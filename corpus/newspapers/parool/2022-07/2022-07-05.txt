2022-07-05||Getuige koppelt uitvoerders van moord Peter R. de Vries uitdrukkelijk aan groep van Taghi ||De getuige is iemand die dicht stond bij een of meer verdachten in de zaak Peter R. de Vries. Dat levert volgens ingewijden een stevige, ‘heel belastende’ onderbouwing op van de aanname dat de organisatie van Ridouan Taghi De Vries heeft laten doodschieten omdat hij de vertrouwensman was van kroongetuige Nabil B. tegen Taghi en zijn medeverdachten. De getuige zou ook het gedurende het onderzoek gerezen beeld bevestigen dat Kamil E. de moord op De Vries eerder had moeten plegen, maar niet durfde. De verklaringen zijn dinsdag aan de Amsterdamse rechtbank gestuurd die de zaak Iraklia over de moord op Peter R. de Vries behandelt, en aan de advocaten van de vermoede schutter Delano G. (22) en chauffeur en vermoed voorbereider van de moord Kamil E. (36). Het onderzoek in de zaak is op 30 juni formeel gesloten en vonnissen staan voor 14 juli gepland. Het is de vraag of de rechtbank uitspraak wil doen zonder kennis te nemen van de nieuwe stukken. Een woordvoerder van het Openbaar Ministerie bevestigt desgevraagd dat de verklaringen naar de procespartijen in de zaak over de moord op De Vries zijn gestuurd en diens nabestaanden over het bestaan van de verklaringen geïnformeerd. “Dat is in eerste instantie omdat we transparant willen zijn.” Het standpunt van het Openbaar Ministerie ‘is niet veranderd’: Delano G. en Kamil E. moeten levenslang krijgen omdat ze de moord op Peter R. De Vries heel bewust hebben gepleegd. Dat in een zo laat stadium van een strafproces nog zulke mogelijk belangrijke stukken worden ingebracht, is uitzonderlijk. De rechtbank zou de zaak kort kunnen heropenen om de stukken aan het dossier te kunnen toevoegen zodat de rechters daarvan kennis kunnen nemen, maar in theorie kan de zaak dan meteen weer worden gesloten zodat toch snel uitspraak kan worden gedaan. De advocaten van Kamil E. en Delano G. willen nog niet reageren. Maandag werden drie nieuwe verdachten gearresteerd vanwege betrokkenheid bij de moord op De Vries. Het gaat om de 27-jarige Poolse Nederlander Krystian M., die de uitvoerders van de moord als aanjager zou hebben aangestuurd via een stroom ijzingwekkende berichten. Hij zat al vast voor een poging tot doodslag in Zeewolde. Daarnaast wordt hij verdacht van lidmaatschap van een criminele organisatie geleid door Ridouan Taghi’s neef Anouar Taghi – die auto’s stal die onder meer bij liquidaties werden gebruikt. Twee andere verdachten van 26 en 27 jaar oud, werden op Curaçao en in Spanje gearresteerd. Zij zouden rond de moord in de Lange Leidsedwarsstraat filmpjes en foto’s hebben gemaakt van de neergeschoten De Vries, mogelijk om de maatschappelijke schok zo groot mogelijk te maken. De advocaat van Ridouan Taghi heeft diens beweerde rol bij de moord op De Vries altijd stellig ontkend.||https://www.parool.nl/amsterdam/getuige-koppelt-uitvoerders-van-moord-peter-r-de-vries-uitdrukkelijk-aan-groep-van-taghi~bfcd86ed/
2022-07-05||Kan Amsterdams ov toch doorrijden? Vervoerregio zoekt oplossing voor financiële tekorten ||Dat zei wethouder Melanie van der Horst (Verkeer) dinsdag tijdens een vergadering van Vervoerregio Amsterdam, een samenwerkingsverband tussen Amsterdam en dertien omliggende gemeenten over openbaar vervoer. Door een tekort van circa 60 miljoen euro dreigt komend jaar een bezuiniging van 20 tot 30 procent in het Amsterdamse ov. Onderhandelingen met CDA-staatssecretaris Vivianne Heijnen (Infrastructuur) moesten dinsdag voor een oplossing zorgen, maar tevergeefs. Van der Horst, die tevens voorzitter is van de Vervoerregio Amsterdam, zei er ‘helaas’ nog niet helemaal uit te zijn. “Dat is een teleurstelling. Het gesprek is wel gaande en er lijkt wat op tafel te liggen, maar het is de vraag of we hier wat aan hebben en of de vervoerders met de voorwaarden kunnen werken.” Enige hoop om de verschraling tegen te gaan is er wel. Vervoerregio Amsterdam liet vrijdag weten zelf 36,2 miljoen euro beschikbaar te kunnen stellen. Dat is iets meer dan de helft van het geld dat nodig is. Het bedrag komt onder andere uit het coronaherstelbudget en niet uitgekeerde bonussen aan vervoerders. Volgens Van der Horst moest de regio ook een ‘duit in het zakje’ doen om gezamenlijk iets te bereiken. Daarbij kijken ze ook of vervoerders als GVB en Connexxion kunnen bijspringen. Van der Horst: “We voeren ook het gesprek met vervoerders om te kijken wat zij kunnen doen om de verschraling tegen te gaan.” De tijd begint te dringen om tot een akkoord te komen. Vervoerders maken doorgaans begin juli de dienstregeling voor het jaar erop. Hoe langer het voor hen onbekend is hoeveel geld zij krijgen, hoe moeilijker het wordt om alles rond te krijgen. Van der Horst erkende dat de tijd krap is, maar verwacht deze week nog duidelijkheid te krijgen. “Eigenlijk kan het niet meer. Maar als je ziet dat de onderhandelingen nog een paar dagen duren, dan wacht iedereen.” Onder meer Kevin Kreuger (JA21) wilde weten waarom de onderhandelingen spaak lopen, maar Van der Horst kon er niet op ingaan vanwege de onderhandelingen die nog gaande zijn. “Het helpt niet om exact te vertellen waar we nu staan. We zijn er hard mee bezig.” De afgelopen jaren hadden de vervoerbedrijven, waaronder het GVB, veel minder inkomsten door de coronacrisis. Die inkomsten vallen nog steeds tegen, omdat er bijvoorbeeld minder toeristen zijn dan voor de crisis. Eerder kreeg het ov een vergoeding om deze klap op te vangen. Staatssecretaris Heijnen liet onlangs weten de regeling niet te willen doorzetten. Als reactie daarop zei Van der Horst dat het goed mogelijk is dat hierdoor ’s avonds geen metro’s meer kunnen rijden, dat er minder bussen gaan naar de randen van de stad en dat er tramlijnen geschrapt moeten worden. Een bijkomend gevolg is dat er ook woonprojecten in gevaar komen: Amsterdam bouwt namelijk alleen als er een goed ov-netwerk ligt.||https://www.parool.nl/amsterdam/kan-amsterdams-ov-toch-doorrijden-vervoerregio-zoekt-oplossing-voor-financiele-tekorten~b7efc85f/
2022-07-05||Twee Britse ministers opgestapt, nieuwe crisis voor Johnson||Minister van Financiën Rishi Sunak en gezondheidsminister Sajid Javid maakten vrijwel tegelijkertijd bekend te vertrekken. Zij uiten op Twitter felle kritiek op de premier omdat hij niet in staat zou zijn zich aan normen te houden. Sunak vindt dat het publiek ‘terecht’ mag verwachten dat de overheid ‘goed, competent en serieus’ haar werk doet. In zijn ontslagbrief zegt hij dat zijn opvattingen inmiddels fundamenteel verschillen met die van Johnson. Javid twittert dat hij, net als ‘veel parlementariërs’ en het publiek, het vertrouwen heeft verloren in het vermogen van Johnson om te ‘regeren in het nationaal belang’. De 58-jarige premier gaat gebukt onder een reeks schandalen en ligt regelmatig onder vuur, ook in zijn eigen Conservatieve Partij. Hij overleefde onlangs nog een vertrouwensstemming bij de Conservatieven rond de zogenoemde partygate-affaire: verboden regeringsfeestjes in coronatijd. Het aftreden van de twee ministers volgt na verontschuldigingen van Johnson over het jongste schandaal, waarbij een ex-regeringslid toch een bepaalde baan kreeg hoewel er klachten waren over seksueel wangedrag. Na het ontslag van Sunak en Javid lieten andere ministers snel weten zich achter de beschadigde premier te scharen. Zo sprak buitenlandminister Liz Truss voor ‘100 procent’ haar steun uit, meldt de Britse omroep BBC. Maar volgens de sociaaldemocratische oppositieleider Keir Starmer is het duidelijk dat de regering ‘instort’.||https://www.parool.nl/wereld/twee-britse-ministers-opgestapt-nieuwe-crisis-voor-johnson~bdfcf3aa/
2022-07-05||Meer koopkracht in 2022 lukt niet: ‘Computer says no’, aldus kabinet||Het is - in de kern - een geval van ‘computer says no’, aldus het kabinet. Dat zocht de afgelopen weken naar een manier om toch nog iets te doen aan de slinkende koopkracht van de middengroep in ons land door de hoge inflatie en energierekening. Maar, zo is de conclusie: dat kan niet meer. Hooguit is er rond Prinsjesdag iets mogelijk voor het komende jaar. Maar tot die tijd: nee. Volgens minister Sigrid Kaag (Financiën) is er een keur aan obstakels. Het bevriezen of verlagen van huren ‘is in de praktijk niet meer mogelijk’. Het hervormen van energiecontracten ’vergt’ een tijdrovende ‘stelselwijziging’. Verlagen van collegegeld? Neen. ‘Niet mogelijk’. Verhogen minimumloon: idem. De computers van de Belastingdienst, de Sociale Verzekeringsbank, maar ook het UWV zijn simpelweg al te zwaar belast en daardoor niet wendbaar meer. “Het is simpelweg onverantwoord,” aldus premier Mark Rutte. Wel lijkt er iets mogelijk voor de allerarmste Nederlanders, berichtte het kabinet dinsdag. Eerder werd hen al 800 euro in het vooruitzicht gesteld om de energierekening te betalen. In totaal trok het kabinet al 6,5 miljard uit. Nu komt daar mogelijk een bedrag van 500 euro per gezin bij, al benadrukte Rutte dat hij eigenlijk die beslissing pas na de zomer wilde nemen. De Tweede Kamer nam daar geen genoegen mee en gemeenten wierpen het kabinet een reddingsboei toe door te zeggen dat als het echt niet anders kan, zij nog wel wat extra’s kunnen doen. Als het kabinet het geld beschikbaar stelt, willen zij zorgen dat dit bedrag wordt uitbetaald. De premier ging op het aanbod in, maar plaatste er wel de kanttekening bij dat het misschien niet mogelijk is de hele doelgroep voor het einde van het jaar uit te betalen. De oppositie in de Tweede Kamer is - ondanks het extra geld voor de allerarmsten - ontevreden, bleek dinsdagavond in een debat over het vraagstuk. En dat is ook het kabinet tot zorg. Want steun van enkele oppositiepartijen is nodig in de Eerste Kamer, waar het kabinet geen meerderheid heeft, om de financiële plannen überhaupt door de Eerste Kamer te krijgen. Zo vindt GroenLinks-leider Jesse Klaver het te mager. “Ik vind het teleurstellend. Ik vind het schaamteloos. We hebben het over 2,5 miljoen gezinnen die dit jaar niet kunnen rondkomen. U heeft niet alles op alles gezet om te kijken wat mogelijk is, want het capaciteitsprobleem is bij alle opties onverantwoord.” Geert Wilders: “We staan hier gewoon voor piet snot. Het kan allemaal niet. Er kan helemaal niets. Naja, wat doen we hier dan? Het kabinet steekt een dikke middelvinger op naar alle partijen hier. Laten we naar huis gaan.” Rutte: “We willen in augustus echt kijken naar volgend jaar. Maar er kan momenteel gewoon niet veel. Het zou onverantwoord zijn de uitvoeringsdiensten verder te overladen met taken. We hebben pakketten aangenomen die aan de bovenkant zitten in vergelijking met de rest van Europa. Maar we kunnen helaas niet alles oplossen.” Volgens Lilian Marijnissen ontbreekt het kabinet het aan creativiteit. “We kunnen in debat binnen 1,5 uur akkoord geven voor de aankoop van extra straaljagers en drones voor meer dan een miljard euro. En dan zou er nu niks kunnen?” Rutte: “Dat is echt appels met peren vergelijken. Zo’n aankoop vergt een telefoontje naar Amerika, maar vraagt niets van onze uitvoeringsdiensten. Dat is echt iets anders.”||https://www.parool.nl/nederland/meer-koopkracht-in-2022-lukt-niet-computer-says-no-aldus-kabinet~b8aa16f7/
2022-07-05||Ajax legt recordaankoop Steven Bergwijn vast tot zomer van 2027||Dat betekent dat Ajax het oude transferrecord met vele miljoenen heeft gebroken. In de winter van 2021 kwam Sébastien Haller voor 22,5 miljoen euro over, maar voor Bergwijn wordt nog eens tien miljoen extra neergeteld. Als de laatste plooien worden gladgestreken en de medische keuring geen roet in het eten gooit, tekent de geboren Amsterdammer bij Ajax een contract tot de zomer van 2027. Bergwijn speelde in het verleden ook al in de jeugd van Ajax, maar in 2011 koos hij voor een overstap naar PSV. Daar groeide hij uit tot smaakmaker, waarna hij voor dertig miljoen euro naar Tottenham Hotspur verkaste. In Engeland lukte het hem niet om vaste basisspeler te worden en met het oog op het WK in Qatar met het Nederlands elftal kiest hij nu dus voor een terugkeer in de eredivisie. Bergwijn groeide de laatste maanden onder Louis van Gaal uit tot vaste waarde in de selectie van Oranje.||https://www.parool.nl/sport/ajax-legt-recordaankoop-steven-bergwijn-vast-tot-zomer-van-2027~b38b60ce/
2022-07-05||RIVM: eerste prikken tegen corona beschermen nauwelijks meer ||Dat meldt het Rijksinstituut voor Volksgezondheid en Milieu (RIVM). Mensen die een boosterprik hebben gekregen, zijn nog wel beschermd. De vaccins zijn bij hen 63 procent effectief tegen opname in het ziekenhuis en 74 procent effectief tegen opname op de intensive care. Dat betekent dat de meeste mensen hooguit milde klachten krijgen bij besmetting. Mensen van 60 jaar en ouder en kwetsbare mensen hebben onlangs nog een herhaalprik gekregen, en zij zijn nog beter beschermd. Elke Nederlander van 12 jaar en ouder mag zich laten vaccineren tegen het coronavirus. Van hen heeft 82,7 procent minstens één prik gehad. Zes op de tien mensen hebben ook de boosterprik gekregen, en dat betekent dat de bescherming van het vaccin bij iets minder dan een kwart van de mensen is weggeëbd.||https://www.parool.nl/nederland/rivm-eerste-prikken-tegen-corona-beschermen-nauwelijks-meer~bab87066/
2022-07-05||Pride Amsterdam waarschuwt voor verkoop illegale vignetten van honderden euro’s||Het advies vanuit Pride Amsterdam luidt daarom om alleen vignetten via de organisatie aan te schaffen. ‘Koop alleen vignetten via ons, anders ben je jouw geld kwijt,’ schrijft ze in een Twitterbericht. De toegangsbewijzen voor boten staan op naam en zijn uitsluitend geldig als de koper zich bij de entree kan legitimeren; de verkochte vignetten geven dus geen toegang. De verkoop van de officiële vignetten via de website is op 1 juli gestart. Bijna alle toegangsbewijzen voor de in totaal vijf zones zijn inmiddels uitverkocht. De prijzen liggen tussen de 50 en 300 euro, afhankelijk van de grootte van de boot. Toegang per boot tot de Canal Parade tijdens Pride Amsterdam, dit jaar op zaterdag 6 augustus, is in 2019 in het leven geroepen. Het jaar ervoor zorgden wat Dolly Bellefleur in een brief aan Het Parool omschreef als ‘aso’s in boten aan de kant’ ervoor dat de muziek van de paradeboten compleet werd overstemd. Het moeten aanschaffen van officiële vignetten voor boten moet dit voortaan voorkomen.||https://www.parool.nl/amsterdam/pride-amsterdam-waarschuwt-voor-verkoop-illegale-vignetten-van-honderden-euro-s~b9f0aee3/
2022-07-05||Van Aert: drie keer tweede, nu eerste||Het was de eerste etappe van deze Tour op Franse bodem, na drie etappes in Denemarken. Van Aert was daarin telkens als tweede geëindigd. Woensdag wordt spektakel verwacht in een rit over liefst elf kasseistroken, waarvan een deel regelmatig in het parcours van Parijs-Roubaix is opgenomen. Opnieuw was het Magnus Cort die er als eerste vandoor ging, op jacht naar meer bergpunten. De Deense drager van de bolletjestrui kreeg in tegenstelling tot zondag nu wel gezelschap, van de Fransman Anthony Perez. Het tweetal kreeg de ruimte en had al snel een voorsprong van meer dan vijf minuten. Bij de dagelijkse tussensprint werd duidelijk dat Fabio Jakobsen zich ook als kanshebber ziet voor de groene trui. Achter het leidende tweetal won hij de sprint voor Van Aert, de leider in het puntenklassement. Ook de Slowaak Peter Sagan, al zeven keer winnaar van het groen, mengde zich in de sprint. Ondertussen bleef Cort punten verzamelen. Dat duurde tot en met de Côte du Ventus, de vijfde van zes klimmetjes. Daarna deed Perez nog een poging alleen vooruit te blijven. Dat lukte de renner van Cofidis tot de Côte du Cap Blanc-Nez, op ruim 10 kilometer voor de streep. Daar kwam de aanval van Jumbo-Visma. Ingezet door de Belg Nathan Van Hooydonck, die werd afgelost door land- en ploeggenoot Tiesj Benoot. Net onder de top ging Van Aert ervandoor. Zijn Deense ploeggenoot Jonas Vingegaard en de Brit Adam Yates waren de laatste renners die de geletruidrager moesten laten gaan. Van Aert bleef versnellen en had binnen de kortste keren zo’n 25 seconden voorsprong op een eerste achtervolgende groep. De 27-jarige Belg hield tot de finish stand en boekte zo zijn zevende ritzege in de Tour, een serie die in 2019 begon. Richting de kasseien van woensdag heeft hij in het algemeen klassement 25 seconden voorsprong op zijn landgenoot Yves Lampaert. De Sloveen Tadej Pogacar is op 32 seconden de nummer 3. Mathieu van der Poel, vijfde op 38 tellen, is de hoogst geklasseerde Nederlander. Jasper Philipsen kwam juichend over de finish in Calais. De Belgische wielrenner van Alpecin-Deceuninck had gemist dat zijn landgenoot Wout van Aert nog voor het peloton reed en even daarvoor als winnaar over de streep was gekomen. “We zaten ver van achteren op de klim, ik heb hem nooit op kop zien rijden en hoorde het ook niet over de radio,” zei Philipsen na afloop. “Ik dacht vier of vijf seconden lang dat ik had gewonnen. Het zal grappige beelden opleveren, maar dit wil je niet.” Van Aert reed niet heel ver voor het peloton uit, dat maakte het opmerkelijker dat Philipsen hem niet zag. Het verschil tussen de winnaar en het peloton was 8 seconden.||https://www.parool.nl/sport/van-aert-drie-keer-tweede-nu-eerste~bf943790/
2022-07-05||Schiphol is nog lang niet uitgekrompen – moet de Polderbaan dicht?||Eind juni besloot het kabinet, na decennia alleen aan groei te hebben gewerkt, dat het aantal vluchten op Schiphol vanaf november 2023 12 procent moet krimpen – van 500.000 naar 440.000 – om de geluidshinder binnen de perken te houden. Maar uit berekeningen blijkt dat het schrappen van 60.000 vluchten niet voldoende is om ook aan de stikstofregels te voldoen. Met name in natuurgebieden rondom Landsmeer en Oostzaan worden de normen dan nog altijd overschreden. Om alsnog een natuurvergunning te krijgen, zal Schiphol meer moeten doen. Net als onder meer de agrarische sector en de industrie moet de luchthaven haar stikstofuitstoot terugbrengen om overschrijding in natuurgebieden rondom de luchthaven te voorkomen. Zonder andere maatregelen zal Schiphol het aantal starts en landingen verder moeten terugbrengen om aan de stikstofnormen te voldoen. In het kabinetsbesluit van eind juni is al rekening gehouden met verdere krimp tot 400.000 vluchten. Dat wil de luchthaven, die de kabinetsplannen veroordeelt, echter koste wat kost voorkomen. En die kosten kunnen hoog oplopen. Zo is in opdracht van het kabinet onderzocht of het mogelijk is om de in 2003 geopende Polderbaan te sluiten. Het zijn voornamelijk de vliegroutes van en naar wat destijds eufemistisch de ‘milieubaan’ werd genoemd die voor stikstofoverschrijding zorgen in onder meer het Twiske, Ilperveld en de Eierpolder bij Schermerhorn. Het vliegverkeer moet daarna over de vier overblijvende hoofdbanen van het vliegveld worden verdeeld. Maar in dat geval is er niet alleen kans dat het vliegverkeer op en rond de luchthaven minder veilig wordt, ook overschrijdt Schiphol dan weer de geluidsgrenzen die nu net aan banden zijn gelegd. In Amstelveen, Amsterdam en Zaanstad neemt de hinder dan het sterkst toe, alhoewel met name Castricum en Heemskerk, die nu pal onder de vliegroutes van de Polderbaan liggen, veel minder herrie krijgen. Maar geluidsregels overschrijden is straks geen optie meer. De geluidsnormen kunnen vanaf november volgend jaar met boetes en maatregelen worden afgedwongen door luchtvaartinspectie ILT, iets dat de afgelopen jaren door politiek geblunder niet mogelijk was. Om zowel binnen de stikstofgrenzen als de geluidsnormen te blijven, blijven bij sluiting van de Polderbaan op Schiphol maximaal 376.000 vluchten over, waarvan 17.000 in de nacht. Zo’n omvangrijke krimp voldoet niet aan de ondergrens die het kabinet op basis van onderzoeken stelt om het belang van Schiphol voor de Nederlandse economie overeind te houden: 400.000 vluchten. Bij 376.000 vluchten zijn weliswaar nog altijd 54 miljoen passagiers haalbaar (tegen 71 miljoen in 2019), die naar 277 bestemmingen (2019: 320) kunnen vliegen, maar onderzoeken wijzen uit dat bij zo’n krimp van 40 procent het overstapmodel van de luchthaven en grootgebruiker KLM als een kaartenhuis in elkaar kan vallen. De luchthaven werkt zelf al hard aan het terugbrengen van zijn milieu-uitstoot, naast stikstof ook van CO2 en ultrafijnstof. Schiphol wil uiterlijk in 2030 – afgezien van het vliegverkeer – haar emissies op nul laten uitkomen. De stroom is al groen, dieselvoertuigen – bussen, taxi’s, vliegtuigtrappen – al vervangen door elektrische varianten. Volgens onderzoek van de ingenieurs van Haskoning DHV levert het elektrisch verslepen van vliegtuigen van en naar de landingsbaan, waarmee de luchthaven nu experimenteert, de meeste stikstofwinst op het vliegveld op. In dat geval hoeven toestellen hun straalmotoren niet te gebruiken om te taxiën. Maar ook dat is nog niet voldoende. De uitstoot van vliegtuigen blijft in een straal van 25 kilometer rondom de luchthaven te hoog. Het gaat daarbij wel om maar een klein stukje vliegverkeer, tot een vlieghoogte van 3000 voet (914 meter). Daarboven is nauwelijks vast te stellen of de uitstoot van vliegtuigen of uit andere bronnen komt. Schiphol heeft een voorkeur om, naast milieumaatregelen die het al op eigen terrein neemt, de overblijvende stikstofuitstoot elders te compenseren, in het jargon ‘extern salderen’. Óf door boerderijen en fabrieken op te kopen en te sluiten, óf door er bij te dragen aan maatregelen om de uitstoot daar te verkleinen. Compensatie via de omliggende industrie in Amsterdam, Zaanstad, Velsen-Noord en de regio Alkmaar is volgens de onderzoeken van Haskoning FHV en PWC het beste haalbaar. Boerderijen opkopen en daarna sluiten heeft minder impact omdat agrarische bedrijven die nu bereid zijn daarop in te gaan, relatief ver van de luchthaven zijn gevestigd – en daarmee minder stikstofbesparing opleveren. Wel zou de luchthaven boerenbedrijven in haar directe omgeving kunnen uitkopen – zoals ooit ten behoeve van de aanleg van de Polderbaan gebeurde – maar die talen daar vooralsnog niet naar. Ook zou de snelheid op snelwegen in de buurt omlaag moeten naar 80 kilometer per uur. Het is aan Schiphol zelf om uit te vogelen hoe het aan de stikstofregels zal voldoen. Eind juni heeft de luchthaven definitieve rekensommen ingeleverd voor haar natuurvergunning. Schiphol ging er altijd vanuit deze niet nodig te hebben omdat de 106-jarige luchthaven stamt van ver vóór zulke regels. In 2019 besloot het kabinet echter anders, omdat met de uitbreiding in 2003 met de Polderbaan wel sprake was van een nieuwe situatie. De luchthaven zelf wijst er, gebaseerd op het stikstofrapport van de commissie-Remkes uit 2019, op dat de luchtvaart voor hoogstens ruim 1 procent verantwoordelijk is voor de stikstofuitstoot in ons land, vijftien keer minder dan het wegverkeer, en dat het vliegveld als enige ‘bedrijf’ verantwoordelijk wordt gehouden voor de uitstoot van anderen (namelijk: de luchtvaartmaatschappijen).||https://www.parool.nl/nederland/schiphol-is-nog-lang-niet-uitgekrompen-moet-de-polderbaan-dicht~bc4bb1f9c/
2022-07-05||Kort sportnieuws||Ajax heeft het contract van voetballer Naci Ünüvar met drie jaar verlengd, tot 1 juli 2026. De aanvallende middenvelder lag al vast tot medio 2023. Ünüvar, die de jeugdopleiding van Ajax doorliep, zit sinds de voorbereiding op het nieuwe seizoen bij het eerste elftal. Hij krijgt de kans om zich te bewijzen. Begin 2020 maakte hij zijn debuut in de bekerwedstrijd Ajax - Spakenburg (7-0). In dat duel scoorde hij ook. (ANP) De Duitse Tatjana Maria, de mondiale nummer 103, is de grote verrassing op Wimbledon. Ze bereikte de halve finales door met 4-6 6-2 7-5 haar landgenote Jule Niemeier (22), de nummer 97 van de wereld, te kloppen. De 34-jarige Maria reikte in haar loopbaan nog nooit zo ver in een grandslamtoernooi. “Ik heb overal kippenvel. Een jaar geleden was ik nog herstellende van mijn bevalling,” zei Maria, die twee dochters heeft. (ANP)||https://www.parool.nl/sport/kort-sportnieuws~b5e52ddd/
2022-07-05||Regels voor huurtoeslag versimpeld: tienduizenden mensen extra krijgen er recht op||Huurders hebben nu alleen recht op huurtoeslag wanneer ze in een huis wonen onder een bepaalde huurgrens (in 2022 is dat 763,47 euro per maand). Het kabinet wil die grens vanaf 2024 stapsgewijs afschaffen. Ook huurders die in een duurder huurhuis wonen, krijgen dan recht op huurtoeslag. Daarnaast wordt de leeftijdsgrens om voor huurtoeslag in aanmerking te komen verlaagd van 23 naar 21 jaar. Het enige waar bij het bepalen van de huurtoeslag straks nog naar wordt gekeken, is hoeveel iemand verdient. Dat is nu ook al zo. De grens daarvoor ligt op ruim 30.000 euro per jaar voor een meerpersoonshuishouden. Door de wijziging krijgen zo’n 136.000 mensen die nu geen recht hebben op toeslag dat straks wel. Dat kan hen tot 340 euro per maand opleveren. Ook voor mensen die nu al huurtoeslag ontvangen heeft de nieuwe berekening gevolgen. Ongeveer 1 miljoen mensen gaan er in het nieuwe systeem op vooruit, tot maximaal 292 euro per maand. Een kleine 300.000 huishoudens gaan er juist op achteruit, tot maximaal 98 euro per maand. Dat blijkt uit de voorlopige berekeningen die bij het wetsvoorstel horen. Het nieuwe systeem zal in stappen worden ingevoerd. In totaal trekt het kabinet daar vijf jaar voor uit. Nu ontvangen zo’n anderhalf miljoen huurders huurtoeslag in Nederland. Dat kost zo’n 4 miljard euro per jaar. Dat bedrag gaat met 300 miljoen euro omhoog. Het kabinet vindt het huidige systeem onnodig ingewikkeld omdat bij huurtoeslag behalve naar iemands inkomen nu ook gekeken wordt naar de huurprijs. Naar schatting tienduizenden mensen vragen de toeslag nu ten onrechte niet aan. Ook hebben te veel mensen die de toeslag nodig hebben er geen recht op. Door de krapte op de woningmarkt zijn ook lagere inkomens aangewezen op een duur huurhuis in de vrije sector, waardoor ze nu geen aanspraak kunnen maken op toeslag. Daardoor komen zij sneller in geldnood. Om iets te doen aan de armoede onder huurders komt het kabinet met nog een wetsvoorstel. In 2024 gaat voor naar schatting een half miljoen huurders van een corporatiewoning de huur eenmalig omlaag naar 550 euro per maand. Daarover zijn al afspraken gemaakt met de woningcorporaties. Wie tot 120 procent van het sociaal minimum verdient (voor alleenstaanden is dat zo’n 1300 euro per maand en voor stellen zo’n 1800 euro) maar een huur betaalt die hoger is dan 550 euro per maand, krijgt recht op deze huurverlaging. De Belastingdienst gaat op verzoek van de corporaties de informatie leveren wie er aan de inkomenseis voldoet. Ook wie in 2024 zijn baan verliest en onder die inkomensgrens zakt, kan aanspraak maken op de regeling. Hij of zij moet dit dan zelf aanvragen bij de verhuurder. Andersom geldt de regel niet: wie in 2024 ineens meer gaat verdienen verliest niet zijn recht op huurverlaging. De regel geldt alleen voor woningcorporaties en niet voor andere verhuurders. Na 2024 mogen de verlaagde huren weer stijgen, maar niet meer dan het jaarlijks vastgestelde wettelijk maximum. De versimpeling van de huurtoeslag past in het voornemen van het kabinet om alle toeslagen op den duur af te schaffen. De regelingen zijn ingewikkeld en mensen krijgen te maken met hoge terugvorderingen als zij er tussentijds in inkomen op vooruit gaan. De kinderopvangtoeslag verdwijnt al de komende jaren. In plaats daarvan wordt de kinderopvang nagenoeg gratis. Voor de zorgtoeslag is nog geen oplossing gevonden. En ook de huurtoeslag afschaffen en in plaats daarvan het geld overmaken naar de verhuurders zodat de huren omlaag kunnen, blijkt nog te ingewikkeld.||https://www.parool.nl/nederland/regels-voor-huurtoeslag-versimpeld-tienduizenden-mensen-extra-krijgen-er-recht-op~b3a82bf9a/
2022-07-05||ID&T neemt belang in Amsterdamse festivalorganisator Apenkooi, bekend van DGTL||In een persbericht schrijven de bedrijven dat Apenkooi door de samenwerking in staat wordt gesteld ‘haar groeitraject te versnellen’. Apenkooi ging met het merk DGTL — dat bekendstaat als ’s werelds duurzaamste festival — al de landsgrenzen over: sinds enkele jaren vindt het ook plaats in onder meer Israël, Spanje en Brazilië. ID&T en Apenkooi zien vooral kansen om samen te werken op het gebied van duurzaamheid. Ceo en oprichter Jasper Goossen van Apenkooi is ‘verheugd’ over de samenwerking. “Aansluiten bij een wereldwijd platform van toonaangevende, gelijkgestemde ondernemers zal Apenkooi naar een volgend niveau tillen,” zegt hij. “Het stelt ons in staat om samen te werken met andere bedrijven op elektronische muziekevenementen en op het gebied van duurzaamheid.” We hoeven niet te vrezen dat alle festivals in de regio Amsterdam op elkaar gaan lijken, benadrukt Goossen. “Als je kijkt naar het festivallandschap, dan is daar een hele grote verscheidenheid aan promotors. De balans in Nederland is goed verdeeld, er is een aantal grote spelers zoals Live Nation met Mojo. Dus ik ben daar zeker niet bang voor. Wij blijven ook gewoon een zelfstandig onderdeel binnen ID&T.” Ritty van Straalen, ceo van de ID&T Group, is blij om ‘zo veel getalenteerde en gepassioneerde mensen aan onze familie toe te kunnen voegen’. “Niet alleen heeft Apenkooi een geweldig portfolio met eigen merken als DGTL, Strafwerk en Pleinvrees, maar we zijn ook al jaren partner in een aantal festivals, waaronder Amsterdam Open Air, Valhalla en By the Creek.” Apenkooi begon in 2004 in Utrecht met een feest in de Utrechtse club Monza. In bijna twee decennia groeide het uit tot een toonaangevende speler op het gebied van feesten en festivals in Nederland, en zette het dus ook al de eerste stappen in het buitenland. ID&T werd in 1992 opgericht en organiseert ongeveer zeventig evenementen per jaar, waar 1,5 miljoen bezoekers op afkomen. Afgelopen september werd ID&T overgenomen door de Britse branchegenoot Superstruct Entertainment, bekend van het festival Sziget, Parookaville en Sonár. Eerder dat jaar werd ook het motorcross- en muziekfestival Zwarte Cross ingelijfd. “Met deze deal hebben we het bedrijf in veilige haven geloodst,” zei Van Straalen destijds over de overname, waarmee ongeveer 150 tot 200 miljoen dollar gemoeid zou zijn gegaan. Door corona was ID&T in zwaar weer geraakt: 40 procent van de banen moest worden geschrapt. Het bedrijf kreeg acht miljoen euro noodfinanciering van de Rabobank en acht miljoen euro van de aandeelhouders. ID&T en Apenkooi zullen samen onder de vlag van Superstruct Entertainment gaan opereren.||https://www.parool.nl/amsterdam/id-t-neemt-belang-in-amsterdamse-festivalorganisator-apenkooi-bekend-van-dgtl~bb291472/
2022-07-05||Journalist schrijft boek over zijn adoptie: ‘Mijn oma en moeder waren op zoek naar contacten met welgestelde mannen’||Journalist Ton Damen wist wel dat hij was geadopteerd. Natuurlijk wist hij het. Nooit hebben zijn adoptieouders, keurige katholieke mensen uit Amsterdam, van wie de vader het zou schoppen tot de top van de Volkskrant, er een geheim van gemaakt. Ze hadden het hem bij wijze van spreken al verteld nog voordat hij kon lopen. Maar echt willen weten? Damen: “Ik heb het al die tijd verdrongen. Ik dacht: er kan alleen rottigheid van komen. Een moeder geeft haar kind niet weg omdat het zo lekker loopt in het gezin. En dan nog: je krijgt er opeens een hele familie bij. Dat wilde ik mijn adoptieouders niet aandoen, al zouden ze me nooit hebben tegengehouden.” Op een mooie zomerdag, een jaar geleden, zat hij met zijn zoon Thomas (33) in restaurant De Meerplaats in IJmuiden aan de sancerre. Die had zijn vader wat belangrijks te vertellen: hij had een dna-test gedaan en er was jaren later een match uitgerold met een vrouw die bij hetzelfde bedrijf ook een dna-test had laten uitvoeren. De halfzus van Ton Damen. Thomas had haar inmiddels ontmoet. Damen behoort tot de eerste generatie adoptiekinderen, na invoering van de Adoptiewet in 1956. Van een zoektocht naar zijn biologische moeder kwam het na de onthulling van zijn zoon alsnog. Zijn adoptieouders zijn jaren geleden overleden, zijn biologische moeder ook. Het gaf hem rust en ruimte in zijn hoofd om op 64-jarige leeftijd het project aan te vatten. Het was ook een mooie manier om terug te kijken op zijn leven. Damen lijdt al enige jaren aan darmkanker. ‘Ik noem mezelf altijd maar een koekoeksjong,’ noteert hij gelaten in het boek dat hij erover schreef. ‘Goedbeschouwd heb ik helemaal geen familie.’ De eerste verrassing: Damen en zijn halfzus, Jacqueline Jaspers, kenden elkaar al. Damen werkte voor Het Parool als economisch redacteur, Jaspers was voorlichter voor ABN Amro. Op recepties moeten ze elkaar hebben gezien. Ze bleken het in elk geval voortreffelijk met elkaar te kunnen vinden. De tweede verrassing: zijn biologische moeder, Anna Zandvliet, was in 1956 kortstondig wereldnieuws geweest. Op 19-jarige leeftijd was ze met drie broertjes en een zusje als verstekeling aan boord gegaan van het Engelse schip Orontes om haar zieke moeder Christina vanuit Australië naar Nederland achterna te reizen. Bij aankomst mochten ze voor de microfoon van mediacoryfee Mies Bouwman verslag doen. Mies: ‘We zouden nu graag in jouw eigen woorden eens horen hoe het allemaal gegaan is. We hebben erover in de kranten gelezen. Maar vertel eens. Het begon met een wandeling langs de kade.’ Anna: ‘Ja, we zijn ’s morgens weggegaan voor een dagje uit. En toen zijn we naar Fremantle gegaan, maar er is in Fremantle niet veel te zien. En toen zijn we naar de haven toe gegaan. Altijd boten en drukte, dat vinden ze leuk. Nu wilden ze graag de binnenkant van een boot zien. Daar gingen een hoop mensen die ruimtes op. Toen zijn we gewoon met de passagiers en bezoekers de boot op gelopen.’ Een prachtig verhaal dat de vaderlandse pers zich niet zomaar liet afnemen, zegt Damen. Maar de werkelijkheid was minder romantisch, zo bleek uit een reconstructie van het Britse blad Picture Post, dat zijn reportage vreemd genoeg illustreerde met een serie elegante foto’s van prachtig aangeklede kinderen. Damen: “Ze waren zo arm als kerkratten. Ze waren naar Australië geëmigreerd, maar zijn er volledig mislukt. Op deze manier kon de familie terugkeren zonder er een penny aan uit te hoeven geven. Dat hebben ze bijzonder handig gespeeld.” Voor het eerst zag hij foto’s van zijn moeder. Zestien maanden na haar aankomst in Nederland werd Damen in Den Haag geboren als Antonius Maria Zandvliet en door zijn oma in een boodschappentas naar Huize Maris Stella gebracht, een tehuis voor ongehuwde moeders. Daar vertelde ze dat haar man, volgens haar zenuwpatiënt, er absoluut niet van mocht weten. Hij zou de schok niet overleven. De moeder van Damen had er niets over te vertellen: ze was in die tijd met haar 20 jaar nog minderjarig. Anna Zandvliet, schrijft Damen, ‘was in zekere zin exemplarisch voor het verschijnsel ‘afstandsvrouwen’, ongehuwde moeders die onder druk van hun familie, de maatschappij of de kerk hun kind afstaan voor adoptie’. Maar zo eenvoudig zat het toch ook niet. Na een zoektocht door de archieven in Haarlem, Den Haag en Amsterdam kwam ‘de rottigheid’ alsnog op tafel. De moeder van Damen was weliswaar overdag een voorbeeldig meisje, ’s avonds frequenteerde zij ‘uitgaansgelegenheden’, aldus het maatschappelijk werk, waar zij diende als ‘blikvanger voor de moeder’. Dat ging gepaard ‘met overvloedig alcoholgebruik’. De rapporteurs concludeerden: ‘In een dergelijke situatie werd het kind van mej. Zandvliet verwekt. Een trieste bijzonderheid is dat de verwekker kort daarop, nog niet helemaal nuchter, een dodelijk ongeluk overkwam.’ Daar stond Damen dan. “Toen ze door haar moeder werd gedwongen om mij af te staan,” zegt hij, “beweerde ze dat ze nooit omgang had gehad met een man. In de verslagen lees ik dat ze mij zeven maanden lang niet heeft bezocht in het tehuis. Twee jaar later had ze ineens een moederhart en eiste ze mij terug van mijn adoptieouders. Dat is me toch echt een beetje te veel. Mijn adoptieouders hebben jarenlang in onzekerheid verkeerd of ze mij konden houden. En voor wat?” Zijn moeder was, zegt Damen, ‘een makkelijk manipuleerbare vrouw’, maar zijn oma was volgens hem ‘de meest leugenachtige van de familie’ en ‘waarschijnlijk ook de kwade genius in het geheel’. “Dat schrijven de maatschappelijk werkers ook. Ze had verzonnen dat opa een zenuwlijder was en dat die van niks mocht weten. Duidelijk is dat mijn oma en moeder op zoek waren naar contacten met welgestelde mannen en dat ze dat liever voor iedereen verborgen hielden.” Lachend: “Toen Jacqueline en ik elkaar voor het eerst ontmoetten, zeiden we: laten we, onze moeder indachtig, meteen alcohol op tafel zetten.” In 1960, twee jaar na de geboorte van Damen, leek Anna Zandvliet haar leven weer op de rails te hebben. Ze trouwde en drie jaar werd later halfzus Jacqueline geboren, waarna nog vier kinderen volgden. Maar vlak na de geboorte van de jongste zus in 1972 verliet ze plotseling het gezin om zich met een Britse man te vestigen in Zuid-Afrika, man en kinderen in radeloosheid achterlatend. Damen, droogjes: “Ik herken een patroon. Oma laat man en kinderen in de steek om vanuit Australië naar Nederland te reizen en haar dochter verlaat man en kinderen om zich vanuit Nederland in Zuid-Afrika te vestigen.” Hoe kijkt Damen nu tegen familie aan? Het heeft hem, zegt hij, ‘gesterkt in de opvatting dat bloedbanden niet zo belangrijk zijn’. Zijn Georgische vrouw Ellen Vartanova, ja, dat is familie. “Ik ben vooral verbaasd dat ik nog zo’n echt familiegevoel heb opgebouwd met met mijn halfzus. We zijn samen op zoek gegaan en ze heeft me geholpen met het schrijven van het boek.” Familie, zegt Damen, dat zijn toch in hoofdzaak ‘de mensen in je leven die je niet zelf hebt uitgekozen, maar van wie je ook niet zomaar afstand kunt nemen’. Straks leest zijn nieuwe familie zijn boek. Wat zullen ze ervan vinden? Damen weet het niet. Hij heeft zijn halfbroer Patrick en zijn halfzus Nicole inmiddels een keer ontmoet. Jacqueline, Patrick en halfzus Brigitte zullen op de boekpresentatie zijn, halfbroer Richard wil hem niet ontmoeten. “Ook zij waren in shock van wat ze hoorden,” zegt Damen. “Ook zij moeten dat verwerken. Maar dat is alles wat ik erover weet.” Ton Damen: Verstoten – op zoek naar mijn biologische moeder, De Kring, €19,99, verschijnt 8 juli.||https://www.parool.nl/ps/journalist-schrijft-boek-over-zijn-adoptie-mijn-oma-en-moeder-waren-op-zoek-naar-contacten-met-welgestelde-mannen~bfcc658d/
2022-07-05||Op één been met 60 kilometer per uur door de bocht: Friday Night Skate bestaat 25 jaar||Erik Tange (48), een van de oprichters van de Friday Night Skate (FNS), heeft een groepje vrienden van vroeger opgetrommeld om vrijdag mee te doen. Dan wordt met een Gala Skate het 25-jarig bestaan van de FNS gevierd. Een bonte stoet skaters, gekleed in gala, zal door de stad rijden; van het startpunt in het Vondelpark, al die jaren bij het ronde bankje naast het Vondelparkpaviljoen, onder het Rijksmuseum door, langs de bekende pleinen en straten, om traditiegetrouw te eindigen bij het Kattenlaantje. Tange maakte in 1997 voor het eerst kennis met een night skate in Parijs. “Het was toen nog een illegaal evenement waar een paar honderd man aan meedeed. Ik was meteen dolenthousiast en terug in Amsterdam ben ik met wat vrienden flyers gaan uitdelen in het Vondelpark, in die tijd dé verzamelplek voor alle skaters. We begonnen met twintig mensen, een week later waren het er vijftig en al snel reden we wekelijks met vijfhonderd man door de stad. Ik werd gebeld door de politie, die uitlegde dat zoiets niet zomaar kan. ‘Hoezo niet? Het gaat toch altijd goed?!’ was mijn reactie. We hielden zelf het verkeer en trams tegen, zonder problemen. Om de politie tegemoet te komen hebben we een stichting opgericht en een vergunning aangevraagd, in de tussentijd werden we gedoogd.” In die dagen kon je Tange ook regelmatig op skates achter een tram zien hangen. “We gebruikten de stad als speeltuin, er was een groot saamhorigheidsgevoel, we deelden een soort anarchisme en vonden het leuk om samen gekkigheid uit te halen: op één been met 60 kilometer per uur door de bocht, over fietsen en bankjes springen of met de FNS een stukje skaten op de afgesloten A10, niets was te gek. We organiseerden ook wedstrijdjes, met 30 kilometer per uur scheurden we als een kamikaze door de stad, van de RAI naar CS in zeven minuten. Of we doken stiekem met veertig man de parkeergarage onder de Bijenkorf in om daar met een rotvaart naar beneden te rijden, onder de slagboom door weer naar buiten. Een keer kwam er een jongen naar buiten met de slagboom in zijn hand; hij was er volop tegenaan geknald!” Hij reed ook nog een paar keer een night skate in Parijs, op het hoogtepunt deed daar 20.000 man aan mee, begeleid door speciale politie op skates. “In Amsterdam wisten we op het hoogtepunt, september 1999, 3500 mensen op de been te krijgen. Ik weet nog dat de Albert Cuypmarkt helemaal gevuld was met skaters, daar was ik stiekem wel heel trots op.” Nadat Tange een gezinnetje had gesticht en een serieuze baan had gekregen als ergotherapeut, namen anderen in 2005 het stokje van hem over. “Sindsdien doe ik alleen sporadisch nog mee aan de FNS. Maar ik ben altijd de adrenaline van het skaten blijven opzoeken, ik heb lang als speed skater competities gereden, tegenwoordig ren ik twee marathons per jaar.” Hij is nog steeds bevriend met een aantal skaters van de begintijd, onder wie Lex van Buuren (53), die als vrijwilliger helpt bij het in goede banen leiden van de skatetocht. Met zijn bedrijf, Lex and the City, organiseert hij tours op wieltjes door Amsterdam en sinds corona geeft hij ook skatelessen. Van Buuren: “Ik heb veel aan het skaten te danken, zowel in mijn werk als privé. Jarenlang organiseerde ik skate-uitjes naar Europese steden en New York, ik heb overal vriendschappen gesloten. Met anderen door de stad skaten geeft me ook na 25 jaar nog een heel blij gevoel, een gevoel van vrijheid. Het is echt een kick om de stad samen op die manier te ervaren. En omdat we steeds weer een andere route rijden blijf je de stad opnieuw ontdekken.” Dat Amsterdam meer aangeharkt is geworden, heeft voor een skater zijn voordelen, zegt Van Buuren. “De nieuwe wijken zoals IJburg, Amstelkwartier en IJ-oevers zijn vanwege de ruime opzet en de goede bestrating een walhalla voor skaters. Er is nu veel meer mogelijk op skates dan in de jaren negentig.” In de afgelopen 25 jaar ontstonden er veel vriendschappen tijdens de Friday Night Skate, maar ook liefdesrelaties en zelfs liefdesbaby’s. Bob Maas (53, consultant) en Sabine Visser (57, webdeveloper) leerden elkaar kennen tijdens de Friday Night en werden verliefd. Maas: “We waren in die tijd altijd samen met een leuke groep mensen, allemaal in dezelfde fase van ons leven. Na het werk en in het weekend gingen we skaten en samen picknicken of de kroeg in. En iedere vrijdag skateten we door de stad. Die periode heeft veel leuke mensen in mijn leven gebracht en Sabine en ik waren uiteindelijk zestien jaar samen.” Twee jaar nadat Maas en Visser elkaar hadden leren kennen, kregen ze een relatie en drie jaar later werd hun eerste zoon geboren: Felix Nanuq Seb, initialen FNS. Visser: “Felix was de eerste FNS-baby, zelf voetbalt hij trouwens liever.” Ook Eline Broman (32, verpleegkundige) en Mees Schander (36, pathologisch analist) vielen voor elkaar tijdens de FNS. Broman: “Mees en ik hielpen allebei mee als blockers (verkeersregelaars), we sprintten heel hard langs de groep om kruispunten vrij te houden, dat was een sport voor ons. Ik vond Mees heel stoer op zijn wedstrijdskeelers. Na afloop van een skatetocht ging ik een keer bij hem eten en toen kregen we een relatie. Vijf jaar later trouwden we, in 2019, ik was toen hoogzwanger van onze zoon Jeppe. Na zijn geboorte werd een doos met ballonnen bij ons thuis afgeleverd met de letters FNS erop.” Inmiddels is het stel verhuisd van de stad naar de bollenvelden. “Nu skaten we vooral achter de kinderwagen met onze dochter Lizzy (1). En Jeppe (3) is zelf aan het oefenen op zijn rolschaatsen. Voor aanstaande vrijdag hebben we een oppas ingehuurd, mijn galajurk ligt al klaar!” Skaten was in de jaren negentig booming business, maar een dramatische valpartij tijdens de Dam tot Dam op skeelers in 1999, waarbij skaters in de IJ-tunnel over elkaar heen buitelden, veroorzaakte een kentering. “Opeens was het een ‘gevaarlijke sport’ geworden, wat ertoe leidde dat het skaten als sport niet is doorgegroeid,” zegt Erik Tange, die er ook bij was die bewuste dag. “De Friday Night Skate zag het aantal deelnemers dalen na het incident. Toch bleef de tocht al die jaren doorgaan, soms met honderd deelnemers, soms met twintig.” Bang dat de Friday Night Skate ooit stopt is Lex van Buuren niet. “Dat komt doordat de kern uit steeds weer nieuwe liefhebbers bestaat. Tijdens corona hebben veel mensen het skaten ontdekt als een boost tegen negativiteit. Bij de FNS is het ook weer drukker, ik hoop dat nog veel meer mensen het skaten weer gaan herontdekken.” Bob Maas deed laatst voor het eerst in jaren weer eens mee op de vrijdagavond, het begon meteen weer te kriebelen, zegt hij. “Ik wilde oefenen voor de gala-editie. Er deden zo’n honderd mensen mee, de spirit en de gezelligheid is door het huidige bestuur weer helemaal terug.” Friday Night Skate Gala, vrijdag 8 juli, aanvang 20.30 bij het ronde bankje in het Vondelpark, duur van de tocht: 2 uur. Voor meer informatie over de route: www.fridaynightskate.nl, www.facebook.com/FNSamsterdam||https://www.parool.nl/ps/op-een-been-met-60-kilometer-per-uur-door-de-bocht-friday-night-skate-bestaat-25-jaar~b74d6ff0/
2022-07-05||Crazy but fun in Amsterdam||Ik heb vakantie. Een beetje. Dat betekent in mijn geval alléén maar overdag een paar uur werken en tussendoor tijd hebben om boeken te lezen (vorige week Zachtop lachen van Malou Holshuijsen en nu Staat van ontkenning van Erik Rozing. Allebei aanraders), de stad verkennen met vrienden (op een toeristenboot door de grachten met Carolina Lo Galbo en naar een peepshow op de Wallen met mijn New Yorkse vriendin Ashley Zelinskie, crazy but fun – je had erbij moeten zijn) en de kunstdingen bezoeken waar ik eerder nog geen tijd voor had (véél). Zo lukte het me nog net op tijd om bij galerie Vriend van Bavink op de Geldersekade binnen te wippen voor de afsluiting van de expositie Terra Nullus van Esther Kokmeijer. Ik bleek met mijn neus in de boter te vallen want de kunstenaar was er zelf ook (ze is een van mijn favorieten!) en gaf een presentatie over haar werk dat deels is ontstaan naar aanleiding van haar reizen naar Antarctica. Esther is zo iemand van wie je hoopt dat Janine Abbring haar uitnodigt voor Zomergasten. Zo’n kunstenaar die zelf op pad gaat en onderzoek doet naar deze wereld. Inventief ook. Want hoe kom je op Antarctica als kunstenaar zonder budget? Dan solliciteer je naar een baan op locatie. Als bakker, als hulp op een schip of, in haar geval, als fotograaf. Je zou kunnen stellen dat Antarctica de best gelukte internationale samenwerking ooit is. Want hoewel er tal van wetenschappers actief zijn in het gebeid, is dit zuidelijke deel van de wereld van niemand. Men is overeen gekomen dat er níets naar Antarctica toe gebracht mag worden wat daar blijft én er mag ook niets worden verplaatst. Dit gegeven alleen al leverde Esther waanzinnige verhalen en anekdotes op, en vormde de basis voor een serie werken waarin ze onder andere de stenen fotografeerde die ze mee had willen nemen, maar heeft moeten achterlaten. Bijzonder daaraan is, is dat je op die foto’s kunt zien hoe verschillend de bodem is op plaatsen vrij dicht bij elkaar. Iets wat nooit zo zichtbaar was geweest als de omgeving niet volledig intact was gebleven. Voor vanavond staat de opening van This Art Fair in de Kromhouthal op mijn planning. En door die lezing van Esther Kokmeijer heb ik daar nu extra veel zin in. Want er is geen evenement waar zo veel kunstenaars tegelijkertijd zélf hun eigen werk tonen en erover vertellen. Een soort warm bad vol verhalen over onderzoeken, ontdekkingen en maakprocessen. Een aantal kunstenaars hoog op mijn lijstje ook. (Chris Rijk, Domenique Himmelsbach de Vries, Inge Aanstoot, Casper Braat...) En ik ben erg erg benieuwd naar Cindy Moorman en er schijnt kunst gemaakt op een schietbaan te zijn van Judy van Luyk. Nou ja, een tip dus voor wie ook een klein beetje vakantie heeft. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/crazy-but-fun-in-amsterdam~be6b342f/
2022-07-05||Opinie: ‘Met al die MeTooregels bedenk je je toch wel drie keer voordat je voor een klas gaat staan’||Verbijsterd was ik door het artikel in de krant van afgelopen zaterdag over de wijze waarop de MeToogolf ook leraren (in het voortgezet onderwijs) in de klem heeft. Dat het erg was, wist ik wel, maar zo erg... Dat een dansleraar erop getraind moet worden hoe hij het beste een danspas corrigeert, dat kinderen tijdens de gymles niet langer door een docent opgevangen worden, maar door een medeleerling (met alle gevolgen van dien!). De aandacht, tijd en geld die nu in het onderwijs besteed worden aan zaken die de normaalste zaak van de wereld zouden moeten zijn, zou ieder weldenkend mens toch liever aan de inhoud van de vakken besteden? Ik wil absoluut niet de misstanden bagatelliseren, die zeker zullen plaatsvinden, en ook niet de impact daarvan op de slachtoffers. Ik vind het ook goed dat dit grondig aan de kaak wordt gesteld, maar ik vraag me af of we (soms) niet ‘doorslaan’ en of er soms ook geen misbruik gemaakt wordt van de MeToodiscussie. Ik krijg de indruk dat we van uitzonderingen regels maken, in plaats van omgekeerd. Er is al een schromelijk tekort aan leraren, maar als je dit allemaal leest, bedenk je je toch wel drie keer voor je voor een (middelbare school)klas gaat staan, nog afgezien van de karige beloning?! Weg spontaniteit, altijd op eieren lopen; je zou er een burn-out van krijgen! Ik weet ook geen oplossing, helaas! Behalve misschien de suggestie dat we iets ‘nuchterder’ met deze situaties moeten omgaan en meer structuur en regels moeten bieden. Wat is er mis mee om aan het begin van ieder schooljaar één algemene les te houden, waarin de normen worden gesteld: ‘Zo zijn onze manieren, jullie willen met respect behandeld worden, wij willen dat dat wederzijds is. Wij zijn een gezonde school waarop MeToogedrag geen regel is, maar een verschrikkelijke uitzondering, die niet getolereerd wordt. Daar willen we dus ook niet meer aandacht aan besteden dan gerechtvaardigd en strikt noodzakelijk is. Dus geen insinuaties als een leraar volstrekt integer z’n arm om een verdrietig kind heen slaat; wij denken dat jullie volwassen genoeg zijn om zelf het onderscheid te kunnen maken tussen goed en fout.’ ‘En verder is het hier de regel dat jullie ‘decent’ gekleed op school verschijnen en niet half bloot alsof je naar het strand gaat of er net vandaan komt. Dat is tevens een goede oefening voor later, wanneer je ook niet half gekleed op je werk kunt komen.’ Terug naar vroeger? Dat is dan maar zo, maar ik denk dat we minder bang moeten zijn om grenzen en regels aan de jeugd te stellen. Daar is niks mis mee, het biedt zelfs houvast. Lous Akkerman, Amsterdam||https://www.parool.nl/columns-opinie/opinie-met-al-die-metooregels-bedenk-je-je-toch-wel-drie-keer-voordat-je-voor-een-klas-gaat-staan~b18417cf/
2022-07-05||Horlogewereld raadt dragen dure horloges af na gewelddadige overvalpoging||Het filmpje van de beroving in restaurant Ferilli’s aan de Beethovenstraat ging zondag razendsnel van telefoon tot telefoon. Op de beelden was te zien hoe een Haagse ondernemer een pistool op zijn hoofd kreeg. De dader was uit op de dure Rolex van de man. Iemand die op een vol terras in Amsterdam een vuurwapen op zijn hoofd gezet krijgt vanwege een horloge. Het vormt een triest nieuw dieptepunt in een lange reeks berovingen waarbij de daders het voorzien hebben op dure horloges. Op de door Nederlanders gerunde website voor horlogeliefhebbers Fratello watches staan meerdere stukken die refereren aan de gevaren van het dragen van dure horloges. Nadat Bas van Wijk in de zomer van 2020 was doodgeschoten na een ruzie waarbij ook een imitatie-Rolex werd geroofd, schreef Robert Jan Broer, oprichter van de site: ‘Beroofd – en zelfs vermoord worden om een horloge, wie had dat ooit gedacht. Het is de trieste realiteit waarin we leven.’ “In 2000 droeg ik al Rolexen,” vertelt Broer. “Ik had ze om bij het uitgaan. Tot ongeveer vijf jaar geleden lette echt niemand erop. Dat is nu wel anders. Ik draag alleen nog maar een Rolex als ik thuis ben of op kantoor.” Volgens Broer brengt het dragen van bepaalde herkenbare dure modellen een risico met zich mee. Hij noemt als voorbeelden niet alleen Rolex maar ook de Patek Philippe Nautilus en de Audemars Piguet Royal Oak. “Door internet weet iedereen wat ze waard zijn. Daarnaast zijn ze, als ze gestolen worden, ontraceerbaar.” Op zijn website staat ook een persoonlijke anekdote waarin Broer vertelt hoe hij bij het verlaten van zijn woning werd aangesproken door twee mannen, nadat ze de Rolex om zijn pols hadden gezien. “Het gaf me een heel onprettig gevoel, ik wist gelijk dat ik het verkeerde horloge droeg.” Het is een ervaring die meer dragers van dure horloges hebben. Verhalen te over. Zo werd een ondernemer die in de Haarlemmerstraat boodschappen deed, een tijdje gevolgd nadat twee mannen de vintage Rolex GMT master om zijn pols hadden gespot. Hij wist te ontkomen. Naar aanleiding van de beroving van vrijdag 1 juli bij restaurant Ferilli’s werd Het Parool benaderd door een bewoner van de Beethovenstraat. Hij is het bezit van een staal-gouden Rolex. “Die glimt nogal.” Toen hij vorig jaar hetzelfde restaurant verliet, leek hij gevolgd te worden. “Ik weet zeker dat het om mijn horloge was. Ze hadden eerst al een dame gevolgd die een dure Rolex Hulk om haar pols had, maar zij stapte snel in een auto. Toen gingen ze achter mij aan. Ik ben heel snel zigzaggend naar huis gelopen”. Bij Ferilli’s is, sinds de beroving van afgelopen vrijdag, niemand bereikbaar voor commentaar. Aangifte heeft de man niet gedaan. “Het was met een sisser afgelopen, dus wat moest ik zeggen?” Gespot worden in de horeca en later beroofd worden. Het komt vaker voor. In het strafdossier tegen de zogenaamde Rolexbende die als ‘een hongerige roedel geldwolven op zoek naar snel geld’ dure horloges roofde, werd ook melding gemaakt van het feit dat speciale spotters in de horeca keken wie een duur horloge om had. De doelwitten werden vervolgens later met veel geweld beroofd op straat. Ook kwam uit die zaak naar voren dat rovers sociale media als Instagram gebruiken om hun doelwitten uit te kiezen. BN’ers als Lil Kleine en Ali B werden nadien beroofd van horloges. Inmiddels is veel liefhebbers duidelijk dat het gevaarlijk is om een duur horloge te dragen. Mensen laten ze in de kluis liggen. “Ik heb een Casio G-shock van 99 euro om,” zegt een horlogehandelaar. “Het is gewoon niet veilig meer.” Op de Fratellosite valt in een van de artikelen de volgende waarschuwing te lezen. ‘We kunnen horlogebezitters alleen maar dringend aanraden om hun gewilde horloges niet openlijk te dragen. En denk goed na voordat je een foto van jezelf met je horloge plaatst op sociale media.’ De politie zegt dat het onderzoek naar de gewelddadige overvalpoging bij Ferrili’s nog in volle gang is. Een verdachte is nog niet aangehouden.||https://www.parool.nl/nederland/horlogewereld-raadt-dragen-dure-horloges-af-na-gewelddadige-overvalpoging~bcb9ff97/
2022-07-05||Stadsgezichten, sterrenhemels en een nachtvlinder die weigerde tot stof te vergaan||Het fraaie, uiterst intrigerende fotoboek Verdigris is samengesteld uit beelden die fotograaf Harold Strak de afgelopen 25 jaar heeft gemaakt. De selectie en de associatieve indeling zijn tot stand gekomen in samenwerking met uitgever-vormgever Willem van Zoetendaal, met wie Strak eerder het bijzondere koffietafelboek Spul maakte, dat een overzicht geeft van de archeologische vondsten die werden gedaan bij de aanleg van de Noord/Zuidlijn. Foto’s van archeologische objecten duiken ook op in Verdigris (‘Spaans groen’, de kleur van het Vrijheidsbeeld). Ze worden afgewisseld met stadsgezichten en stillevens, foto’s van insecten, sterrenhemels en uitzichten uit een raam. Sommige beelden keren terug, zoals de oude plataan die Strak elke dag vanuit zijn atelierraam ziet. De boom achter het open raam op de onderste foto is deze plataan. De andere foto is van een nachtvlinder die Strak aantrof op de armleuning van een stoel. Die had zijn laatste adem uitgeblazen, voor zover insecten ademen. Strak was getroffen door zijn waardigheid, alsof hij weigerde tot stof te vergaan. En door Strak te verleiden hem met zijn platencamera vast te leggen, heeft hij in zekere zin ook onsterfelijkheid bereikt. Harold Strak: Verdigris, met een tekst van schrijver en dichter Vrouwkje Tuinman, Van Zoetendaal Publishers, 120 blz., €45.||https://www.parool.nl/ps/stadsgezichten-sterrenhemels-en-een-nachtvlinder-die-weigerde-tot-stof-te-vergaan~b42b6552/
2022-07-05||Wimbledon vraagt spelers en trainers alsjeblieft niet hun hele voedseltoelage uit te geven||Fish & chips, een simpele sandwich, of toch de traditionele aardbeien met slagroom? De voedselkeuze is reuze op Wimbledon – voor bezoekers, maar ook voor spelers en coaches. Die laatsten kunnen kiezen uit twee restaurants, twee sandwichbarren en twee koffietentjes. Alles om zo fit mogelijk op het heilige gras te verschijnen. Maar op het deftige Wimbledon hoeven Serena Williams, Novak Djokovic en Tim van Rijthoven niet zelf hun pinpas te trekken: spelers krijgen een dagelijkse toelage van 90 pond (105 euro), coaches van ongeveer 45 pond (ruim 52 euro). Ze betalen via een pasje waar hun tegoed op wordt geladen. Dat bedrag hóéft echter niet op, liever niet zelfs. En toch maken sommige spelers en trainers – namen en rugnummers ontbreken vooralsnog – er een sport van om de toelage iedere dag op te maken. Omdat sommige eetzaken al rond 19.00 uur sluiten, valt dat nog niet mee. Volgens Britse media werd een van de coaches gespot met 27 (probiotische) yoghurtjes onder zijn arm. Het werd de All England Lawn Tennis and Croquet Club, de aan Wimbledon verbonden privétennisclub, allemaal wat te gortig. Dus stuurde de organisatie een mail naar spelers (ook de topspelers) en trainers, met de vraag of ze alsjeblieft ‘verstandig’ met hun toelage willen omgaan. Overigens niet zozeer omdat het allemaal te duur wordt, maar om tekorten te voorkomen.||https://www.parool.nl/wereld/wimbledon-vraagt-spelers-en-trainers-alsjeblieft-niet-hun-hele-voedseltoelage-uit-te-geven~b4dac32e/
2022-07-05||RIVM: piek van zomergolf coronavirus mogelijk in zicht||Het instituut registreerde in de afgelopen zeven dagen 39.283 positieve tests. Dat is 15 procent meer dan de week ervoor. Voor de vijfde week op rij neemt het aantal nieuwe gevallen toe. “Het aantal besmettingen stijgt dus nog steeds, maar de stijging is de afgelopen twee weken minder hard gegaan. Dit kan erop wijzen dat we de piek van de zomergolf naderen,” aldus het RIVM. Het instituut heeft een site waar mensen kunnen doorgeven of ze coronaklachten hebben. Op die Infectieradar stabiliseert het aantal meldingen. In Amsterdam en Rotterdam stabiliseert het aantal virusdeeltjes in het rioolwater. Tussen maandagochtend en dinsdagochtend kwamen 6664 besmettingen aan het licht. Dat is het hoogste aantal sinds 8 april, bijna drie maanden geleden. In Amsterdam kwamen er 387 nieuwe gevallen bij, in Den Haag 193, in Utrecht 168 en in Rotterdam 122. Het RIVM registreert alleen positieve uitslagen van coronatests die in de teststraten van de GGD’en zijn uitgevoerd. Positieve zelftests zijn niet meegerekend. In werkelijkheid kunnen dus meer mensen in de afgelopen week hebben ontdekt dat ze het coronavirus hebben opgelopen. De GGD’en voerden vorige week 48.114 testen uit, het hoogste aantal sinds begin april. Bij 71 procent bleek de geteste daadwerkelijk het virus onder de leden te hebben. Dat is het hoogste percentage ooit. De Nederlandse ziekenhuizen zagen afgelopen etmaal 155 nieuwe patiënten met corona binnenkomen op de verpleegafdelingen en intensive cares. Dat is het hoogste aantal nieuwe opnames in één dag sinds half april, zo valt op te maken uit de meest recente cijfers van het Landelijk Coördinatiecentrum Patiënten Spreiding (LCPS). In totaal verzorgen medewerkers van de ziekenhuizen momenteel 867 patiënten met een coronabesmetting. Op de verpleegafdelingen liggen 822 mensen met corona, een stijging van 33 patiënten ten opzichte van maandag. Er kwamen 144 nieuwe mensen met corona binnen bij de afdelingen, maar doordat er ook mensen de klinieken mochten verlaten nam het totaalaantal minder snel toe. Op de intensive cares liggen dinsdag 45 mensen met corona, 6 meer dan een dag eerder. Er kwamen 11 nieuwe patiënten met corona bij op de ic’s, maar ook deze afdelingen zagen mensen vertrekken waardoor het totaalaantal minder snel toenam. Het LCPS maakt geen onderscheid tussen mensen die vanwege hun coronabesmetting zijn opgenomen, en mensen die door een andere oorzaak in het ziekenhuis zijn beland en toevallig besmet bleken. Het Rijksinstituut voor Volksgezondheid en Milieu (RIVM) heeft dat onderscheid wel. Daaruit komt naar voren dat er daadwerkelijk meer mensen vanwege de ziekte die door het coronavirus wordt veroorzaakt in het ziekenhuis belanden. Het RIVM kreeg 30 meldingen van sterfgevallen door corona, twee keer zo veel als vorige week.||https://www.parool.nl/nederland/rivm-piek-van-zomergolf-coronavirus-mogelijk-in-zicht~b6ad6a0b/
2022-07-05||‘Plasticvrije’ kauwgom bevat gewoon plastic: ‘Zelfde scheikundige samenstelling’||Prachtig lagen in een Amsterdamse koffiekiosk allerlei smaken kauwgom uitgestald: kaneel, citroen, gember en kurkuma. Plasticvrij, stond er op de pakjes – uiteraard gemaakt van karton. Want ja, het is echt zo: in de meeste kauwgoms zit plastic. Dat tabletje waarop je kauwt is in feite een rubbertje. De gom daarvoor werd vroeger gemaakt van natuurlijke hars, een kleverige substantie uit bomen die met name in Zuid-Amerika groeien. Tegenwoordig worden in plaats van die hars kunstmatige rubbers gebruikt: vaak op olie gebaseerde poly­meren. Voor kauwgoms die plasticvrij claimen te zijn, wordt over het algemeen de natuurlijke hars gebruikt. “Alleen zijn die kauwgoms helemaal niet plasticvrij,” zegt Katja Loos, hoogleraar macromoleculaire chemie aan Rijksuniversiteit Groningen. “Het is een beetje vaag dat voor een kauwgom uit een natuurlijk product ineens die term wordt gebruikt. Scheikundig komen ze in samenstelling gewoon met elkaar overeen: het zijn beide plastics.” De meeste mensen kiezen voor kauwgom op natuurlijke gombasis vanwege de gevolgen voor het milieu. Dat is volgens Loos niet nodig. “Op welke van de twee je ook kauwt: als het op de grond komt, duurt het even lang voordat het weg is.” Het duurt tientallen jaren voordat kauwgom volledig in de natuur oplost. Dat heeft te maken met de oorsprong van het rubber, dat is bedoeld om lang mee te gaan. “De boom maakt het om zichzelf te beschermen,” legt de hoogleraar uit. “Als die beschadigd raakt, komt de latex eruit. De boom doet dat om de wond te verze­gelen, zodat hij honderden jaren stabiel blijft. Dat heeft de natuur zo geprogrammeerd.” Heb je een kauwgompje doorgeslikt? Geen paniek: “Je lichaam kan het plastic niet verteren, dus dat komt er bij je ontlasting zo weer uit.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/plasticvrije-kauwgom-bevat-gewoon-plastic-zelfde-scheikundige-samenstelling~b7cea62a/
2022-07-05||Dit zijn de overvallers van de ‘miljoenendiamant’ in Maastricht: ‘Mogelijk de Pink Panthers’||De Pink Panthers, vernoemd naar de wereldberoemde filmkomedie uit 1963 met Peter Sellers in de hoofdrol, bestaat uit ongeveer 250 leden. De bende opereert in wisselende samenstelling en wordt verdacht van meer dan 120 juwelenroven wereldwijd. In totaal zou voor vele tientallen miljoenen euro’s aan juwelen zijn buitgemaakt. In 2007 opende Interpol zelfs even een speciale Pink Panther-afdeling. De beruchte bende kreeg de bijnaam toen Britse rechercheurs een dure diamanten ring aantroffen in een potje crème, net als in de film. De overvallen van de Panthers zijn volgens kunstdetective Brand vrijwel altijd spraakmakend en vol risico. Zo reed de bende ooit een duur winkelcentrum binnen met twee wagens en sloegen de dieven à la James Bond op de vlucht met een speedboot. De overvallen duren doorgaans niet langer dan enkele minuten en de daders blijken bijzonder goed te zijn in vermommingen. De nog niet-opgeloste overval op kunstbeurs Tefaf lijkt goed in dit rijtje te passen. Hij gebeurde op klaarlichte dag en was ook weer in een mum van tijd voorbij. De vier daders wandelden even voor de middag in warePeaky blinders-stijl – netjes gekleed en met de typerende petjes op – de kunstbeurs binnen. Even later hielden ze halt bij de stand van de vermaarde Londense juwelier Symbolic & Chase. Daar trokken ze handschoenen aan. Terwijl een van hen een hamer tevoorschijn haalde en een vitrine aan diggelen sloeg, hielden zijn kompanen iedereen op afstand met een handvuurwapen. Op camerabeelden is te zien hoe de man met de hamer in de kapotte vitrine grabbelt en iets in een zak steekt. Vermoedelijk gaat het om een uiterst kostbaar collier van topontwerper Joel Arthur Rosenthal en oorbellen van Cartier. Alle vijf verdachten zijn nog voortvluchtig. Tekst gaat verder onder deze tweet Over de werkwijze van de overvallers wordt in de loop der tijd steeds meer duidelijk. Uit de maandag getoonde beelden in het RTL 5-programma Opsporing NL blijkt dat de mannen op de dag van de overval afzonderlijk binnenkwamen in het beursgebouw. Ze hoefden slechts een toegangsbewijs te laten zien en konden ongehinderd hun weg vervolgen. “Als ik mijn geld erop moet inzetten, dan zou ik zeggen dat dit het werk is van de Pink Panthers,” zegt kunstdetective Arthur Brand op basis van die beelden. De Pink Panthers zijn volgens Brand ‘kleurrijke figuren’ die hun oorsprong vinden in voormalig Joegoslavië. Ze zijn gespecialiseerd in het stelen van juwelen, sieraden en dure horloges. “Wat we in Maastricht zagen waren onbevreesde mannen die duidelijk hun middelvinger naar de rest van de wereld opsteken. Een drukke en beveiligde beurs op klaarlichte dag overvallen, je moet het maar durven. Ze namen een groot risico en daar staan de Pink Panthers wereldwijd bekend om.” Tekst gaat verder onder deze foto Bij de overval is volgens de politie waarschijnlijk nog een vijfde verdachte betrokken. Die zou de toegangsbewijzen een dag van tevoren hebben gekocht voor de vier overvallers. Alle verdachten vluchtten uiteindelijk op elektrische steps en stapten verderop waarschijnlijk in een auto. De kans dat zij nog opgepakt worden, is groter dan dat de diamanten teruggevonden worden, zegt Brand. “Ik zou niet graag in de schoenen van de overvallers willen staan. Bij de Nederlandse politie is het op dit moment alle hens aan dek: ze zetten alles op alles om ze te vinden. Onderschat dat niet.” Over de gestolen juwelen is Brand minder hoopvol. “Daar kan ondertussen van alles mee gebeurd zijn.” Het gebeurt volgens de detective zelden dat beroemde juwelen compleet verkocht worden. “Ik vermoed dat ze niet meer in originele staat terug te vinden zijn. Ze hebben ze vast laten slijpen, of ze hebben de kostbaarste steentjes eruit gehaald of laten vijlen. Als ze inderdaad die grote gele diamant hebben gestolen, dan verwacht ik dat ze die al een keer of drie kleiner hebben gemaakt. Zo gaan juwelendieven doorgaans te werk. Ze nemen het risico om opgepakt te worden, en als ze dan een aantal jaar later vrijkomen zijn ze als het goed is schatrijk.”||https://www.parool.nl/nederland/dit-zijn-de-overvallers-van-de-miljoenendiamant-in-maastricht-mogelijk-de-pink-panthers~b62eeeec/
2022-07-05||Gemeente Amsterdam wil nog twee darkstores van Getir en Flink in West sluiten||Voor Flink gaat het om de vestiging op de Nassaukade 373. De flitsbezorger heeft de darkstore verbouwd en aangepast om overlast te verminderen, maar volgens de gemeente haalt dat nog te weinig uit. Er zijn veel klachten en de overlast voor buurtbewoners blijft groot. Voor Flink is het de eerste keer dat het een vestiging moet sluiten. Eerder bleef de flitsbezorger nog buiten schot. Getir is door de gemeente gesommeerd om de vestiging op de Da Costakade 106 te sluiten. Ook deze darkstore zou niet in het bestemmingsplan passen en ook hier staat de leefbaarheid in de straat onder druk. De darkstores van Flink en Getir die nu moeten sluiten, zijn langs de nieuwe meetlat gelegd die de gemeente half mei bekendmaakte. Daarin staat dat bestaande en nieuwe vestigingen alleen nog op bedrijfsterreinen worden toegestaan en niet meer in woonwijken of gemengde woon-werkgebieden. Wethouder Reinier van Dantzig zegt in een persbericht dat het van belang is dat een buurt leefbaar blijft om de stad aantrekkelijk te houden. ‘Dit betekent dat bedrijven, ondernemers en bewoners in harmonie samen moeten kunnen leven. Daarvoor is een goede ruimtelijke ordening van groot belang. De voorwaarden waaronder vestigingen kunnen openen zijn vastgelegd in het afwegingskader. Deze vestigingen passen niet in het beleid van de gemeente Amsterdam en daarom willen wij dat zij op deze locaties sluiten.’ Afgelopen week was er een gesprek tussen het college en de flitsbezorgers Gorillas, Getir en Flink. Het college heeft daarin nogmaals toegelicht onder welke voorwaarden vestigingen open mogen. Zapp was afwezig; die flitsbezorger maakte twee weken geleden bekend Nederland hoogstwaarschijnlijk te verlaten. De enige flitsbezorger die 24 uur per dag bezorgt, heeft nog maar drie vestigingen over in Amsterdam. Twee andere in West en De Pijp werden al gesloten door de gemeente. Voor Getir is het de tweede darkstore die op last van de gemeente dicht moet. Ook die in De Pijp op de Eerste Jacob van Campenstraat veroorzaakt volgens de gemeente te veel overlast. Getir is het daar niet mee eens en spande een rechtszaak aan. Die dient woensdag bij de rechtbank in Amsterdam. In de tussentijd paste Getir de winkel aan en zette er onder andere een toonbank in, zodat consumenten ook producten in de winkel kunnen kopen. Bij eerdere rechtszaken bleek dat rechters de darkstores van flitsbezorgers niet in de categorie detailhandel vinden vallen, omdat consumenten er geen producten kunnen kopen. Of de rechter de darkstore na de aanpassing wel als detailhandel ziet, zal de rechtszaak uit moeten wijzen. Een vestiging van Gorillas aan het Gerard Douplein in De Pijp sloot twee weken geleden. De gemeente had deze darkstore eerder al gesommeerd te sluiten. Gorillas vocht dat besluit aan, maar tevergeefs. Getir en Flink kunnen bij de gemeente nog een zogenoemde zienswijze indienen, waarmee ze bezwaar maken tegen het besluit. Als dat de gemeente niet op andere gedachten brengt, moeten ze sluiten of naar de rechter stappen en een voorlopige voorziening aanvragen. Daarmee zouden ze dan tot aan de uitspraak open kunnen blijven. Doen ze die aanvraag niet en blijven ze alsnog open, dan volgt een last onder dwangsom van in totaal 20.000 euro. De gemeente verwacht dat beide darkstores eind augustus dicht zijn. Getir vindt de stap van de gemeente Amsterdam ‘moeilijk te begrijpen’. “We hebben vele stappen gezet om onze dienst in te passen in de stad en de leefbaarheid voor de buurt te verbeteren. We bieden lokale werkgelegenheid, er is een recreatieruimte zodat bezorgers binnen kunnen wachten en we hebben eerder dit jaar het aantal leveringen met maar liefst 70 procent verminderd”, zegt een woordvoerder. “We zijn van mening dat onze vestigingen, dus ook onze Getir-store op de Da Costakade, binnen het bestemmingsplan vallen. Zodra we de maatregel van de gemeente ontvangen hebben bepalen we eventuele vervolgstappen.’ Flink laat schriftelijk via een woordvoerder weten zich eveneens niet in het besluit van de gemeente te kunnen vinden. ‘Eerder dit jaar is deze locatie opnieuw ingericht, juist om overlast te voorkomen. In de afgelopen maanden zijn er nul klachten binnengekomen. Dit voornemen lijkt alleen op basis van verouderde klachten te zijn. We hebben de gemeente gevraagd naar een update van klachten, die we nog niet hebben gekregen.’ Ook zegt de flitsbezorger dat de winkel inmiddels zodanig is ingericht dat winkelend publiek er ook producten in de winkel kunnen kopen. ‘Dat maakt dat deze locatie niet anders is dan andere winkels.’ Flink zegt opnieuw in gesprek met de gemeente te willen gaan ‘om deze misverstanden weg te nemen’.||https://www.parool.nl/amsterdam/gemeente-amsterdam-wil-nog-twee-darkstores-van-getir-en-flink-in-west-sluiten~baf8cd73/
2022-07-05||Waarom hebben supermarkten al lege schappen na anderhalve dag boerenblokkades?||De schappen in de Jumbo op de Linnaeusstraat in Oost zijn dinsdag opvallend leeg: “We krijgen niks binnen qua vracht. De vrachtwagen is niet geweest,” vertelt een medewerker van het filiaal. Ook Lidl, Aldi, Plus en Coop kampen met tekorten. Albert Heijn laat weten dat er geen distributiecentra worden geblokkeerd. Eerder op de dag werd er in Oosterhout bij Nijmegen wel een verdeelcentrum voor boodschappenbezorgingen geblokkeerd, maar daar zijn de boeren na een noodbevel van de gemeente vertrokken. Vrijwel meteen werd er al een tekort gemeld bij zuivelproducten. Maar er ontstaan nu ook leveringsproblemen bij verse producten als groente en fruit. Laurens Sloot, hoogleraar ondernemerschap in de detailhandel aan de Rijksuniversiteit Groningen, verwacht dat aan ‘typische hamsterproducten’ ook snel een tekort kan komen. Denk daarbij aan diepvriesproducten en ook houdbare producten als pasta, suiker en bloem. “Dat is toch een menselijke neiging, dat hebben we ook tijdens corona gezien. Mensen zoeken dan naar zekerheid.” Hoe kan het dat de schappen na een dag blokkades al leeg raken?De toeleveringsketen van de supermarkten is zo sterk als de zwakste schakel. Door de blokkades zijn dat nu de distributiecentra. Het systeem is zo efficiënt ingericht dat het geen grote klappen kan opvangen. Sloot: “Het functioneert perfect als er niks aan de hand is, maar zodra er iets aan de hand is, merk je dat meteen.” Maandag waren zo’n twintig punten geblokkeerd, dinsdag zijn dat er minder. Er zijn in Nederland veertig distributiecentra. Het is niet zo dat overgebleven centra de distributie geruisloos kunnen overnemen, aldus Sloot. “Er is wel wat rek, en zo kan er wel iets worden opgevangen, maar niet veel. Eén distributiecentrum kan niet zomaar het dubbele gaan doen.” Er zijn nog protestacties gaande bij zeker zeven distributiecentra: van Coop en Aldi in Deventer, Aldi in Drachten, Plus in Haaksbergen, Lidl in Almere en Heerenveen, Jumbo in Woerden en Raalte en Boni in Nijkerk. Op sommige plekken zijn de boeren afgedropen, nadat de autoriteiten dreigden de mobiele eenheid in te zetten. Wat zijn de plannen van de boeren?Die vraag is lastig te beantwoorden. Bekende boerenactiegroepen als Agractie en Farmers Defence Force zeggen geen enkele bemoeienis te hebben met de blokkades. Het is wel duidelijk dat de actiebereidheid groot is. Er lijkt ook geen einddatum bepaald. “Het platleggen van de distributiecentra vandaag was puur een waarschuwing,” zeiden boeren Sanne Ezendam en Koos Cromwijk op een zelf georganiseerde persconferentie in Utrecht, bij een distributiecentrum van Albert Heijn. Ze zeiden daar namens alle boeren van Nederland te spreken. Ze zeiden bereid te zijn om de hele zomer door te gaan met acties. Jeroen van Maanen, bestuurslid Nederlandse Melkveehouders Vakbond, zegt dit over de komende week: “Het plan is dat er geen plan is. De groepen die er nu staan, zullen wel even blijven staan.” In Heerenveen liep de blokkade in de nacht van maandag op dinsdag uit de hand. De ME en traangas werden ingezet. Van Maanen: “Dat is zonde. Ik begrijp dat de politie opdracht krijgt om op te treden. Dan zullen er boeren zijn die weggaan, maar zeker ook boeren die blijven staan. Een enorme confrontatie heeft eigenlijk geen enkele zin. Maar aan beide kanten worden nu prikacties uitgevoerd.” Moeten we gaan hamsteren?Volgens retaildeskundige Erik Hemmes is een gemiddelde supermarkt binnen twee weken volledig leeg. Maar sommige delen van het assortiment raken veel veel sneller op dan andere, omdat ze veel vaker worden bevoorraad, zoals groente, fruit en vlees. “En vooral brood, dat willen mensen dagvers.” Of hij adviseert te hamsteren? “Zeker niet, er zijn genoeg andere winkels waar je spullen kunt halen, zoals de bakker en groenteboer.” Zijn collega-retailexpert Rubert Parker Brady zou het ook zeker niet adviseren. “Het is niet verstandig, dan wordt het alleen maar erger.” Wat is het doel van de boeren?Boeren zien in de lege schappen de meest krachtige boodschap. “Wij zijn de 2 procent van Nederland die het voedsel maken voor de 98 procent andere Nederlanders. Uiteindelijk is vraag: welke biefstuk wil je eten? Eentje uit Nederland of Argentinië?” Wie betaalt de schade?Supermarkten bekijken of zij de geleden schade door de boerenblokkades ergens kunnen verhalen. Het is volgens een woordvoerster van supermarktkoepel CBL nog niet duidelijk wat hierin mogelijk is, maar de ‘optie ligt op tafel’. De schade voor supermarkten loopt volgens CBL na een dag van blokkades bij distributiecentra al in de miljoenen euro’s. Dat komt vooral door het bederven van niet-geleverde producten. Maar supermarkten lopen ook omzet mis doordat er minder producten in de schappen liggen. Alleen al Coop, met meer dan driehonderd winkels veel kleiner dan bijvoorbeeld Albert Heijn of Jumbo, verwacht al een miljoenenschade te lijden. Maar de boeren laten zich niet makkelijk ‘pakken’. Zo halen ze hun kentekenplaten van de trekkers om anoniemer te zijn. Jeroen van Maanen, bestuurslid Nederlandse Melkveehouders Vakbond, zegt dat de blokkades bewust niet gecoördineerd zijn door actiegroepen als Farmers Defence Force, Agractie of zijn eigen organisatie. “Boeren maken plannen in klein verband. Van bovenaf is er geen coördinatie door een organisatie, zodat actiegroepen geen claims aan de broek krijgen. Op deze manier heeft niemand verantwoordelijkheid en kunnen we het een tijdje volhouden.”||https://www.parool.nl/nederland/waarom-hebben-supermarkten-al-lege-schappen-na-anderhalve-dag-boerenblokkades~bfd693db/
2022-07-05||Zo laten de wespen je met rust: ‘Zet een wespenval niet op je terras neer’||De wesp maakt dit jaar een comeback. “Het voorjaar was warm, droog en zonnig. Dat is gunstig voor de wespenkoninginnen, die in die periode hun nesten bouwden,” zegt bioloog Arnold van Vliet van Wageningen University. De koninginnen ontwaakten dit jaar vroeg uit hun winterslaap. Door het warme en droge weer zijn veel van hen erin geslaagd om de eerste maand na het ontwaken te overleven. In die tijd steekt ze energie in het bouwen van een nest en het leggen van eitjes. Uit deze eitjes komen larven. Na een maand ontwikkelt de eerste lichting larven zich tot werksters: die bouwen verder aan het nest, zodat de koningin in alle rust meer eitjes kan leggen. Vorig jaar voltrok zich een rampscenario voor de wesp. “Door de hoge temperaturen eind februari en eind maart werden veel koninginnen vroeg wakker. Maar april en mei waren heel koud.” Dat werd de nekslag voor de wespenkoninginnen: ze overleefden het niet. Opvallend is dat de eerste wespen nu al op zoetigheid afkomen. De reden hiervoor? Verveling. De werksters voorzien de larven namelijk van voedzame insecten. Als dank krijgen ze een zoete vloeistof van de larven. Op den duur stopt de koningin met het leggen van eieren. Er komen geen nieuwe larven en de werksters zijn werkloos. “Uit verveeldheid gaan ze vervolgens op zoek naar onze frisdranken en zoete taarten,” aldus Van Vliet. Zo krijgen de wespen alsnog zoetigheid binnen. Dat wespen nu al op zoetigheid afkomen, geeft aan dat de ontwikkeling van wespennesten al vergevorderd is. De wespenoverlast heeft voorlopig nog niet het hoogtepunt bereikt. “We zitten nog maar aan het begin, het echte overlastseizoen zal dit jaar rond half juli beginnen,” zegt Van Vliet. “Het aantal meldingen bij bestrijdingsdiensten neemt toe.” De bioloog raadt aan om rustig te blijven wanneer je wordt belaagd door wespen. “Veel mensen schieten in een angstreflex wanneer ze wespen zien. ‘Die moet dood’ is dan de eerste gedachte.” Volgens Van Vliet is het juist belangrijk om terughoudend te zijn met het verdelgen van wespennesten. “Het is gunstig dat er zoveel wespen zijn, ze vangen namelijk veel insecten.” Ook adviseert Van Vliet om een wespenval niet op je terras te hangen. “Daar trekt het juist de wespen aan. Het is beter om de val wat verder weg te hangen.” Niet in paniek raken. Dat is uiteindelijk het belangrijkste advies wanneer je wordt belaagd door het prikbeest. Van Vliet: “Een wesp is er niet op gericht om je te steken.” Extra weetje: als je wespen doodslaat, komt er een geurstof vrij die andere wespen kunnen registreren en ze agressiever maakt. Nog een reden dus om ze met rust te laten.||https://www.parool.nl/nederland/zo-laten-de-wespen-je-met-rust-zet-een-wespenval-niet-op-je-terras-neer~b872198e/
2022-07-05||Ted Brandsen over balletfilm Coppelia: ‘Het niet conformeren aan schoonheidsidealen is alleen maar actueler geworden’||Afgelopen donderdag werd Ted Brandsen benoemd tot Ridder in de Orde van de Nederlandse Leeuw. Hij ontving de onderscheiding vanwege zijn grote bijdrage aan het internationale succes van Het Nationale Ballet. Een stuk dat zonder meer bijdroeg aan dat succes was Coppelia, uit 2008. In zijn werkkamer aan het Waterlooplein vertelt Brandsen over de totstandkoming van die productie en hoe die zich verhoudt tot de film die vanaf deze week in de bioscoop tet zien is. “Ik wilde een nieuwe familievoorstelling maken en de muziek van Leo Delibes vond ik erg leuk. Het oorspronkelijke verhaaltje, over een poppendokter in een Boheems dorp, vond ik echter nogal tuttig. Met ons artistieke team hebben we het verhaal verplaatst naar het heden. Bij ons is Coppelius een plastisch chirurg geworden. Hij brengt iedereen het hoofd op hol met een onrealistisch schoonheidsideaal, dat wordt belichaamd door Coppelia. Hoofdpersoon Zwaantje is de enige die zich niet gek laat maken. Zij heeft als eerste door wat er aan de hand is en ontmaskert Coppelia als een robot.” “Wat onze versie volgens mij aantrekkelijk maakt is dat Zwaantje een stoere meid is die opkomt voor zichzelf en anderen, zij is echt de heldin van het verhaal. Het niet conformeren aan opgedrongen schoonheidsidealen was in 2008 al actueel en is met de opkomst van sociale media alleen maar actueler geworden.” Die actuele relevantie werd ook onderkend door filmmaker Jeff Tudor, die al sinds 2007 regelmatig met HNB samenwerkt als maker van registraties en dvd-producties. “Hij kwam naar me toe en zei dat hij Coppelia, op basis van onze versie, voor zich zag als bioscoopfilm. En dan als een combinatie van dans en animatie. Door onze eerdere samenwerking was er genoeg vertrouwen om het aan hem over te laten. Deze film is dan ook echt het project van Jeff en zijn mederegisseurs Steven de Beul en Ben Tesseur.” Brandsen voorzag de film van een nieuwe choreografie, maar hij vulde die rol anders in dan hij gewend was. “Als we bij HNB een productie op het podium brengen, bepaal ik als choreograaf wat we doen en hoe we het doen. Bij zo’n filmproject zijn er veel meer factoren in het spel. Choreografie is daar maar een onderdeel van. Ik heb vertrouwd op Jeff en zijn team en me laten meevoeren.” Toch was het niet altijd makkelijk om het los te laten. “Ik denk dat het net is als voor een schrijver die zijn werk laat verfilmen. Het is onvermijdelijk dat er dingen worden veranderd. Maar het is toch jouw kindje, zodat je bij sommige aanpassingen denkt: wacht eens even.” Dat was bijvoorbeeld het geval toen de filmmakers het besluit namen nieuwe muziek te laten componeren. “Dat was wel even slikken. Maar ze hebben me ervan weten te overtuigen dat muziek in film heel anders werkt. Ze wilden er echt een hedendaagse film van maken met een hedendaagse filmscore. En ik moet zeggen dat ik heel plezierig heb kunnen samenwerken met componist Maurizio Malagnini.” “Omdat een groot deel van de film animatie is gebruikten we maar weinig decorstukken en heel veel green-screen. Het is heel raar om in zo’n virtuele wereld te werken. Je moet je steeds proberen voor te stellen hoe het eindresultaat zal worden. Choreograferen voor film is sowieso heel anders. Je werkt heel fragmentarisch. Om daar toch continuïteit in te houden, dat was de grote uitdaging. Vaak gaat dat helemaal niet over de uitvoering door de dansers. Dingen moeten over omdat de camerahoek niet bevalt, of omdat een sprong niet helemaal aansluit, of omdat er een lamp niet helemaal goed staat.” In Brandsens theaterversie was de hoofdrol van Zwaantje weggelegd voor Igone de Jong, die in de film terugkeert in de rol van de plaatselijke balletjuf. Voor de filmhoofdrol kozen Tudor en de zijnen voor Michaela DePrince, die overigens na de filmopnamen in 2019 vertrok bij HNB om in Boston te gaan dansen. “Ik vond de keuze voor een zwarte hoofdrolspeelster heel verfrissend, omdat het verhaal er breder en universeler van wordt. Bovendien vind ik dat Michaela erg goed is in deze rol, zowel dansend als acterend.” “Jeff Tudor en zijn team hebben van Coppelia een film gemaakt voor een jong publiek, dat een goed te volgen verhaal vertelt met muziek, beeld en dans. Ik vind dat wel iets om trots op te zijn.” Coppelia draait vanaf 6 juli in de bioscoop.||https://www.parool.nl/kunst-media/ted-brandsen-over-balletfilm-coppelia-het-niet-conformeren-aan-schoonheidsidealen-is-alleen-maar-actueler-geworden~b5d610db/
2022-07-05||Sarah & Vela: ‘Soms zeg ik voor de grap: o, heb je weer een levensles?’||“Voor mijn werk als ouder- en kindadviseur geef ik binnenkort ook trainingen in positief opvoeden. Ik voed Vela zelf ook positief op; ik ondersteun haar en bereid haar goed voor op nieuwe dingen, en praat met haar over gevoelens en emoties. Ik vind het belangrijk dat ze voor zichzelf op kan komen en stimuleer haar om haar eigen mening te vormen. Vela weet goed wat ze wel en niet wil, dat krijg ik inmiddels ook wel eens terug: ze gaat een discussie met mij niet uit de weg. We zijn allebei wel temperamentvol, maar qua energie verschillen we wel van elkaar. Ik hou van rustige dingen, Vela houdt meer van actie. Als ik me vroeger ook maar even omdraaide, was ze al naar het einde van de straat gerend. Het liefste onderneemt ze de hele dag door leuke dingen, op de fiets na voetbaltraining vraagt ze alweer wat we die avond gaan doen. Vela is heel lief en zorgzaam. Ze komt op voor kinderen die gepest worden en stuurt zomaar lieve briefjes aan vriendinnen. In mijn vriendenkring was ik op mijn zesentwintigste de eerste die moeder werd, dat was soms weleens lastig, omdat anderen nog studeerden en veel uitgingen. Ik heb Vela van jongs af aan wel overal mee naartoe genomen, van koffietentjes, musea en restaurants tot verjaardagen. Ze is daarin altijd heel makkelijk en is altijd heel open en nieuwsgierig. Tussen mijn vriend Axel en Vela gaat het gelukkig heel goed, we doen vrijwel alles met zijn drietjes. Maar ik vind het ook belangrijk om tijd alleen met Vela door te brengen. Bijvoorbeeld door samen een weekendje weg te gaan, laatst zijn we naar Utrecht geweest. Nu het nog kan wil ik zoveel mogelijk van die momenten samen genieten, want ze krijgt steeds meer haar eigen wereldje. Laatst fietste ik langs het Mercatorplein en zag ik haar opeens met allemaal vriendjes een ijsje eten. Ik laat Vela al langer zelfstandig buiten spelen, ik weet dat ze heel verantwoordelijk is en heb haar geleerd hoe ze zich op straat en in het verkeer moet bewegen. Zelf ben ik ook geboren en getogen in Amsterdam. Mijn ouders, die iedere week een dag op Vela passen, mijn zus en haar gezin en mijn neefje – we wonen allemaal bij elkaar in de buurt, in West. Ik vind Noord al ver weg. Mocht ik ooit weggaan uit Amsterdam, dan is het om Nederland te verlaten.” “Mama vindt het altijd leuk om samen dingen te doen, alles wat er is voor kinderen in Amsterdam hebben we samen wel gedaan: van de geitenboerderij tot alle speeltuinen, en als het mooi weer is gaan we zwemmen bij de steiger in het Erasmuspark. Ik ben iedere vrijdag bij papa in Haarlem en om de week ben ik er een heel weekend. Ik maak zelf mijn weekplanning, dat vind ik leuk om te doen. Bij mama wonen we met zijn drietjes en mijn hamster, Otje. Bij papa zijn we met zijn zessen: de twee kinderen van papa’s vriendin en mijn broertje van twee, die heel erg lief is. Ik vind het bij allebei leuk, de drukte en gezelligheid bij papa en meer rust en aandacht voor mij alleen bij mama. Axel is mama’s vriend, hij komt uit Frankrijk, samen praten we Engels. Ooit kreeg ik een poes van hem voor mijn verjaardag, maar ik bleek allergisch voor katten dus toen moest de poes naar een ander baasje. Dat vonden we heel jammer en toen hebben we elkaar getroost. Het liefste wil ik een hond, maar dat vindt mama zielig, op onze bovenwoning. Ik probeer haar nog wel over te halen om een chinchilla te nemen, ik laat haar allemaal schattige filmpjes en foto’s zien, maar het is me nog niet gelukt. Ik heb al veel sporten gedaan, zoals dansen en tennis, maar nu zit ik sinds een jaar op voetbal en dat vind ik het allerleukste; ik kan er lekker hard rennen en tegen de bal trappen. De trainer roept weleens naar me en dan noemt hij me Lena, maar dat is niet mijn naam, dus daar luister ik niet naar. Mama is heel lief, als ik heel moe ben na voetballen, helpt ze om mijn voetbalschoenen uit te doen. Ik heb twee uur schermtijd per dag, maar het liefst ga ik knutselen of buitenspelen. We spelen vaak Jachtseizoen, waar we wel onze telefoons bij nodig hebben, want je maakt een foto van iedere verstopplek en moet dan weer doorrennen naar de volgende, tot je ontdekt wordt. Mama leert mij allerlei dingen over het leven, die ik dan moet onthouden, ook voor later. Zoals dat ik altijd zelf moet nadenken en op mezelf moet letten, bijvoorbeeld bij het oversteken. Altijd als ze weer met iets komt zeg ik voor de grap: ‘O, heb je weer een levensles?’”||https://www.parool.nl/ps/sarah-vela-soms-zeg-ik-voor-de-grap-o-heb-je-weer-een-levensles~bd6f8cfa/
2022-07-05||Moestuinieren leren? De Moestuinschool is geopend voor inschrijvingen ||“Er hebben zich inmiddels 24 mensen gemeld. De afgelopen jaren hadden we 36 deelnemers, nu gaan we naar 40, omdat sommige leerlingen liever in groepjes van vier dan van drie werken.” “Het is toch een verplichting die je op je neemt als moestuinier. We beginnen in januari en werken dan het hele jaar door, tot eind november. Een tuin heeft nooit vakantie en een moestuin al helemaal niet. Nu de groepen wat groter worden, kunnen sommige leerlingen toch eens een weekje weg.” “Pas in september wordt de inschrijving definitief, dan vragen we: weet je het zeker? Dan reken je de 100 euro inschrijfgeld af. We zijn geen pottenbakkersvereniging waar je een paar maanden lang af en toe heengaat. Bovendien draag je verplichtingen ten opzichte van je medetuiniers.” “Nee, daar zijn we heel strikt in, dat bepalen wij. Er moet elk jaar een ander gewas in een bed, bijvoorbeeld, want we werken volgens biologische principes. Grote mensen blijken al net zo eigenwijs als kleine mensen, dus wij bepalen de regels. En bij alles wat je plant, moet een bordje staan.” “Neem wat lekkere kruiden, dat is makkelijker dan groenten. Tomaatjes zijn leuk als je balkon op het zuiden ligt, maar op het noorden wordt het niks. Tijm en rozemarijn zijn prima, maar het beste is wilde marjolein en oregano. Dat trekt veel beestjes aan.”||https://www.parool.nl/ps/moestuinieren-leren-de-moestuinschool-is-geopend-voor-inschrijvingen~bf6f905d/
2022-07-05||Opinie: ‘Kom op kneiterlinks Amsterdam, kom eens op voor de boeren’||Aan het eind van de 19de eeuw kwamen de arbeiders in opstand. De sociaal-democratische arbeidersbeweging ontstond. Binnen en naast die beweging bevonden zich radicale stromingen, waaronder communisten, anarchisten en andere revolutionairen. Geweld en gevechten tegen het gezag werden door velen hieronder niet geschuwd. Voorlieden van deze radicale sociale bewegingen zijn in ons immer linkse Amsterdam met straten en pleinen geëerd: Henk Sneevlietweg, David Wijnkoopstraat, Rosa Luxemburgstraat, enzovoort. Zelfs het ‘grootste genie aller tijden’, Joseph Stalin, heeft hier 10 jaar lang een laan naar zich genoemd gehad. De arbeider lijkt echter niet meer te bestaan, je hoort nooit meer iets over hem, zijn strijd om het bestaan lijkt gestreden. De boer daarentegen laat zich thans gelden. Losgeweekt van boerenbewegingen als CDA en CU vormt zich een stroming die eventueel geweld en gevechten tegen het gezag niet schuwt. Vergelijk het met stakingen, georganiseerd door de arbeidersbeweging. Zou het niet in de lijn der verwachtingen moeten liggen dat juist links Amsterdam deze sociale boerenstrijd om het bestaan dient te steunen? Dus kom op ‘kneiterlinks’ stadsbestuur van Amsterdam! Een Mark van den Oeverpark is wel het minste! Op naar het licht! Dickjan Lust, sociaal-democraat, Amsterdam Als het gaat over het autoluw maken van het centrum worden alleen auto’s en fietsers genoemd. Dat auto’s voor overlast zorgen en veel ruimte innemen is een feit. Maar er zijn meer overlastgevende verkeersdeelnemers. Denk aan: e-bikes en scooters die met hoge snelheden (en onbeschoft gedrag) over fiets- én voetpad karren. Het leefklimaat in de stad is echter niet bepaald luw. Het wordt verziekt door motoren met versterkte uitlaten, die gigantisch veel overbodig lawaai produceren. Eén zo’n motor overstemt met gemak tientallen passerende auto’s. Verziekt kun je hier ook letterlijk nemen. Veel mensen krijgen er stressgerelateerde hartklachten door, blijkt uit landelijk onderzoek door de Nefom, de Nederlandse federatie omgevingslawaai motorvoertuigen. Wat het beleid van de Gemeente Amsterdam daarin is? Geen idee. Mario Verhoeven, Amsterdam Maarten Moll haalt in zijn column in Het Parool van 4 juli ‘Meten is weten’ aan als uitspraak van Heike Kamerlingh Onnes uit 1882. Dat is niet helemaal correct geciteerd, de Nederlandse natuurkundige en Nobelprijswinnaar zei namelijk: ‘Door meten tot weten, zou ik gaarne als zinspreuk boven elk fysisch laboratorium willen schrijven.’ Zijn borstbeeld met de spreuk ‘Door meten tot weten’ staat voor het Kamerlingh Onnes Gebouw in Leiden. ‘Meten is weten’ komt wel voor in het fraaie Nederlandse spreekwoord: ‘Meten is weten, gissen is missen.’ Rudy Schreijnders, Maarssen||https://www.parool.nl/columns-opinie/opinie-kom-op-kneiterlinks-amsterdam-kom-eens-op-voor-de-boeren~ba46c901/
2022-07-05||Onderzoek naar mondkapjesdeals en Sywert van Lienden kost al bijna 5 miljoen euro||Voor dat bedrag, schrijft minister Connie Helder (Langdurige Zorg, VVD) aan de Tweede Kamer, wordt niet alleen onderzoek gedaan naar het bedrijf van opiniemaker Van Lienden, maar naar alle deals die de overheid sloot met inkopers van persoonlijke beschermingsmiddelen, zoals mondkapjes. Ook benadrukt ze dat de kosten (‘exclusief btw’) nog gaan oplopen ‘aangezien het onderzoek nog niet klaar is’ en nog twee andere deelonderzoeken volgen. De Kamer wilde het onderzoek nog vóór het zomerreces krijgen, maar dat gaat definitief niet lukken, laat Helder in een Kamerbrief weten. ‘Ik betreur deze latere oplevering uiteraard ten zeerste’, schrijft ze. Volgens haar is er meer tijd nodig voor wederhoor, omdat een grote groep is uitgenodigd het rapport van commentaar te voorzien en er vaak ‘meerdere wederhoorsessies’ nodig zijn. Ook stelt ze dat de betrokkenen bij het onderzoek voor dat commentaar ‘gemiddeld meer tijd nemen dan was verwacht’. Van Lienden importeerde op het hoogtepunt van de coronacrisis met zijn zakenpartners Bernd Damme en Camille van Gestel grote hoeveelheden mondkapjes naar Nederland. Hij stelde dat bij herhaling zonder winstoogmerk te doen, ‘om niet’, maar bleek miljoenen winst te hebben gemaakt. Dat kon omdat het drietal grote bestellingen niet uitvoerde met de mondkapjesstichting Stichting Hulptroepen Alliantie maar door een commerciële bv met vrijwel dezelfde naam in het Engels: Relief Goods Alliance. Zo werd ook de grootste order – 40 miljoen mondkapjes voor het ministerie van Volksgezondheid – via de commerciële bv uitgevoerd. Het leverde het drietal 20 miljoen euro op. Er loopt ook een strafrechtelijk onderzoek naar Van Lienden en zijn compagnons. Ze worden verdacht van oplichting, verduistering en witwassen.||https://www.parool.nl/nederland/onderzoek-naar-mondkapjesdeals-en-sywert-van-lienden-kost-al-bijna-5-miljoen-euro~bff35c3b/
2022-07-05||Drie keer levenslang in liquidatiezaak Eris, ook andere forse straffen ||Twee andere verdachten krijgen de maximale tijdelijke celstraf van 30 jaar, een ander krijgt 29 jaar en 10 maanden. De rechtbank ziet Delano ‘Keylow’ R. (52) als de onbetwiste leider van een criminele organisatie die ‘liquidaties zag als verdienmodel’ en daarmee ‘fulltime’ en ‘bedrijfsmatig’ bezig was. Amsterdammer Jermaine B. (39) en Feno D. (37) werkten volgens de rechtbank nauw met R. samen, gaven moordopdrachten door, zorgden voor vluchtauto’s, wapens en lokkers. Die drie leiders krijgen levenslang. De rechtbank gebruikt de zeer uitvoerige biecht van kroongetuige Tony de G. voor het bewijs. Daarnaast gebruiken de rechters de enorme berg ‘huiveringwekkend’ ontsleuteld berichtenverkeer waarin ‘gewetenloos over mensenlevens gesproken wordt die kennelijk niets waard zijn’, zoals in het vonnis staat. In de berichten wordt op naargeestige toon besproken hoe liquidaties moeten worden gepleegd. De rechtbankvoorzitter: “Vijf mannen, vaders, broers, zoons, partners en vrienden zijn vermoord. De liquidaties van 11 anderen zijn voorbereid (maar uiteindelijk mislukt of niet doorgegaan).” Sommige doelwitten die ontsnapten, zijn later alsnog geliquideerd, waarschijnlijk door andere rivalen. Verreweg het meeste geweld werd vrijwel zeker gepleegd in opdracht van Ridouan Taghi, maar die stond in Eris niet terecht omdat hij al in de aanpalende liquidatiezaak Marengo hoofdverdachte is (en een strafeis van levenslang hoorde, onlangs). Daarom spreekt de Erisrechtbank in het vonnis van ‘de vermoedelijke opdrachtgever Taghi’. De rechtbank ziet leden van de door Delano R. geleide motorbende Caloh Wagoh als belangrijk onderdeel van de criminele organisatie. Delano R. maakte foto’s en video’s van de ijzingwekkende ‘gesprekken’ die hij met medeverdachten over moorden en ander grof geweld voerde. Twee mannen tegen wie het team aanklagers van het Openbaar Ministerie ook levenslang had geëist, krijgen respectievelijk 30 jaar cel en 6 jaar en 9 maanden, omdat niet alle misdrijven op hun aanklachten bewezen worden verklaard. Die laatste straf is voor Greg R., die al tientallen jaren een prominente speler is in de Amsterdamse onderwereld. Hij wordt vrijgesproken van betrokkenheid bij één liquidatie en een aanslag op een huis in Doorn, maar wordt wel veroordeeld voor het lidmaatschap van de criminele organisatie en het mee voorbereiden van de moord op de Amsterdamse crimineel Jaïr Wessels in juli 2017. Dat heeft hij volgens de rechtbank gedaan door een loods in Mijdrecht beschikbaar te stellen voor de opslag van een of meer wapen(s) en het stallen van auto’s, terwijl hij wist dat Delano R. liquidaties liet plegen. Tegen twee andere verdachten is in een van het grote Erisproces afgesplitste zaak ook levenslang geëist, voor het ‘lokken’ van Justin Jap Tjong naar een plek in Amsterdam-Osdorp waar hij uiteindelijk werd geliquideerd. In die zaak doet een andere rechtbank donderdag uitspraak. De Erisrechtbank kon hun zaak niet behandelen omdat twee rechters daaruit eerder al over andere zaken van hen hadden geoordeeld. Delano R., Feno D. en Jermaine B. hebben via hun advocaten laten weten in beroep te gaan tegen de uitspraak van de rechtbank. Alledrie werden veroordeeld tot een levenslange gevangenisstraf. Het OM heeft nog niet besloten over een eventueel hoger beroep. Ze zeggen de vonnissen eerst verder te willen bestuderen.||https://www.parool.nl/amsterdam/drie-keer-levenslang-in-liquidatiezaak-eris-ook-andere-forse-straffen~b00a2d13/
2022-07-05||Popcorn Panel over Nowhere Special: ‘Het herinnert je aan wat er echt toe doet in het leven’||“Wauw, ik moet even bijkomen. Wat een herkenbaarheid, de film kwam vaak echt dichtbij. Op een mooie en emotionele manier leer je de vader en zoon kennen, en hun band. De alleenstaande vader staat voor een onmogelijke en moeilijke keuze. Wat mij nu vooral bijblijft is het einde: prachtig hoe het zwaar beladen en moeilijke onderwerp zo filmisch ontroert.” “Ik wil niet te veel verklappen. Ik vond de acteurs fantastisch. Petje af voor het kleine jongetje, wat speelt hij goed en puur. De film neemt je prachtig mee tijdens de zoektocht. Het is bijna een Sophie’s Choice. Desalniettemin is het geen tearjerker, al liet ik op het eind toch een traan.” “Een fantastische film over de onvoorwaardelijke liefde tussen een vader en zijn zoon. Een mooie weergave van keuzes die haast onmogelijk zijn. De film herinnert je aan wat er echt toe doet in het leven. En tegelijkertijd maakt hij je bewust van de simpelheid ervan.”||https://www.parool.nl/ps/popcorn-panel-over-nowhere-special-het-herinnert-je-aan-wat-er-echt-toe-doet-in-het-leven~b7a0d703/
2022-07-05||Opa en oma krijgen meer kans op omgangsregeling met kleinkind||De wet biedt nu geen speciale regeling voor het omgangsrecht van opa en oma met hun kleinkinderen. In de praktijk is de drempel hoog voor grootouders om in aanmerking te komen voor een verzoek tot het vaststellen van een omgangsregeling, blijkt uit onderzoek. Regelmatig worden ze niet als betrokken partij gezien. Bij de rechter moeten grootouders daarvoor aantonen dat er sprake is van meer dan gebruikelijk contact tussen grootouder en kleinkind, ofwel dat er sprake is van een ‘nauwe persoonlijke betrekking’. Bijvoorbeeld omdat ze een kind hebben opgevoed. Daarna kijkt de rechter ook nog of een omgangsregeling met opa en oma wel in het belang van het kleinkind is. “Het kan voor zowel kleinkinderen als grootouders verdrietig en schadelijk zijn als het contact buiten hun wil om wordt verbroken. Daarom is het belangrijk dat de wet de mogelijkheid biedt aan kleinkind en grootouder om de rechter te verzoeken een omgangsregeling vast te stellen,” oordeelt minister Weerwind (Rechtsbescherming) in het voorstel dat er nu ligt. Dus komt er nu in het Burgerlijk Wetboek standaard te staan dat ook een grootouder ‘wordt vermoed in een nauwe persoonlijke betrekking tot het kind te staan’. Hierdoor kan een omgangsverzoek eerder in behandeling worden genomen, waardoor er bij ongewild contactverlies tussen grootouder en kleinkind gemakkelijker toegang tot de rechter is, aldus Weerwind. De minister komt met zijn voorstel tegemoet aan een Kamerwens uit 2021 van CDA, GroenLinks, SGP, PvdA, ChristenUnie en Kamerlid Henk Krol. Hij benadrukt dat het gaat om grootouders in juridische zin. Dat kunnen dus ook adoptiegrootouders zijn. Ook andere personen die belangrijk zijn in het leven van een kind kunnen een verzoek tot omgang blijven indienen. De invoeringstermijn van het voorstel zal minimaal drie maanden zijn en de wetswijziging zal volgens vaste regels ingaan per 1 januari of 1 juli. Er komt geen overgangsregeling.||https://www.parool.nl/nederland/opa-en-oma-krijgen-meer-kans-op-omgangsregeling-met-kleinkind~b8505ab8/
2022-07-05||Manodj B. krijgt 15 jaar cel voor ombrengen Amsterdamse student Sumanta Bansi||De 22-jarige Bansi verdween in februari 2018 en is sindsdien spoorloos. Ten tijde van haar verdwijning was de studente biomedische wetenschappen in verwachting van Manodj B., bij wiens gezin zij na haar overkomst vanuit Suriname inwoonde. De situatie zorgde voor grote spanningen en veel ruzies in het gezin. Ook zette de buitenechtelijke zwangerschap de eer van de Hindoestaanse familie op het spel. Bij een eerdere zwangerschap in september 2017 had Bansi onder druk van het gastgezin nog ingestemd met een abortus, maar nu was ze vastbesloten het kindje te houden. Volgens de rechtbank kan het niet anders dan dat Manodj B. de zwangere student met geweld om het leven heeft gebracht. Hij is de laatste die haar in leven zag en aanwijzingen dat zij is overleden aan een natuurlijke dood of door een ongeval of zelfdoding zijn er niet. Bansi had na de abortus weliswaar ‘mentale problemen’, aldus de rechtbank, maar was nu dolblij met haar kindje en ‘volop bezig met de toekomst’. Een vrijwillige verdwijning sluit de rechtbank eveneens uit. Daartegenover staan ‘uiterst belastende’ uitlatingen van Manodj B., opgenomen zonder dat hij het wist. Daarin zegt hij onder meer dat hij Bansi heeft vermoord, ‘gewoon, zo door het hart’. Ruim een week nadat hij haar om het leven had gebracht, stapte hij naar de politie om aan te geven dat ze niet was teruggekeerd van vakantie en dat hij haar wilde laten uitschrijven. Later werkte hij ‘op geen enkele constructieve manier’ mee aan het onderzoek, aldus de rechtbank. Ook toonde hij zich geen moment bezorgd. De rechtbank rekent het hem verder zwaar aan dat hij ongeruste familieleden van Bansi maandenlang zand in de ogen strooide. De moeder van Bansi meldde de vermissing hierdoor pas in november 2018 bij de politie. Ook woog voor de rechtbank mee dat Manodj B. later probeerde getuigen te beïnvloeden, trachtte de politie op een dwaalspoor te brengen en dat hij niet heeft gezegd hoe hij Bansi heeft omgebracht en wat er met haar lichaam is gebeurd. “Zonder die openheid van zaken kunnen de ouders hun dochter nooit een waardige rustplaats geven.”||https://www.parool.nl/amsterdam/manodj-b-krijgt-15-jaar-cel-voor-ombrengen-amsterdamse-student-sumanta-bansi~baa3a743/
2022-07-05||Smaakmaker beloftes Naçi Ünüvar (19) verlengt contract bij Ajax ||Ünüvar geldt al jaren als groot talent bij Ajax. De kleine spelmaker beleefde 2,5 jaar geleden een droomdebuut in het bekertoernooi, toen hij inviel, een penalty versierde en die vervolgens zelf verzilverde. Tot een entree in de eredivisie kwam het nadien nog niet. Na een moeizaam jaar bij de beloften, was Ünüvar afgelopen seizoen de absolute smaakmaker bij Jong Ajax. In de eerste divisie was hij goed voor 16 goals en 12 assists. Daarmee zette de in 2011 in de jeugdopleiding van Ajax begonnen Zaandammer het clubrecord op zijn naam. Voor komend seizoen heeft Ünüvar zijn zinnen gezet op speeltijd in de hoofdmacht. Daarvoor keerde hij fitter dan ooit terug van vakantie, de technicus vorige maand. “Ik ben superfit. Ik kan me nu bewijzen in het eerste. Ik wil doorpakken. De kansen die ik krijg, moet ik met beide handen aangrijpen. Dat kan niet als je niet topfit bent.” Ünüvar maakte deel uit de van de selectie waarmee Ajax vorige week een trainingskamp in De Lutte belegde en krijgt deze maand, waarin de landskampioen nog neerstrijkt in Oostenrijk, de kans om definitief promotie af te dwingen. Als één van de weinige beloften, trainde hij vorig seizoen niet met het eerste elftal mee. “Het gaat gewoon knagen als je andere jongens wel kansen ziet krijgen. Aan de andere kant: ik kwam op mijn zestiende al bij Jong Ajax. Ik ben twee weken geleden 19 geworden. Ik hoef nog geen haast te hebben. Het is normaal. Het hoor erbij. En mentaal ben ik er sterker door geworden. Of dit mijn seizoen wordt? Daar ga ik vol voor,” zei Ünüvar daarover.||https://www.parool.nl/sport/smaakmaker-beloftes-naci-unuvar-19-verlengt-contract-bij-ajax~b38eb244/
2022-07-05||‘Levensgevaarlijk’: rookmelder voor helft Nederlanders onhoorbaar||Overheden stellen wel eisen aan de geluidssterkte van rookmelders, maar niet aan de toonhoogte. Een misser van jewelste, zegt audiologisch deskundige René van der Wilk, zeker nu de plicht om op elke etage minstens één rookmelder te hebben per 1 juli van alleen nieuwbouw is uitgebreid naar alle woningen. Australisch onderzoek wees in 2009 al uit dat van rookmelders met een hoge frequentie maar 44 procent van de proefpersonen wakker werd, van rookmelders met een lage frequentie 92 procent. “Daarmee red je dus meer mensenlevens,” aldus Van der Wilk. CDA-Europarlementariër Toine Manders is geschokt. Hij kaart de zaak dinsdag aan bij Thierry Breton, eurocommissaris voor de interne markt, en wil snel maatregelen, ‘voordat er doden vallen’. De bevindingen van Van der Wilk sporen met die van het Nederlands Instituut voor Publieke Veiligheid. Dat noteerde in 2015 in een officieel advies: “De huidige geluidsfrequentie van rookmelders (met een toonhoogte van 3100 hertz) is niet optimaal om zoveel mogelijk slapende mensen bij brand te wekken.” En dan: “Zo blijkt dat bijna de helft van de jongvolwassenen in diepe slaap, slechthorende volwassenen en bijna alle kinderen (6 tot 15 jaar) bij de gangbare frequentie niet wakker worden. Het advies aan de wetgever is dan ook om een lagere geluidsfrequentie – bijvoorbeeld 520 hertz – te eisen.” Binnenlandse Zaken gaat niet in op de vraag waarom het kabinet het NIPV-advies naast zich neerlegde en waarom het rookmelders verplicht stelt waarvan het alarmsignaal maar de helft van de gebruikers bereikt, terwijl er betere melders verkrijgbaar zijn. Dat kinderen, jongvolwassenen en volwassenen het signaal niet horen ‘betekent niet dat het niet zinvol is om de gangbare rookmelders op te hangen,’ meldt het ministerie. Dat verwijst verder naar een Europese productnorm ‘die alleen een bovengrens stelt van 3500 hertz’. Lidstaten kunnen echter eigen regels opstellen. De herontdekking dat de gangbare brandmelder een op de twee mensen niet wakker maakt, komt van Europarlementariër Manders. Tijdens het strijken hoorde zijn vrouw een paar weken niet dat het strijkijzer alarm sloeg, naar even later bleek wegens een leeg waterreservoir. Manders: “Ik ben me gaan oriënteren, en ontdekte dat heel veel huishoudelijke apparaten – magnetrons, waterkokers, inductie-kookplaten – alarmsignalen met een hoge frequentie hebben. En dat veel vooral oudere mensen die hoge tonen niet horen.” Manders stelde daarover afgelopen donderdag schriftelijke vragen. Een dag later kwam hij erachter dat voor rookmelders hetzelfde geldt. “Dat is natuurlijk pas echt levensgevaarlijk. Ik wil dat dit nationaal en Europees snel wordt onderzocht.” Bij de industrie is het frequentieprobleem al veel langer bekend. Wouter Puijk van FireAngel, een van de grotere leveranciers in de Benelux, kan er plastisch over vertellen. “Wij hebben alles in huis. Genoeg exotische apparatuur om ook een stokdove uit zijn bed te knallen. We kunnen zorgen dat er van alles gaat trillen, de rolluiken opengaan, de lampen gaan knipperen.” En ja, ook de door het NIPV aanbevolen 520 hertz rookmelders kan hij leveren. “Alleen wíl niemand die omdat ze duurder zijn en er een toeter aan hangt ter grootte van een plafondlamp. Als mensen kunnen kiezen tussen een alarm van nog geen twee tientjes en een van 139 euro, dan is wel duidelijk wat ze nemen.” Puijk vindt dat de wetgever meer steken laat vallen. Die ziet nog steeds de keuken als toprisico, terwijl – zegt hij – de slaapkamer al jaren gevaarlijker is, omdat jong en oud met i-pads en telefoons het bed induiken. Bovendien zijn rookmelders ’s nachts het belangrijkst. “Overdag ben je je eigen rookmelder. Ontstaat er dan een klein brandje, dan kun je dat zelf blussen. Maar toch schrijft de overheid, anders dan in diverse Duitse deelstaten, maar één rookmelder per etage voor, meestal op de gang en niet op de slaapkamer.” Van der Wilk: “En dan is ook de slaapkamerdeur nog vaak dicht, tegen tocht of de kat. Onderzoek wijst uit dat mensen vanaf 60 bij een frequentie van 3000 hertz al snel 20 decibel gehoorverlies hebben, en dat neemt verder toe met de leeftijd. Met de rookmelder op de gang is het dan of er iemand naast je bed staat te fluisteren.” Ook het NIPV, dat onverkort achter zijn advies van 2015 blijft staan, onderstreept het belang van melders in alle leefruimten.||https://www.parool.nl/nederland/levensgevaarlijk-rookmelder-voor-helft-nederlanders-onhoorbaar~b7e5b281/
2022-07-05||Kledingmerk Rails opent in de Negen Straatjes: ‘Een effortless California-stijl’||Midden in de Railswinkel staat een grote tafel met stapeltjes kleding en planten op de houten vloer. De rest van de pastelkleurige zomerse kledingstukken hangt in kledingrekken langs de wand. Het donkere groen van de planten vormt de enige uitzondering op het zachte kleurenpalet. Na een treinreis door Europa begon de in Los Angeles geboren Jeff Abrams (40) het kledingmerk Rails, dat een brug wil slaan tussen Californië en Europa. “Het draait om een effortless California-stijl – die blijkt op meer plekken aan te slaan.” Rails begon in Los Angeles als groothandel, maar toen de collectie groeide, kwamen eigen winkels. Dat de keuze voor de zevende winkel op Amsterdam viel, komt voornamelijk door de internationale aantrekkingskracht van de stad. “Het is een geweldige plek om klanten van over de hele wereld te zien,” zegt Abrams. De zachte tinten, lichte materialen en fijne prints passen bij de Californische achtergrond van het merk: zomers, luchtig en nonchalant. Verder is Rails het soort winkel waar moeder en dochter samen naartoe kunnen: “Dan koopt de dochter de items die influencers dragen, zoals de azuurblauwe jurk van satijnen crêpe stof (€238). De moeder kiest dan bijvoorbeeld de top in diezelfde stof (€128).” Dit idee geldt ook voor vader en zoon, die hier matchende zwembroeken (€78) en shirts (€128) kunnen vinden. En ook moeder en oma kunnen samen slagen bij Rails. “Er is een sterk element van veelzijdigheid, klanten waarderen dat.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/kledingmerk-rails-opent-in-de-negen-straatjes-een-effortless-california-stijl~bae27918c/
2022-07-05||Dit weten we over de verdachte van schietpartij op 4 juliparade: ‘Een eenzaam, rustig mens’ ||Over de motieven van de jonge schutter is nog niets bekend. Crimo komt uit Highwood, niet ver van de plek waar de schietpartij plaatsvond. Hij zou in een appartementje in de achtertuin van het huis van zijn ouders wonen, in een groene, nette wijk. Saillant detail: zijn vader, Robert Crimo Junior, was in 2019 burgemeesterskandidaat voor Highland Park, maar verloor de verkiezingen. In een Facebookpost uit die tijd stelde Crimo Junior dat zijn kandidaatschap hem ‘de kans biedt om iets terug te geven aan de gemeenschap die een thuis geworden is voor mij en mijn familie, al vele generaties lang’. Bobby’s moeder is volgens haar Instagrampagina een ‘holistische wellnessbeoefenaar’ CNN citeert Bobby Crimo’s oom, Paul Crimo. Volgens die laatste was zijn neef altijd al een ‘stil kind’. “Hij is erg op zichzelf, een eenzaam, rustig mens.” De oom zegt dat hij nooit vrienden bij Bobby in het appartement zag en volgens hem had de jongen momenteel ook geen baan, maar werkte hij voor de coronapandemie wel in een bakkerij. Tekst gaat verder onder de afbeelding Naar verluidt was Crimo op YouTube actief onder de naam ‘Awake The Rapper’. In video’s die hij op de site zette, zijn tekeningen te zien waarin figuren met geweren poseren en waarin wordt verwezen naar een bloedbad. Crimo’s oom zegt niet veel met zijn neef om te zijn gegaan, hoewel hij hem sinds diens geboorte kent. Ook zegt hij geen voortekenen te hebben opgepikt die erop duidden dat zijn neef iets dergelijks van plan was. Paul Crimo zag zijn neefje voor het laatst op zondagavond, toen hij op zijn computer bezig was: “Alles leek normaal.” Hij vindt het verschrikkelijk wat er is gebeurd. “Hier wonen goede mensen. Ik leef ontzettend mee met de mensen die dierbaren zijn verloren.”||https://www.parool.nl/wereld/dit-weten-we-over-de-verdachte-van-schietpartij-op-4-juliparade-een-eenzaam-rustig-mens~b88f67da/
2022-07-05||GGD Amsterdam richt testruimtes voor apenpokken in||Dat blijkt uit een rondgang van BNR langs een aantal gezondheidsdiensten. Ook de GGD’s van Rotterdam, Den Haag en Eindhoven hebben inmiddels aparte faciliteiten met gescheiden wachtruimtes waar soms ook vaccinaties worden aangeboden. De GGD Regio Utrecht heeft geen gescheiden kamers, maar wel een apart spreekuur voor apenpokken. De gezondheidsdiensten geven hiermee gehoor aan een eind mei bijgewerkte richtlijn van het RIVM. Daarin wordt geadviseerd het contact met mensen die komen testen tot een minimum te beperken, om besmettingen op locaties te voorkomen. Het aantal gevallen van het apenpokkenvirus is de afgelopen twee weken in Europa verdrievoudigd. De Wereldgezondheidsorganisatie is ‘erg bezorgd’ en overweegt de uitbraak op te schalen tot het hoogste alarmniveau.||https://www.parool.nl/amsterdam/ggd-amsterdam-richt-testruimtes-voor-apenpokken-in~b5ac8ebe/
2022-07-05||Mannen die neergeschoten Peter R. de Vries meteen na aanslag filmden, zijn opgepakt in Spanje en Curaçao ||Het is de bedoeling dat zij zo snel mogelijk naar Nederland worden overgebracht. De mannen zijn de vierde en vijfde verdachten die zijn gearresteerd vanwege de moord op De Vries, die vertrouwensman was van kroongetuige Nabil B. Maandag maakten Het Parool en het Algemeen Dagblad bekend dat met Krystian M. (27) een derde verdachte van betrokkenheid bij de moord was gearresteerd. Hij is volgens justitie degene die de uitvoerders direct aanstuurde via een versleutelde Google Pixel-smartphone. De politie trof de telefoon aan in de gestolen Renault Kadjar waarin de vermoede schutter Delano G. (22) en bestuurder Kamil E. (36) 45 minuten na de aanslag waren gearresteerd op de A4, in de buurt van Leidschendam. Binnen de opsporingsdiensten rees meteen na de aanslag al het sterke idee dat de neergeschoten misdaadverslaggever opzettelijk was gefilmd, met het oogmerk om de maatschappelijke schok van de aanslag zo groot mogelijk te laten zijn. De Vries overleed op 15 juli, zonder nog bij kennis te zijn geweest. Het onderzoek van de Landelijke Recherche naar de opdrachtgevers van de aanslag loopt nog volop door. Het Openbaar Ministerie wil dinsdagochtend nog geen nadere informatie geven over de arrestaties.||https://www.parool.nl/amsterdam/mannen-die-neergeschoten-peter-r-de-vries-meteen-na-aanslag-filmden-zijn-opgepakt-in-spanje-en-curacao~b2b2d49e/
2022-07-05||RIVM: Denk beter na over welke ingreep voorrang krijgt in het ziekenhuis||Volgens de onderzoekers is de kans klein dat het verlies nog goedgemaakt kan worden. Door het tekort aan personeel in de zorg is het niet zeker of alle operaties de komende jaren ingehaald kunnen worden. De ziekenhuizen kijken nog steeds tegen forse wachtlijsten aan. Daarom zouden ze goed moeten bekijken welke operaties de meeste prioriteit verdienen, vindt het RIVM. In totaal gingen in 2020 en 2021 van de verwachte ruim 1,6 miljoen operaties ongeveer 1,3 miljoen operaties door. Bij oogheelkunde werden bijvoorbeeld 62.000 van de 446.000 ingrepen niet uitgevoerd. Het RIVM berekende met behulp van beschikbare kennis over deze specifieke patiëntengroep en hun klachten dat dit leidde tot 120.000 minder gezonde levensjaren. Zo werd voor elke categorie een inschatting gemaakt. Toen de coronapandemie in maart 2020 de zorg in haar greep kreeg, werden veel operaties op dezelfde lijst gezet, op basis van een advies van de Federatie Medisch Specialisten. “Van die ingrepen werd gezegd: het maakt niet uit als we daar drie maanden mee wachten, dat zal niet tot verslechtering leiden,” zegt Ardine de Wit, onderzoeker Volksgezondheid en Zorg. “Dat was een supersnelle actie, begrijpelijk in die situatie. Maar twee jaar later wordt nog steeds geen onderscheid gemaakt. Terwijl uit ons onderzoek blijkt dat het uitstellen van dit soort zorg wel degelijk tot gezondheidsverlies lijdt, én dat er veel verschil zit tussen de operaties.” Het RIVM adviseert daarom bij de planning van operaties voortaan rekening te houden met de gezondheidswinst die met een ingreep gepaard gaat. De Wit: “Specialisten zelf kunnen voor hun patiënten vaak wel bepalen wie prioriteit heeft. Maar specialisten onderling zouden daar eigenlijk ook over moeten praten. Misschien moet de ene specialist dan erkennen dat de operaties van een collega toch urgenter zijn. Dat zal niet zonder slag of stoot gaan. Het kan bij sommigen tot inkomensverlies leiden.” Maar in het belang van de patiënt moet de discussie toch gevoerd worden, vindt De Wit. “De ruimte in operatiekamers is nog steeds schaars. Vaak is nu onduidelijk welke criteria er gehanteerd worden en welk specialisme wanneer voorrang krijgt. Van specialisten horen we dat er bijvoorbeeld gekeken wordt naar wie er het slechtst aan toe is, maar ook dat mensen die tien keer bellen op een gegeven moment een plekje krijgen omdat ze zo lastig zijn.” Het onderzoek van het RIVM betreft alleen het gezondheidsverlies door het uitstel van planbare zorg. “Zo heeft corona indirect ook invloed gehad op de oncologische zorg, de mentale gesteldheid van mensen en op de schoolprestaties van kinderen. Van al deze indirecte effecten zouden we moeten uitzoeken hoe groot ze zijn geweest. Ons onderzoek is een eerste puzzelstukje.”||https://www.parool.nl/nederland/rivm-denk-beter-na-over-welke-ingreep-voorrang-krijgt-in-het-ziekenhuis~b4df2063/
2022-07-05||Naast de man die de natuur een bijna fatale klap toebracht, zat een boer een potje te grienen||Renze is terug! Wie? Renze Klamer. Twee jaar geleden met De Vooravond gelanceerd als dé ster van Hillywood, las Lips afgelopen weekend in zijn eigen krant. Klamer werd al snel gedwongen om te stoppen wegens ‘gebrek aan urgentie’ en raakte sindsdien in het ongerede. Hij had, zei hij, Hilversum op zijn lelijkst meegemaakt. Nu mag hij het proberen bij RTL 4, als zomerse vervanger van zijn collega’s Jinek, Humberto en Beau. En zoals dat gaat bij de commerciëlen: Klamer is meteen zijn achternaam kwijt. Renze dus. In de talkshow Renze. Waarin Renze, aldus RTL, ‘de zomeravonden op geheel eigen wijze afsluit, verrassend en met humor’. Lips moest even in zijn ogen wrijven toen hij zag wie er maandagavond aan tafel zat. Zag hij het nou goed? Was dat Henk Bleker? De man die als staatssecretaris van Landbouw in het kabinet-Rutte I de natuur een bijna fatale klap had toegebracht – en in het kielzog daarvan de Nederlandse boeren op een jarenlange achterstand zette. Naast hem zat boer Berny Remerink een potje te grienen. Henk Bleker is tegenwoordig voorzitter van de Nederlandse Melkveehouders Vakbond. Een mooie functie om alsnog zijn straatje schoon te vegen, zo bleek, want veel deed Klamer niet om hem tegen te houden. Verrassend, maar Lips kon er niet al te hard om lachen. We strijden er met elkaar voor, riep boer Berny nog maar eens. Lips zat met spanning te wachten of Bleker hem een briefje onder de neus zou duwen met een uitnodiging om samen eens te kijken naar een wedstrijd tussen FC Twente en PSV. “Met deze talkshow moet ik mijn visitekaartje afgeven,” zei Klamer in de krant. “Ik hoop dat de kijkers na vier weken kunnen zeggen: ‘Dat is Renze’.” Lips kon niet garanderen dat hij het zo lang volhoudt, zelfs niet nadat Meau en Racoon een wonderschoon liedje hadden gezongen. Reageren? hanlips@parool.nl.||https://www.parool.nl/nieuws/naast-de-man-die-de-natuur-een-bijna-fatale-klap-toebracht-zat-een-boer-een-potje-te-grienen~b4e52f6b/
2022-07-05||Hoe deze transferzomer cruciaal is voor de Ajax-sterren van het succesteam uit 2018-’19||Voor de jonge uitblinkers van het wervelende Ajax uit 2018-’19 leek the sky the limit. De ploeg van Erik ten Hag veroverde voetbalharten over de hele wereld. De Europese topclubs stonden in de rij voor de beste spelers uit het sprookjesteam. Uiteindelijk vertrokken sterspelers Matthijs de Ligt (85 miljoen euro, naar Juventus), Frenkie de Jong (86 miljoen, Barcelona), Donny van de Beek (39, Manchester United) en Hakim Ziyech (40, Chelsea) voor een totaalbedrag van een kwart miljard naar de buitenlandse top. Maar nu, drie zomers later, lijken ze allemaal bij weer een nieuwe club aan de slag te gaan. Enerzijds toont dat de grilligheid van het topvoetbal aan, waar een geslaagde recordtransfer eerder uitzondering dan regel is. Anderzijds gloort er deze zomer hoop voor De Ligt, De Jong, Van de Beek en Ziyech. Ze lijken er alle vier op vooruit te gaan. Van een gefaalde samenwerking tussen Juventus en De Ligt is geen sprake. Dat blijkt wel uit het feit dat Chelsea nóg meer (naar verluidt 100 miljoen) moet betalen voor de centrumverdediger dan de club uit Turijn al deed, wil het De Ligt naar Londen krijgen. Toch lijkt een overstap naar de immens competitieve Premier League geen slecht idee. Na negen landstitels op rij tussen 2012 en 2020 eindigde Juventus de afgelopen twee seizoenen teleurstellend als vierde. De club lijkt nu volledig in te zetten op een grootscheepse renovatie van de selectie. Een doorverkoop (met winst) van de grootverdiener zou wat broodnodige fondsen opleveren voor dat project. De Ligt zal erop gebrand zijn om te laten zien dat hij nog altijd tot de wereldtop behoort. De kans is aanwezig dat bondscoach Louis van Gaal de piepjonge Jurriën Timber boven hem verkiest in de basis op het WK. Een scenario dat De Ligt koste wat kost zal willen vermijden. Een overstap naar het geïnteresseerde Chelsea, waar trainer Thomas Tuchel zijn centrumverdedigers Antonio Rüdiger (nu Real Madrid) en Andreas Christensen (nu Barcelona) tot sterspelers liet uitgroeien, lijkt verstandig. Over Ziyech’s tijd bij Chelsea kunnen we een stuk minder genuanceerd zijn. De spelmaker kwam in twee seizoenen maar in 39 procent van de beschikbare speeltijd in actie. Een crime, voor de liefhebber van begaafde technici. Gelukkig is een van de ideale vervolgclubs bereid om ver te gaan voor de komst van Ziyech. Kersvers Italiaans kampioen Milan wil de linkspoot volgend seizoen als creatieve dirigent. Het zou een logische uitkomst zijn voor beide partijen: de twee rechtsbuitens van Milan, Alexis Saelemaekers en Júnior Messias, waren vorig seizoen gezamenlijk slechts bij 11 goals betrokken (6 doelpunten, 5 assists), en de startende ‘nummer 10’ Brahim Díaz zelfs maar bij 6 goals (3 doelpunten, 3 assists). Op de twee posities waar Ziyech het best uit de voeten kan, is er in Milaan dus dringende behoefte aan een kwaliteitsinjectie. Voor Ziyech is het te hopen dat Tuchel hem niet als reserve-optie wil behouden op Stamford Bridge. Erik ten Hag zoekt het dicht bij huis, in zijn zoektocht naar nieuwe leiders bij Manchester United. Met Tyrell Malacia is de eerste Nederlander onder zijn bewind al binnen, terwijl hij met Antony en Lisandro Martínez nog twee oude bekenden wil verwelkomen in zijn selectie. Maar de transfer waarmee The Great Rebuild bij United écht moet starten, is die van Frenkie de Jong. Barcelona houdt stellig vol dat het de Nederlander niet kwijt wil, maar daden spreken soms luider dan woorden. En met het transfervrij aantrekken van Franck Kessié (Milan) en het opwaarderen van het contract van toptalent Gavi, wordt het al aardig druk op het Catalaanse middenveld, waar ook sterspeler Pedri en veteraan Sergio Busquets al verzekerd zijn van basisplaatsen onder trainer Xavi. Bij Manchester United is de aanwezigheid van een middenvelder à la Frenkie de Jong een stuk noodzakelijker. Met Scott McTominay en Fred heeft Ten Hag op zijn controleursposities twee spelers die vorig seizoen allebei buiten de top-20 eindigden van de Premier League-middenvelders met de meeste aangekomen passes in de aanvallendste zone van het veld. Dat terwijl De Jong volgens de data van FBref zowel qua progressieve ‘carries’ (rushes over meer dan 5 meter met bal aan de voet), progressieve passes (meer dan 10 meter voorwaarts) als progressieve aannames (idem) tot de beste 10 procent van alle middenvelders in de vijf grote Europese competities behoorde. Kortom, de voorwaarts gerichte opbouwstijl van De Jong is hard nodig in Manchester. De komst van Ten Hag komt geen seconde te vroeg voor Van de Beek. Vorig seizoen verliep voor de middenvelder zowaar nóg vervelender dan zijn mislukte debuutjaar bij Manchester United. Een blessure zorgde ervoor dat hij zich ook als huurling bij Everton niet kon revancheren. Maar bij de trainer onder wie hij zijn beste profjaren beleefde, lijken de kaarten anders geschud. In Ten Hags spelsysteem moet er op de voorste vier posities altijd iemand voor diepgang zorgen, met veel loopacties richting het zestienmetergebied. Een noeste kwaliteit, waar technici als Bruno Fernandes, Jadon Sancho en Marcus Rashford niet per se om bekendstaan. Na twee rampjaren bij The Red Devils lonkt er plots een basisplaats voor Van de Beek.||https://www.parool.nl/sport/hoe-deze-transferzomer-cruciaal-is-voor-de-ajax-sterren-van-het-succesteam-uit-2018-19~bb43d4ac/
2022-07-05||Lezers over hun favoriete werk van Remco Campert: ‘Van sommige mensen wil je dat ze altijd blijven’||Een fascinerende combinatie van lichtvoetigheid, erotiek, tijdsbeeld en parodie van de literaire wereld. Die spelling ook! De illustraties van Joost Roelofsz in de editie die ik heb maken het helemaal af. In mijn jeugd heb ik het eindeloos herlezen. Freek Wiedijk (61), Amsterdam ‘Verzet begint niet met grote woorden, maar met kleine daden…’ Dit gedicht raakte mij tot op het bot. Nooit denken: ach laat maar, of je afvragen: heeft het zin? Doe je mond open, steek je hand wel op, knik nee als iedereen ja knikt. En je zult medestanders vinden en de gideonsbende vormt zich! Clara Blaauw (60), Les Brousses (Frankrijk) Iemand stelt de vraag is mijn favoriet, omdat Remco door kleine, persoonlijke dingen te beschrijven iets heel groots kan aanraken. En dat met precies genoeg woorden. Er staat nooit een overbodig woord in zijn gedichten. En omdat dit gedicht altijd actueel blijft. Ik ben ontroerd door het bericht van zijn overlijden. Van sommige mensen wil je dat ze altijd blijven. Suzanne Boer (57), Amsterdam Zo’n goede en treffende weergave van de vrijheid van dat tijdperk en de vrije en gelukkige manier waarop toen kon worden geleefd. Cees (75), Wormer Van mijn zuurverdiende centjes als scholier gekocht. Taalgebruik uniek en inhoudelijk voor mij als 13/14-jarige een belofte van wat nog komen zou. Ik heb het mijn zoons ook laten lezen toen die aan ‘verplichte’ literatuur toe waren. Volgens mij stond het toen niet op de lijst, maar ze hebben het wel gelezen. Anja Rijnders (75), Amsterdam Ik heb ‘Het leven is vurrukkulluk’ vlak voor de coronacrisis laten tatoeëren op mijn arm. Ik heb de tijd die beschreven staat in dit boek heel intens beleefd. Provo’s, flower power, iedere zaterdagmiddag naar Americain om te lunchen en melk te drinken (wij dronken niet) totdat de kelner kwam vertellen dat het vandaag niet lukte - hij hoorde net uit de keuken dat de koe ziek was. Harry Mulisch die zich iedere keer liet omroepen en zich tergend langzaam oprichtte zodat iedereen hem kon zien. Mijn zuster heeft ook een keer mijn naam laten omroepen in Americain. Toen ik opstond keek ik naar Harry: wat jij kan, kan ik ook. Met mijn vrienden kijkend naar de kuiten van de dames om te kunnen ontdekken of zij van het Nationale Ballet waren. Zo ja, contact maken zodat je verhalen kon horen van belevenissen over de hele wereld. Corry van Gorp die luidkeels, zodat iedereen het kon horen, aankondigde dat zij een contract had op een cruiseboot! Kortom: een fantastische tijd. De wereld lag aan onze voeten. Hans Legel (76), Abbekerk Alles klopt in Lamento: ritme, herhalingen, variaties, haperingen, woordkeus. Het is tijdloos en blijft me raken, hoe vaak ik het ook lees. Edith de Gilde (77), Den Haag In een column die gepubliceerd werd in “Fiebelekwinten” illustreert Campert onze verbazing over het onbegrip van Fransen als je als Nederlander Frans probeert te praten. In een sigarenwinkel wil Campert sigaretten, postzegels en een envelop kopen. Dat mislukt jammerlijk doordat de winkelier met alle wil van de wereld niet begrijpt wat ‘Marobolero’, ‘poetzaggers’ en een ‘anvulfop’ zijn. De column was zo treffend geschreven. Ik las deze tijdens een wat saaie presentatie in een zaal met 50 mensen en trok onbedoeld ineens de aandacht toen ik hardop moest lachen. Daarop kreeg ik de slappe lach en heb ik de zaal maar verlaten. Simon Klees (45), Hilversum Dit gedicht is bij oppervlakkige lezing al heel ontroerend, je ziet de oude man schuifelen. Het gedenk te sterven spat er vanaf, maar ook de levensvreugd van ‘ons hebben ze nog niet, hoor’. En dan nog al die veelzeggende bonussen. Zoals de verwijzing naar het Laatste Avondmaal - dat ‘laatste’ echoot fraai in de laatste zin. Zoals de subtiele verwijzing naar het gezegde ‘Het kan vriezen en het kan dooien’ in de eerste twee regels - het kan dus nog alle kanten op. Zoals het rijmen van ‘geur’ op ‘onkleur’, op zich al een prachtig neologisme voor grijs - zonder dat expliciet te zeggen. Moet ik doorgaan? Het is allemaal showing not telling en daardoor zíén we de oude man schuifelen. Campert droeg dit gedicht op aan zijn vriend en schrijver Henk Hofland (1927-2016), een man die ook niet dood te knúppelen was (en jarenlang streed tegen zijn verplichte VUTtering). Erwin Wijman (60), Monnickendam Je hoort Remco Campert dit gedicht lezen. Die aarzelende man, aarzelende stem, een aarzelend gedicht. Later zag je hem aarzelend door de stad lopen. Voorzichtig maar hij ging altijd door. Dit gedicht is bijna een centraal gedicht. Hij spreekt uit wat poëzie voor hem is: een daad van bevestiging. Maar dan staat er opeens: “Voltaire had pokken maar genas zichzelf door o.a. te drinken 120 liter limonade: dat is poëzie.” Heerlijk... Madeleine Sprenger (49), Amsterdam Zelden zijn de kleine en toch zo betekenisvolle verschillen tussen Nederland en Vlaanderen zo mooi en subtiel, met zoveel milde humor en lichte melancholie, onder woorden gebracht. De zin ‘De schepenen wierpen zich met verve op de erewijn’ heb ik in mijn leven ontelbare malen geciteerd. Ger Leppers (68), Ekeren (bij Antwerpen) Het was vervelend dat ik tijdens mijn vakantie op Kreta nog een boek moest lezen voor mijn literatuurlijst. Ik had De Harm en Miepje Kurk Story in mijn koffer gegooid en zag er tegenop dit saaie boek van een Vijftiger te moeten gaan lezen. Maar man, wat heb ik gelachen. Na Couperus en Slauerhoff dacht ik dat literatuur niet om doorheen te komen was. Maar Campert bewees het tegendeel. Wat een vurrukkulluk boek! Zo gelachen. Mijn vakantie was geslaagd! Jehudi van de Brug (50), Amsterdam Met zo’n titel heb je eigenlijk geen boek meer nodig. Een filosofische, poëtische en toch gewone spreektaalzin: Remco Campert in een notendop. In de titel schuilt natuurlijk ook die humor, van licht melig tot verfijnd. Pim Kok (59), Muiderberg||https://www.parool.nl/columns-opinie/lezers-over-hun-favoriete-werk-van-remco-campert-van-sommige-mensen-wil-je-dat-ze-altijd-blijven~b126bd47/
2022-07-05||Amsterdammers klagen het vaakst over parkeerboete: ‘Een klacht is een gratis advies’||In het dinsdag verschijnende jaarverslag van de Ombudsman Metropool Amsterdam is Munish Ramlal zeer kritisch op de gemeente. ‘Amsterdam moet beter luisteren, beter leren en beter doen,’ schrijft de ombudsman. ‘Aan mooie woorden geen gebrek, maar uiteindelijk blijft veel steeds bij hetzelfde.’ De frustraties ontstaan vooral door parkeerboetes, waarbij inwoners door naheffingen in de financiële problemen komen. De ombudsman probeert Amsterdammers te helpen, maar vaak wordt er ‘juridisch’ gekeken in plaats van ‘menselijk’. De gemeente zou veel vaker de telefoon moeten pakken na een bezwaar. ‘Dat scheelt een hoop gedoe,’ stelt Ramlal. In het sociaal domein, rond zorg en werk, is daarnaast de complexiteit van de klachten enorm toegenomen. Zeker de eerstelijnsklachtenbehandeling zorgt voor onvrede. Mensen met geldproblemen worden niet altijd effectief bediend, aldus het rapport. Ramlal spreekt dan ook van een ‘organisatiecultuurprobleem’, dat ‘zich uit in een verstoord contact met de burger’. Ambtenaren willen wel, maar hebben vaak de ruimte niet en systemen werken tegen elkaar in, waardoor Amsterdammers tussen wal en schip raken. Hij noemt als voorbeeld een vrouw die een half jaar moest wachten op een plekje in de opvang in Amsterdam en daarom tijdelijk logeerde in Haarlem en dat als briefadres doorgaf. Meteen werd zij, ten onrechte, afgewezen voor een uitkering. De ombudsman constateert dat burgerparticipatie niet goed gaat. Zowel inwoners als ambtenaren vinden dat de inspraak niet soepel verloopt. Dat bleek onder meer bij een parti­cipatie­traject over het Vliegenbos in Noord. Na forse kritiek van de ombudsman op de inspraakmogelijkheid zag het stadsdeel uiteindelijk toch af van de aanleg van twee fietspaden in het bos. Dat het ook anders kan, blijkt uit de analyse van de klachtafhandeling in omringende gemeenten. Zo wordt geconstateerd dat het bestuur in Diemen ‘goed erkent als er dingen niet goed zijn gegaan’ en lukt het in Almere steeds beter in schrijnende gevallen maatwerk te leveren. De ombudsman complimenteert het nieuwe college van burgemeester en wethouders van Amsterdam met het feit dat het na zijn aantreden meteen werk heeft gemaakt van contact met bewoners. ‘Een klacht is namelijk gratis advies,’ stelt Ramlal. Het aantal klachten slonk vorig jaar licht ten opzichte van 2020 tot 1378, maar dat komt ook doordat er minder spreekuren waren vanwege de coronamaatregelen. De ombudsman is onafhankelijk en behandelt klachten over instanties en personen waarvoor de gemeente verantwoordelijk is Naast ombudsman Munish Ramlal is er ook een kinderombudsman, Anne-Martien van der Does. Luister onze wekelijkse podcast Amsterdam wereldstad:||https://www.parool.nl/amsterdam/amsterdammers-klagen-het-vaakst-over-parkeerboete-een-klacht-is-een-gratis-advies~b89aaced/
2022-07-05||Boeren blokkeren distributiecentrum in Almere: ‘Onze boodschap zie je in de supermarkt’||In Almere klinkt luid Oerend hard uit een zwarte muziekbox voor de ingang van het distributiecentrum van supermarktketen Lidl, waar zo’n zestig trekkers de ingang blokkeren. “Actievoeren zonder dat het schuurt, gaat niet,” zegt melkveehouder Jeroen van Maanen uit Zeewolde. De boeren staan hier sinds 4 uur vannacht met trekkers en grote kiepwagens. Transportauto’s van de supermarkt komen het terrein onmogelijk nog op. Er hangen spandoeken op de voertuigen: ‘Met dit beleid raak ik mijn toekomst kwijt’, ‘Naai hoeren, geen boeren’ en ‘Boeren en burgers hand in hand, voor een duurzaam Nederland.’ Die burgers voelen de gevolgen van de blokkeeracties al snel in de supermarkt. Naast dit distributiecentrum van Lidl in Almere, zijn nog zo’n twintig Nederlandse distributiecentra van Jumbo, Albert Heijn, Lidl, Coop, Vomar en Plus geblokkeerd. Dat is de helft van alle verdeelpunten in Nederland. “Versproducten, zoals groenten, fruit en zuivel, worden meermalen per dag geleverd aan de supermarkten. Die worden dus direct getroffen door een blokkade. Op den duur gaat het leiden tot lege schappen leiden,” zegt een woordvoerder van het Centraal Bureau voor de Levensmiddelen (CBL), de brancheorganisatie van de supermarkten. Dat gebeurt al binnen een paar dagen, voorspelt Laurens Sloot, hoogleraar ondernemerschap in de detailhandel aan de Rijksuniversiteit Groningen. “Als boeren dit echt een week volhouden, zijn de supermarkten leeg.” Het heeft alles te maken met de nauwkeurig op elkaar aangesloten toeleveringsketen van de supermarkten, zegt Sloot. Supermarkten hebben nauwelijks speelruimte en een kleine verstoring in de bevoorradingsketen heeft direct gevolgen. “Niet alleen de supermarkt komt in de knel, maar ook alle toeleveranciers en uiteindelijk ook de boeren zelf. Het kan leiden tot een enorme kostenpost.” In meerdere supermarkten ontstond al een tekort aan zuivel. En een week blokkeren, is precies wat deze boeren in Almere van plan zijn volgens melkveehouder Van Maanen, die ook bestuurslid is van de Nederlandse Melkveehouders en voormalig voorman van Farmers Defence Force. Boeren zitten in hun trekkers of liggen in het gras. Onderling is een schema gemaakt voor de protesten, want er moet ook gemolken worden. “De actiebereidheid is groot, en we hebben er de manschappen voor.” Het is onduidelijk in hoeverre de acties gecoördineerd zijn, en er lijkt ook geen einddatum bepaald. “Het platleggen van de distributiecentra vandaag was puur een waarschuwing,” zeiden boeren Sanne Ezendam en Koos Cromwijk op een persconferentie die ze zelf georganiseerd hadden in Utrecht bij een distributiecentrum van Albert Heijn. Ze zeiden daar namens alle boeren van Nederland te spreken en bereid te zijn om de hele zomer door te gaan met acties. Sjaak en Maria, melkveehouders uit Eemland, zijn sinds vanmorgen in Almere. “Niks doen is ook geen optie,” zegt Sjaak. Op de vraag of het niet erg is dat nu juist hun consumenten worden getroffen zegt hij: “Ze willen er ook weinig voor betalen. Ik ben hier ook voor de toekomst van mijn zoontje van negen jaar. Als mensen het echt zo erg vinden, dan moeten ze met ons meedoen. Dan vechten we samen tegen het kabinet.” De grote protestactie werd voor het weekend al aangekondigd. Boeren zouden mogelijk Schiphol stilleggen, of anders de luchthavens van Eindhoven en Rotterdam of de haven van Rotterdam. Maar in plaats daarvan kozen boeren massaal voor de distributiecentra van de supermarkten. Daarmee blijken ze een gevoelig doelwit te hebben gekozen. Supermarktorganisatie CBL eist dat boeren stoppen met blokkeren en vraagt de politie desnoods om een einde te maken aan de boerenacties. Eventuele schade wil de organisatie mogelijk verhalen op de boeren. Dat kan in de miljoenen lopen. Het CBL vindt dat supermarkten geen partij zijn in het conflict over stikstof. Daar denken de boeren in Almere anders over. Van Maanen: “Iedereen in de keten hoort erbij. De voedselprijzen moeten omhoog.” Een pluimveehouder uit Almere, die anoniem wil blijven, schaart zich achter die woorden. Terwijl appels, wafels en raketijsjes worden uitgedeeld, wijst hij naar het distributiecentrum. “Het is wat jullie willen,” zegt de boer met 80.0000 dieren. “Als jullie de helft minder dieren willen en twee keer zoveel vierkante meters per dier, dan moet daar wel voor betaald worden.” Hij gaat pas weg als de plannen van tafel zijn, bezweert hij. Er wordt patat aangeleverd en een barbecue is onderweg. Deze boeren gaan voorlopig niet weg. “Onze boodschap zie je in de supermarkt,” zegt Van Maanen. “Als de plannen niet veranderen, zijn de schappen leeg.”||https://www.parool.nl/nederland/boeren-blokkeren-distributiecentrum-in-almere-onze-boodschap-zie-je-in-de-supermarkt~b054f1fe/
2022-07-05||Waarom valt dit belangrijke Russische staatsbedrijf nog steeds buiten de sancties?||Ruim vier maanden oorlog in Oekraïne hebben zes Europese sanctierondes opgeleverd, plus veel getouwtrek over een olie- en gasboycot, en het verminderen van de afhankelijkheid van Russische energie. Toch staat een van de belangrijkste Russische energiebedrijven niet op de sanctielijst, en is ook amper onderwerp van de discussies daarover: het nucleaire staatsagentschap Rosatom. Dat heeft te maken met de grote macht van het bedrijf. Rusland is na Niger de grootste uraniumleverancier aan de Europese Unie, goed voor zo’n 20 procent van de totale Europese import. Ook de Verenigde Staten leunen voor 16 procent van hun totale uraniumbehoefte op Moskou. Rosatom heeft relatief veel macht in de toeleveringsketen van de grondstof, en Rusland heeft ook veel nucleaire infrastructuur en kennis in huis. Van de in totaal 439 kernreactoren ter wereld staan er 38 in Rusland, volgens het Center on Global Energy Policy van Columbia University. Rusland bezat in 2018 zo’n 46 procent van de wereldwijde capaciteit voor het verrijken van uranium. Geen nucleair bedrijf heeft zoveel buitenlandse orders als Rosatom. Verspreid over de hele wereld worden ruim veertig kerncentrales gebouwd op basis van Russische technologie, en nog eens vijftien met dank aan Russische kennis. In Europa staan die ‘Russische’ kerncentrales voornamelijk in Oost-Europa: Slowakije en Hongarije tellen er beide vier, Tsjechië zes, Bulgarije twee en ook Finland heeft twee reactoren van Russische makelij. Daarnaast staan in Slowakije, Hongarije en Finland kerncentrales in aanbouw die vertrouwen op Russische technologie. De Oost-Europese lidstaten zijn de grootste tegenstanders van sancties tegen Rosatom. Zij zijn geheel afhankelijk van Moskou, er is geen goedgekeurd alternatief voor de Russische splijtstof. In Tsjechië en Slowakije zijn de Russische vrachtvliegtuigen met nucleaire brandstof blijven landen sinds Brussel in maart besloot het Europese luchtruim te sluiten als vergelding voor de invasie van Oekraïne. Een ‘speciale dispensatieregeling’ daarvoor is hard nodig. Slowakije, Hongarije en Finland zijn voor meer dan de helft van hun elektriciteitsproductie afhankelijk van kernenergie, Bulgarije voor ruim veertig procent en Tsjechië voor een derde. Als de aanvoer van verrijkt uranium uit Rusland stil komt te liggen, dan hebben deze lidstaten echt een probleem. Ook omdat veel Europese lidstaten – Frankrijk voorop – nucleaire energie als het belangrijkste alternatief zien voor fossiele brandstof, zullen sancties vermoedelijk voorlopig wel uitblijven. Dat komt het Kremlin niet slecht uit, want Rosatom spekt de Moskouse kassa goed. Zo was het bedrijf in 2020 goed voor een totale omzet van omgerekend ruim 16 miljard dollar. Daarmee behoort Rosatom tot de belangrijkste staatsbedrijven van Rusland. Ter vergelijking: het grootste staatsbedrijf, gasgigant Gazprom, noteerde datzelfde jaar zo’n 87 miljard dollar. Naar verwachting zal de omzet van Rosatom in 2030 tot maar liefst 4 biljoen roebel stijgen, tegen de huidige wisselkoers ruim 76 miljard dollar. Die nieuwe inkomsten denkt het bedrijf voornamelijk uit buitenlandse orders te halen, zei CEO Aleksej Lichatsjov in 2019 tegen persbureau Reuters. In 2030 moet volgens hem 70 procent van de totale omzet uit het buitenland komen, tegen grofweg 40 procent nu. Zolang sancties tegen de Russische nucleaire gigant in Brussel en Washington taboe is, is er geen enkele reden om aan te nemen dat die doelstelling niet wordt bereikt.||https://www.parool.nl/wereld/waarom-valt-dit-belangrijke-russische-staatsbedrijf-nog-steeds-buiten-de-sancties~b29e202a/
2022-07-05||Wandelen langs de waterkant op Internationale Bikini Dag||A. Dinsdag is het Internationale Bikini Dag en we roepen iedereen op om de bikini of Speedo aan te trekken en zo de wandeling aan te vangen bij de boardwalk van het Marineterrein. Vorig jaar berichtte Het Parool nog dat een op de drie Amsterdammers in open water zwemt in de stad en een op de twintig een duik neemt in de grachten. Het Marineterrein is misschien op dit gebied wel de beste plek: de kwaliteit van het water, publiek, vertier en uitzicht is hoog. Een grote dosis bo­dy­po­si­tivi­ty is aan de badgasten af te lezen. In alle maten en soorten schitteren de Speedo’s, boxershorts, badpakken, bikini’s en soms een microkini of een boerkini je tegemoet. B. We lopen langs de voormalige munitie-opslag van de stad, het huidige Scheepvaartmuseum. We verbazen ons dat de naam van de bikini is ontleend aan de kernproeven op het atol Bikini in 1946. Ontwerper Louis Réard besloot zijn tweedelig badpak ook ‘bikini’ te noemen en presenteerde het ontwerp enkele dagen na de kernproeven met de verwachting dat ook zijn product in zou slaan als een bom. We lopen over de brug naar de Prins Hendrikkade. Voor de komst van de IJ-tunnel was hier een strandje. De historische foto ervan nodigt zeker uit tot een duik. Vanaf de Prins Hendrikkade liep de zandafgraving tot aan het water. C. Vanaf de IJ-tunnel lopen we de kade af langs de woonboten waar je officieel niet mag zwemmen, maar waar stiekem wel een plons te maken valt. Nog meer verleiding volgt bij de grootste zwemtrap van de stad ter hoogte van de strandkiosk van café Pollux: bij de brug naar de Oosterdokskade. Gezien de drukke scheepvaart is het misschien beter om in je bikini af te slaan naar de Zeedijk waar je op nr. 12 de fameuze cocktail Bikini Bottom kan bestellen bij cocktailshaker Tess Posthumus van Dutch Courage. Wij lopen door naar Chinees restaurant Sea Palace, de steiger daar leent zich fantastisch voor een parade in badkleding. Het restaurant zorgde bij de opening in 1984 bijna voor een zwempartij, want toen dreigde de boot te zinken. Omdat dit eerste drijvende Chinese restaurant in Europa een exacte kopie is van het befaamde Chinese drijvende restaurant Jumbo Kingdom in Hongkong, had men, net als bij de opening in Hongkong, 750 gasten genodigd. De boot ging door al dat gewicht toch wat kantelen en het aantal werd beperkt tot 150 gasten. Sinds de opening genoten er velen van de keuken. Het originele restaurant Jumbo Kingdom is overigens onlangs verdronken op zee. D. Ideale strandbestemmingen en bikinilocaties treffen we op de hoek bij het nieuwe kantoor van Booking, een van ’s werelds grootste e-commercebedrijven. Het ontwerp van architect Ben van Berkel van UNStudio is recent opgeleverd en gebaseerd op de wens van Booking om er een techcampus te creëren. Het gebouw beslaat 63.500 vierkante meter en biedt 4600 verschillende soorten werkplekken, sociale ruimtes, restaurants en een dakterras. De glazen gevel en twee centrale ruimtes in het gebouw zorgen voor het campusgevoel. In het gebouw bevinden zich ook appartementen, een fietsenstalling en een parkeergarage. E. Op naar sport en spel: onder het viaduct treffen we Aloha waar je kan bowlen en gamen. Aan de overzijde bij het Muziekgebouw aan ’t IJ staan op de kade acht schommels die meteen ook als muziekinterface fungeren. WannaSwing is een muziekinstallatie die door het schommelen wordt aangestuurd en steeds verschillend uitpakt. Nederlandse componisten als Willem Jeths, Mayke Nas, Joey Roukens en Robert Zuidam waren betrokken bij het programmeren van de software. We lopen terug onder het spoorviaduct via de klimhal. F. Bij de Dijksgracht lonkt het terras van Hannekes Boom, waar sinds 1650 al kade-activiteit te vinden is. Eerst als stadspoort voor de boten die Amsterdam binnen wilden varen en nu als ontspannen bikinispot. Iets verderop treffen we een waterplaats voor Speedo-dragers. Kunst-, natuur- en voedselcentrum Mediamatic heeft namelijk een aantal pisbakken opgehangen waarvan de opbrengst wordt hergebruikt voor de voeding van planten. De Speedo-zwemkleding is sinds 1914 op de markt en is door Alexander MacRae, een melkboer uit Sydney, bedacht. In het logo herken je de Australische boemerang. Vooral door de innovatieve stofkeuzes (snel droog!) werd Speedo een favoriet in de sportwereld. Van alle uitgereikte medailles in de zwemsport is zelfs 81 procent gewonnen door een Speedo-drager. Na de Speedo-plaspauze lopen we terug voor een frisse duik, wie weet zwemmen de mariniers een baantje mee. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-de-waterkant-op-internationale-bikini-dag~bd703728/
2022-07-05||Taco van der Hoorn wil winnen vanuit de kopgroep||Koning Kopgroep. Zo mogen we Taco van der Hoorn wel noemen. Maar hij bewees al veel meer te zijn dan een renner die leuk in beeld rijdt. Vorig jaar won hij een rit in de Giro en de Benelux Tour, dit jaar de Brussel Cycling Classic. Hij heeft er een sport van gemaakt: vanuit de kopgroep een wedstrijd proberen te winnen. Dat lukt natuurlijk vaker niet dan wel, maar Van der Hoorn heeft in elk geval een scherp profiel. Maniakaal? Ja, zo mag je het van Van der Hoorn best noemen hoe hij met zijn missie bezig is. Zijn plannen voor deze Tour staan al weken vast. Hij weet precies welke dag hij in de kopgroep wil zitten, welke dag niet, hoe hij het gaat aanpakken. Wie hij het liefst mee wil hebben. Want ook deze Tour gaat hij het doen zoals hij het de afgelopen anderhalf jaar deed. “Ik heb op een bepaald moment tegen mezelf gezegd: hoe kan ík me nu onderscheiden in dit wielerpeloton? Ik ben niet de beste als het bergop gaat. Ik ben niet de beste in de sprint. Maar ik wil wel meedoen. Toen heb ik besloten om altijd vanuit een kopgroep te proberen wedstrijden te winnen. Dat vind ik prachtig en ik kan er op mijn manier het verschil mee maken. Het is een spel geworden en met een paar mooie resultaten groeit dat gevoel. Het is een beetje uit de hand gelopen.” Maar hoe werkt het? Hoe gedraagt de hoogleraar van de kopgroep zich? Van der Hoorn: “Ik zet meteen de lijnen uit als de kopgroep is geformeerd. Dan ga ik iedereen af en leg ik mijn plan uit. Iedereen rijdt bijvoorbeeld een halve minuut of een minuut op kop. Nooit zeggen: we gaan ‘lange’ beurten doen. Want ‘lang’ is voor de één anders dan voor de ander. Altijd tijden afspreken, dat is voor iedereen te controleren.” Het college gaat verder: “Kopbeurtjes van 10 seconden hebben geen nut. Dat zie je nog te vaak in een kopgroep. In ‘mijn’ kopgroep’ rijden we ook geen ‘dubbele waaier’. Ook dat kost alleen maar tijd omdat er dan altijd twee renners in de wind rijden. Iedereen moet hetzelfde doen. Als de één minder doet, gaat de ander dat ook doen.” Maar er zijn toch altijd renners die de boel, populair gezegd, naaien? Die net even iets minder op kop rijden dan de anderen? Of renners die vanuit tactisch oogpunt niet per se mee hoeven of willen rijden in een kopgroep? “In de praktijk valt dat eigenlijk nog best mee. De meeste renners hebben dezelfde missie: we moeten het peloton in de luren leggen. Meestal zijn we snel akkoord. Juist als je goede afspraken maakt en de meesten zich daaraan houden, voel je een soort groepsdruk. Zo werkt dat. Het doel is duidelijk: zorgen dat je met de vroege vlucht bij de finish komt. Dat is het eerste spel, daarna begint het volgende.” Dat andere spel is, als het zo ver komt, de etappe winnen. “Van bondgenoten naar vijanden,” zegt Van der Hoorn. “Altijd een heerlijk moment waarvan je nooit precies wanneer het komt. Soms pas in de laatste kilometer. Nee, daar wordt niet onderling over gesproken. Dat zou wat zijn: ‘Zeg, over een kilometer ga ik demarreren hoor.’ Maar het is wel zaak om niet te vroeg te switchen. Dan kan al het werk voor niets zijn geweest. Tuurlijk worden er dan spelletjes gespeeld. Dat iemand zogenaamd ineens heel moe is. Maar eerlijk: zo veel goede acteurs rijden er niet rond. Ik doe daar zelf in ieder geval niet aan mee. Het leidt mij alleen maar af.” Van der Hoorn kreeg anderhalf jaar geleden op het allerlaatste moment een plekje bij Intermarché-Wanty-Gobert, de Belgische ploeg die het dit jaar zo extreem goed doet. Bij Jumbo-Visma was geen plek meer voor hem en Van der Hoorn had zich er al bijna bij neergelegd dat hij profrenner af was. Via het bescheiden Beat Cycling wilde hij alsnog door, maar toen kwam dus Intermarché. “Het is allemaal wel heel bijzonder hoe het nu loopt. Mijn eerste Tour de France. Ik heb nooit opgegeven.”||https://www.parool.nl/sport/taco-van-der-hoorn-wil-winnen-vanuit-de-kopgroep~b0f4b9ff/
2022-07-05||Ook Londen vraagt zich af: hoeveel snoepwinkels kan een stad hebben?||Bezoekers die vanuit Hyde Park richting Londens beroemde winkelstraat Oxford Street lopen, kunnen er niet omheen. Vrijwel direct verschijnt aan hun linkerzijde een Amerikaanse snoepwinkel, inclusief felgekleurde neonletters, strepen, sterren en het woord candy in drie meter hoge letters. Daarna, om de paar meter: een Candy World, American Sweets and Souvenirs, Kingdom of Sweets, American Candy Shop. En zo gaat dat nog even door, want in Oxford Street zijn inmiddels meer dan dertig snoepzaken. Bijna allemaal doken ze op tijdens de lockdown, toen grote winkelketens vertrokken. Ze zijn een doorn in het oog, vindt de gemeente. Daarom besloot de verantwoordelijke districtsraad, Westminster City Council, afgelopen maand in te grijpen. “Deze zaken zijn een bedreiging voor de waarde en status van Oxford Street,” zegt een woordvoerder. “Dit zou de belangrijkste winkelstraat van het land moeten zijn.” Volgens Katharine Jenner van stichting Action On Sugar zijn de winkels het gevolg van een groeiende trend in Amerikaans retrosnoep: nostalgische zoetigheden die een cultstatus hebben bereikt. Denk bijvoorbeeld aan Lucky Charms (gekleurde ontbijtgranen met marshmallows) of Pop Rocks (knettersnoep met aardbeismaak). “Eerst werd dat vooral verkocht bij de kassa’s van grote kledingketens en supermarkten,” zegt Jenner. “Maar sinds een tijd staat het centrum bol van de gigantische snoepwinkels.” Jenner noemt de opkomst zorgwekkend: “Voedselwinkels moeten bepaalde vergunningen aanvragen, maar die gelden niet voor deze snoepzaken. Daardoor kunnen ze makkelijk een vestiging openen. Ze worden daarna niet gecontroleerd op voedselveiligheid en hygiëne.” De gemeente herkent die problematiek. De winkels verkopen voedsel dat over de houdbaarheidsdatum is en nagemaakt snoepgoed van bekende merken. Vaak staan daar geen prijzen bij, waardoor klanten tijdens het betalen worden verrast door hoge bedragen. De grootste zorg van Westminster City Council is echter de vermeende belastingontduiking. “Deze bedrijven zijn verre van legitiem,” aldus de woordvoerder. Londen doet momenteel onderzoek naar belastingontduiking bij dertig zaken in Oxford Street. De gemeente deed afgelopen maand een inval bij drie winkels: in een daarvan werd voor 22.000 pond (ruim 25.000 euro) aan namaak ‘Wonka’-chocoladerepen in beslag genomen. Ook Amsterdam heeft een toenemend aantal snoepwinkels in het centrum. Volgens stadsgeograaf Wouter van Gent (UvA) zijn daar verschillende oorzaken voor. “Vroeger had je traditionelere winkels in de binnenstad, die verkochten elektronica of kleding. Dat bestellen we tegenwoordig allemaal online. Wat je overhoudt, zijn winkels die een ervaring bieden.” De snoepwinkels zijn daarvan een perfect voorbeeld. Ze verkopen niet alleen zoetigheden, maar bieden ook spektakel. Bij Kingdom of Sweets op de Nieuwendijk reiken de familiezakken Cheetos bijna tot aan het plafond en kunnen bezoekers zich tegoed doen aan bergen schepsnoep. “Snoepwinkels dragen in eerste instantie niet bij aan de wens om het winkelaanbod divers en aantrekkelijk te maken én te houden,” laat een woordvoerder van wethouder Sofyan Mbarki weten. Sinds oktober 2017 staat Amsterdam in het centrum geen nieuwe toeristenwinkels toe, maar dat verbod geldt niet voor de snoepwinkels. De zogeheten monocultuur leidt tot ongenoegen bij omwonenden. “Veel bewoners vinden deze winkels te massaal of niet authentiek genoeg,” legt Van Gent uit. “De gemeente heeft echter maar een beperkte invloed en voert reactief beleid. Blijkbaar zijn deze winkels winstgevend.” De ontwikkelingen van de snoepwinkels worden goed in de gaten gehouden, meldt de gemeentewoordvoerder. “We gaan kijken hoe dit past in ons beeld van een divers en aantrekkelijk winkelaanbod in de stad.” Bij enkele van de winkels is al gehandhaafd op geur-, licht- en muziekoverlast. Alle winkeliers in de Nieuwe Hoogstraat, Oude Hoogstraat, Oude Doelenstraat en Damstraat moesten vóór 6 april een vergunning aanvragen. In het kader van de Wet Bibob wordt hun integriteit getoetst. Zo wil de gemeente achterhalen welke winkels dienen als dekmantel voor het witwassen van crimineel geld. Dat onderzoek loopt nog. Van Gent is kritisch over wat de gemeente kan doen. “De overheid kan nu eenmaal niet tot in de puntjes bepalen hoe de winkels in de binnenstad eruit zien. De vraag is ook of we dat moeten willen. Wiens smaak ga je dan accomoderen?” Volgens hem krijg je de winkelruimte in het centrum niet alleen gevuld met buurtwinkels en boetiekjes. “De winkelstraat zoals we die vroeger kenden, komt niet terug.”||https://www.parool.nl/wereld/ook-londen-vraagt-zich-af-hoeveel-snoepwinkels-kan-een-stad-hebben~be8fad8d/
2022-07-05||Opinie: ‘De algemene tendens is dat er niet meer mét de burger wordt gepraat, maar óver de burger’||Er heerst onvrede in de samenleving en dat uit zich op dit moment in de protesten van de boeren. Daar kun je van alles van vinden, maar de algemene tendens is dat er niet meer mét de burger wordt gepraat, maar óver de burger. De inwoner van Nederland staat niet meer centraal. We moeten van alles: minder douchen, de thermostaat een graadje (of twee) lager, minder roken, aan de warmtepomp, de elektrische auto, vaker met de fiets of het openbaar vervoer etc. Intussen wordt het leven in sneltreinvaart duurder, het ov wordt uitgehold en op heel veel gebieden wordt de burger niet gehoord of mag hij het zelf uitzoeken. Alle aandacht gaat naar de oorlog in Oekraïne en het klimaat en als het de coalitie boven het hoofd groeit, roept ze gewoon de volgende crisis uit. Is het dan zo gek dat we massaal met vakantie willen om de narigheid even te vergeten?Ilona Dekker, Nieuwegein Hoe is het mogelijk dat de D66, een politieke partij met wortels in de Amsterdamse metropool en ontstaan vanuit een sterk verlangen naar een open democratisch debat en transparante invloed van de burger, zo’n keihard standpunt inneemt in het stikstofdebat? Op basis van EU-wetgeving die dertig jaar geleden is opgesteld. Waar in het daaraan voorafgaande debat nooit is gesproken over de vergaande consequenties van deze natuurwetgeving voor de agrarische sector, zeggen politici nu dat ze geen keuze hebben. Professionals die zich gedwongen voelen een verregaande mening te hebben, zitten in de Tweede Kamer en in het kabinet niet op de goede plek. Het is jammer dat de boeren alleen volle steun vinden bij partijen als de PVV, FvD en een belangenpartij als BBB. Ik denk dat veel Amsterdammers van kleur, migranten, vooral de vele ondernemers onder hen, veel sympathie kunnen hebben voor de boeren als minderheidsgroep. Ze hebben gemeen dat als je niet het Nederlands spreekt van hogeropgeleiden, een afwijkende groepscultuur hebt of er anders uitziet je politieke mening al snel wordt afgeserveerd als niet realistisch of niet relevant. De afwijzing van de klachten van de boeren is een afwijzing van diversiteit. Er is in dit debat geen tegenstelling tussen stad en platteland, het stikstofdebat laat een tegenstelling voor en tegen diversiteit zien.Marc Ronteltap, Amsterdam Het water staat ons tot aan de lippenWellicht is het nog niet te laatDe gezondheidszorg, het openbaar vervoer, het onderwijs én de energievoorzieningLiever vandaag dan morgen nogTerug naar Vader StaatFrans van Vuuren, Diemen||https://www.parool.nl/columns-opinie/opinie-de-algemene-tendens-is-dat-er-niet-meer-met-de-burger-wordt-gepraat-maar-over-de-burger~b0069fa5/
2022-07-05||‘Was that a bomb?’ Nederlandse en Oekraïense jongeren brengen theaterstuk over de oorlog ||“Ik had vannacht een nachtmerrie. Ik lig op de grond. Ik heb een gat in mijn maag. Mijn lichaamsdelen zitten niet meer aan mijn lijf,” zegt een van de hoofdrolspelers. De naderende dood en de angst om hierna nooit meer geïdentificeerd te worden houden hem in zijn greep in de schuilkelder. “Schrijf je naam op alle lichaamsdelen, dan moeten ze je wel weer in elkaar kunnen zetten,” reageert zijn tegenspeelster. Het klinkt broodnuchter en pijnlijk tegelijk. Hoe gemoedelijk de sfeer ook is, deze acteurs zaten vier maanden geleden nog midden in de oorlog in Oekraïne. Ze zijn gerecruteerd door de Oekraïense theatermaker Iana Gudzenko (35) en repeteren vandaag, in Theater De Krakeling in het Westerpark, voor de voorstelling Go F*ck yourself Rocket! Voor de Oekraïense jongeren is het de eerste keer dat ze op een podium staan, zegt Gudzenko. “Ze hebben hiervoor waarschijnlijk nog nooit over theater nagedacht.” De voorstelling speelt zich af in Irpin, een voorstad van Kiev, die door de Russen zwaar getroffen is. Het toneelstuk gaat over de vier manieren om te reageren op stress: verbergen, vechten, vluchten en bevriezen. Alle spelers staan op hetzelfde podium, maar in verschillende decors – een schuilkelder, een huis. Ze communiceren met elkaar via Telegramberichten die op hun telefoon binnenkomen. “Ook in je telefoon speelt de oorlog zich af,” zegt Gudzenko. De Oekraïense is film- en theatermaker en staat zelf ook nog regelmatig op de planken. Zo werkte zij mee aan de voorstelling Witnessing U van de Toneelmakerij over het leven in Oekraïne, die aan de basis stond van dit stuk. In de zoektocht naar acteurs ging ze naar een hotel in Amstelveen waar 350 Oekraïense vluchtelingen opgevangen worden. Zo vond ze onder meer Nikita (15), een jongen uit Kiev die vloeiend Engels spreekt, zangeres Hanna (19) uit Charkov en Marselina (14) uit Odessa. Allen vluchtten voor de oorlog in hun land en vonden elkaar aan de rand van Amsterdam. Gudzenko is niet alleen maker, maar ook een moederfiguur en vertaalmachine voor de Oekraïense jongeren. In eerste instantie was de bedoeling dat de jongeren de voorstelling in hun eigen taal (Nederlands en Oekraïens) zouden spelen. Maar dit paste Gudzenko aan. “Juist door het in het Engels op te voeren, moeten de jongeren samenwerken en ontstaat er een connectie.” Nikita vindt het leuk om met Nederlandse jongeren samen te spelen. “Ze willen de situatie echt begrijpen en tonen empathie.” En ze verschillen ook niet veel van zijn vrienden in Oekraïne. Hij vindt het wel moeilijk, zegt hij: elke dag opnieuw geconfronteerd worden met zo’n situatie en die dan ook nog eens naspelen. Zijn vader zít nota bene nog in Irpin. Zijn landgenoot Marselina vindt het belangrijk dat de situatie in Oekraïne aandacht krijgt op het toneel. “Maar ik doe ook voor de lol mee.” Thirst? Thrist? Nee, het is third. De taalbarrière tussen de Oekraïners en Nederlanders leidt soms tot hilarische momenten. Gudzenko krijgt tot drie keer toe het woord ‘derde’ niet uitgesproken. Een van de jongeren verbetert haar regelmatig. Andersom gaat het bij een Nederlandse speler mis wanneer hij de stad Lviv meermalen Liëv noemt, als Kiev. Een zacht gegrinnik stijgt op. “Je lacht ons Engels ook uit,” kaatst iemand terug. Eerder zou deze voorstelling F*ck you Russian Rocket! heten. Maar ja, in De Krakeling komen Oekraïense én Russische bezoekers. Theater mag uitdagen en prikkelen, prima, maar die titel ging ze te ver. Rusland is uit de titel gehaald, maar zeker niet uit de tekst. Kreten als ‘Russian idiots’ komen regelmatig voorbij. De Nederlandse spelers hebben nog nooit oorlog meegemaakt. Hoe voelt het dan om dit stuk te spelen? Tobas (16), een van de hoofdrolspelers, doet mee aan het project omdat hij graag nieuwe mensen wilde leren kennen. Maar hij vindt het ook spannend: “Ik blijf een dubbel gevoel houden bij het uitspreken van zinnen als ‘Was that a bomb?’ , wetende dat dit voor de helft van de groep ooit een realiteit was.” Theatervoorstelling Go F*ck yourself Rocket!, De Amsterdamse Jeugdtheaterschool, 7 juli 19.30 uur, Theater De Krakeling, Pazzanistraat 15.||https://www.parool.nl/kunst-media/was-that-a-bomb-nederlandse-en-oekraiense-jongeren-brengen-theaterstuk-over-de-oorlog~bb3d4d97/
2022-07-05||Zeker zes doden bij schietpartij op 4 juliparade in Amerikaanse staat Illinois||De politie heeft inmiddels bekendgemaakt dat de gevluchte schutter na een urenlange klopjacht eindelijk is aangehouden. Het gaat om Robert E. Crimo III, een 22-jarige man die door de politie werd omschreven als ‘gewapend en gevaarlijk’. Hij werd op slechts acht kilometer ten noorden van de plek van de schietpartij aangehouden. Bij de klopjacht werd ook de landelijke politie ingeschakeld. Volgens politiewoordvoerder Christopher Covelli schoot de schutter vanaf het dak van een bedrijvengebouw, waar hij via een ladder op was geklommen. Agenten vonden eerder al het zware wapen waarmee hij zou hebben geschoten. De parade in Highland Park, een voorstad van Chicago, was ter ere van de Amerikaanse nationale feestdag 4 juli, waarop de onafhankelijkheid wordt gevierd. De schietpartij begon ongeveer tien minuten nadat de parade was vertrokken. Op filmpjes die gedeeld worden op sociale media zijn schoten te horen. Een getuige spreekt over meer dan twintig schoten “die elkaar snel opvolgden”. Dat zegt ook een andere getuige, Jeff Leon, tegen nieuwszender CNN. Volgens hem duurde het geweervuur minder dan een minuut. Toen de eerste schoten vielen, stoven paradedeelnemers en toeschouwers in blinde paniek uiteen, zo is op videobeelden te zien. De grote meerderheid van de gewonden heeft schotwonden, anderen liepen verwondingen op in de chaos die ontstond na de schietpartij. De parade werd meteen beëindigd. Ook festiviteiten in de omgeving werden afgeblazen. Toen de eerste schoten vielen, stoven paradedeelnemers en toeschouwers in blinde paniek uiteen, zo is op videobeelden te zien. De grote meerderheid van de gewonden heeft schotwonden, anderen liepen verwondingen op in de chaos die ontstond na de schietpartij. De parade werd meteen beëindigd. Ook festiviteiten in de omgeving werden afgeblazen. Over de achtergrond van het incident is nog niets bekend. De gouverneur van Illinois, de staat waarin High Park ligt, noemde de dader een monster “dat op de loer ligt en vuurt op een menigte gezinnen met kinderen” die samen feestvieren. ,,Het is diep triest dat de viering van ons land wordt verknald door een unieke Amerikaanse ziekte’’, zo zei de Democratische gouverneur op een persconferentie. ,,We vieren 4 juli maar één keer per jaar, maar deze massale schietpartijen zijn een wekelijkse Amerikaanse traditie geworden. Ja, wekelijks. Ik ben woedend, omdat dit ook anders kan’’, aldus Pritzker. Burgemeester Nancy Rotering van Highland Park maakte op Twitter al snel melding van een ‘incident’ in het centrum van de gemeente en zei direct dat alle verdere festiviteiten voor de nationale feestdag geannuleerd zouden worden. “Het Fourth Fest is geannuleerd. Blijf alsjeblieft weg uit het centrum”, aldus Rotering. De schietpartij op Onafhankelijkheidsdag komt terwijl veel Amerikanen andere bloedbaden in de Verenigde Staten nog vers in het geheugen hebben, zoals de massamoord op 24 mei waarbij negentien schoolkinderen en twee leraren omkwamen op een basisschool in Uvalde, Texas, en de aanval van 14 mei waarbij tien mensen stierven in een supermarkt in Buffalo, New York. Door de gebeurtenissen laaide de discussie over het wapenbezit in de VS weer op. Het verdeelde parlement kon zich vinden in een kleine stap om bepaalde regels te veranderen. President Joe Biden liet weten geschokt te zijn “door het zinloze wapengeweld dat op deze Onafhankelijkheidsdag opnieuw verdriet heeft gebracht in een Amerikaanse gemeenschap”. Hij wees in een verklaring op “de eerste grote wapenhervormingswet in bijna dertig jaar” die onlangs werd aangenomen. Hij beloofde verder te strijden tegen de “epidemie van wapengeweld”. Highland Park telt ongeveer 30.000 inwoners.||https://www.parool.nl/wereld/zeker-zes-doden-bij-schietpartij-op-4-juliparade-in-amerikaanse-staat-illinois~bcfd62d3/
2022-07-05||ABN Amro: transportbedrijven nog niet klaar voor uitstootvrije zones in steden in 2025||Volgens de bank is bijna veertig procent van de transportbedrijven niet van plan om voor 2030 elektrische voertuigen aan te schaffen. Vooral de hoge aanschafkosten (36 procent) en de beperkte actieradius (25 procent) vormen een grote belemmering voor de transportbedrijven die ABN Amro ondervraagd heeft. Ook is de beperkte capaciteit van laadpalen voor veel bedrijven een groot obstakel om met elektrische voertuigen te gaan rijden. Met name kleine transportbedrijven zijn huiverig. In Amsterdam kan het stroomnet de groei van het elektriciteitsverbruik in veel gebieden niet aan. Deze groei is voor een groot gedeelte op conto van verduurzaming te schrijven, waaronder de toename van de aanschaf van elektrische auto’s van Amsterdammers. Hierdoor staan 161 nieuwe grootverbruikers, zoals supermarkten, scholen, kantoren en fabrieken, op de wachtlijst voor een stroomaansluiting. Liander is op dit moment bezig met oplossingen om meer ruimte vrij te maken op het elektriciteitsnet om zo de verduurzaming van de stad te versnellen. De vraag is of dat op tijd klaar is, zodat transportbedrijven op een elektrisch wagenpark kunnen overstappen en zo binnen de ring kunnen blijven bezorgen. Het GVB maakte in mei wel bekend zijn vloot van elektrische bussen verder uit te breiden. In 2025 zullen alle stadsbussen dan elektrisch rijden. Daarnaast vindt 35 procent van de transportbedrijven dat het ontbreekt aan duidelijke regelgeving rondom de uitstootvrije zones. Zo stellen Amsterdam en Rotterdam een volledige zero-emissiezone in binnen de ring voor vrachtverkeer, terwijl dat in andere steden voor alleen de binnenstad gaat gelden. Dat kan volgens de transportsector voor oneerlijke concurrentie en problemen met planning zorgen. Ook vindt ruim een derde dat, ondanks de subsidies, de aanschaf van elektrische voertuigen nog te duur is. 22 procent vindt dat er subsidie beschikbaar moet komen voor het plaatsen van laadpalen. De bank adviseert de overheid daarom om landelijk beleid in te voeren en goede randvoorwaarden te creëren, zoals het faciliteren van voldoende laadpalen en subsidies. Dat zorgt er volgens David Bolscher – Sector Analist Transport en Logistiek van ABN Amro – voor dat ondernemers ‘langjarige investeringsplannen voor elektrificatie’ kunnen maken. “Daarnaast moeten gemeenten en overheid de transitie haalbaar en betaalbaar maken en investeren in het verhogen van de netcapaciteit en het uitbreiden van de laadinfrastructuur.”||https://www.parool.nl/nederland/abn-amro-transportbedrijven-nog-niet-klaar-voor-uitstootvrije-zones-in-steden-in-2025~b267386f/
