2022-07-06||Boeren rijden met trekkers de Dam op: ‘We komen vriendelijk protesteren’||Een van de boeren die zich op de Dam heeft verzameld is de 19-jarige Nick Westerneng uit Edam. “We worden heel oneerlijk behandeld en wij willen protesteren op een zo vriendelijk mogelijke manier. Gisteravond is er op protesterende boeren geschoten. Wij willen nu op een vriendelijke manier protesteren, en waar lopen veel mensen: op de Dam.” Terwijl hij een biertje drinkt, gedoneerd door café Majestic aan de overkant, vertelt de 31-jarige Morris van Zanten uit Edam waarom hij hier staat: “Je hebt de stikstofdepositie, en het stikstof waait met de wind mee. We moeten de natuur zijn gang laten gaan en beter onderhoud plegen in de natuurgebieden. Stikstofgevoelige natuur is gecreëerd en niet uit zichzelf ontstaan.” “Volgens het kabinet is er een stikstofcrisis,” zegt Daniëlle Hoeve (18), een boerendochter uit Zunderdorp. “Maar kijk hoe veel Amsterdam uitstoot. Door het stikstof gaat ons gras juist groeien. Wij hebben een kringloop daardoor en Amsterdam heeft dat niet. Bij ons wordt het veel zwaarder gewogen. Ze hebben nu doorgeduwd dat we de veestapel moeten halveren, maar dan zijn we failliet. Dan kunnen we onze leningen niet terugbetalen en dat geldt voor veel boeren.” Ook de broer van Daniëlle, Martin Hoeve van 21, is meegekomen. “Het wordt mij onmogelijk gemaakt om het bedrijf over te nemen. We hebben een financiering die we over dertig jaar moeten aflossen, maar onze omzet gaat met de helft omlaag als de helft weg moet. Dan trekt de bank snel de stekker eruit. En dan valt het bij mij nog mee, sommige boeren moeten wel 90 procent van hun veestapel weg doen.” “Ik sta hier omdat ik drie kwart van mijn veestapel weg moet doen als dit zo doorgaat,” zegt Henk Hardebol (18) uit Landsmeer. “Wij hebben tweehonderd vleeskoeien voor luxe restaurants en onze eigen natuurboerderij. Niet biologisch, maar wel zo natuurlijk mogelijk. Maar als het zo gaat als de regering wil, dan kom ik niet uit. Dat kan niet, dat gaat niet. Ik heb precies tweehonderd koeien nodig, dat is ons bedrijfsplan. We zijn met vier man, en met drie kwart zou geen van ons vier rond kunnen komen. En de gemiddelde boer verdient al onder het minimumloon.” Daniëlle: “We zijn al zo vaak naar Den Haag geweest, maar er wordt niet geluisterd. Er komen juist meer maatregelen bij. Dus nu gaan we steeds een stapje verder tot er wel geluisterd wordt. We praten hier met de mensen, er wordt gelachen en we drinken een biertje, maar dat doen we liever op zaterdag in Jantjes Verjaardag of Tante Roosje. De aanleiding dat we er nu staan is eigenlijk triest.” De sfeer bleef gemoedelijk, meldt de politie, die vanaf de overkant toekeek. Af en toe toeterden de boeren even, soms kwamen voorbijgangers een praatje maken. Rond 23.15 uur vertrokken de boeren al toeterend weer via de IJ-tunnel, onder begeleiding van de politie tot aan de A10.||https://www.parool.nl/amsterdam/boeren-rijden-met-trekkers-de-dam-op-we-komen-vriendelijk-protesteren~bef76a12/
2022-07-06||Ministers vragen Johnson om op te stappen, premier wijkt vooralsnog niet||De crisis begon dinsdag met de ministers Rishi Sunak (Financiën) en Sajid Javid (Volksgezondheid), die niet langer loyaal wilden zijn aan Johnson en hun ontslagbrief indienden. Woensdag kwamen daar een reeks staatssecretarissen bij, onder wie Will Quince (Jeugd en Gezin), Rob Walker (Scholen), Jo Churchill (Milieu) en Julia Lopez (Cultuur). Nog hoger is het aantal opgestapte regeringsfunctionarissen van de Conservatieve Partij: dat lag woensdagavond op 38, en groeide nog steeds. Dat Johnsons partijgenoten hun steun intrekken, heeft alles te maken met de vele schandalen die Johnson achtervolgen. Het nieuwste integriteitsschandaal lijkt de druppel: de premier zou al langer op de hoogte zijn geweest van seksueel grensoverschrijdend gedrag van Chris Pincher, een prominent fractielid van de partij. Pincher moest vorige week aftreden omdat hij twee mannen in dronken toestand had betast in een club. Het was niet de eerste keer dat hij in moeilijkheden kwam: vijf jaar eerder zou Pincher een olympische roeier onzedelijk hebben betast en werd hij geschorst. Staatssecretaris Quince zei dinsdagochtend nog dat Johnson bij de recente aanstelling van Pincher niet op de hoogte was geweest van eerdere klachten tegen hem. Later op de dag bleek dat het hem destijds wél was verteld. Quince zei dat hem verzekerd was dat de premier niets van de klachten wist en dat hij dat ‘in goed vertrouwen geaccepteerd en herhaald’ heeft. Na de leugens van Johnson – hij gaf toe wel degelijk op de hoogte te zijn geweest van eerder wangedrag van Pincher – zag Quince geen andere mogelijkheid dan aftreden. Eerder legden de belangrijke ministers Sunak en Javid hun taken dus al neer. De twee ministers uitten op Twitter felle kritiek op de premier. Sunak liet weten dat het publiek ‘terecht’ mag verwachten dat de overheid goed, competent en serieus haar werk doet. Hij wordt door sommigen binnen de Conservatieve Partij gezien als partijleider als Johnson het niet redt. Javid twittert op zijn beurt dat hij het vertrouwen in Johnsons vermogen om te ‘regeren in het nationaal belang’ heeft verloren. Ondanks de leegloop, zijn er nog steeds bewindslieden die zich wél achter de door schandalen achtervolgde premier scharen, onder wie minister van Buitenlandse Zaken Liz Truss. Maar Britse media (niet alleen de tabloids) en niet te vergeten oppositieleider Keir Starmer (Labour) concluderen dat de regering in crisis is en dat het over en uit is voor de man die vooral het boegbeeld werd van de brexitcampagne. Ook binnen Johnsons eigen partij wordt het verzet tegen met name zijn leugens groter en groter. Zijn positie lijkt zo langzamerhand onhoudbaar. Sommige partijgenoten vinden dat er een nieuwe vertrouwensstemming moet komen. Daarvoor zouden wel eerst de regels moeten worden aangepast, omdat de premier slechts een maand geleden nog zo’n stemming overleefde, toen naar aanleiding van illegale regeringsfeestjes tijdens de lockdown. Even leek het erop dat die wijziging woensdag zou worden doorgevoerd, maar het wordt op z’n vroegst maandag. Hoewel een stemming dus (nog) niet het einde van Johnsons premierschap zal betekenen, kan het zijn dat een aantal belangrijke ministers hem wel weet te overtuigen. Volgens Britse media waren zij woensdagavond bij de ambtswoning van Johnson om de premier over te halen toch op te stappen. Johnson zelf lijkt niet van plan de handdoek in de ring te gooien. Hij zei een vertrek in deze roerige tijd niet verstandig te vinden en heeft al meerdere opvolgers benoemd voor de vertrokken bewindslieden. Zo is Nadhim Zahawi de nieuwe minister van Financiën en Johnsons stafchef Steve Barclay is benoemd tot gezondheidsminister. Pijnlijk voor Johnson: ook Zahawi zou inmiddels aandringen op een vertrek van de premier.||https://www.parool.nl/wereld/ministers-vragen-johnson-om-op-te-stappen-premier-wijkt-vooralsnog-niet~bcc47278/
2022-07-06||VluchtelingenWerk sleept kabinet voor de rechter als asielopvang niet snel verbetert||Volgens VluchtelingenWerk is de situatie ‘structureel ondermaats’. Daardoor verblijft ‘al bijna een jaar een grote groep asielzoekers en statushouders – onder wie veel kinderen – in mensonterende omstandigheden’, staat in de aansprakelijkheidstelling die naar staatssecretaris Eric van der Burg (Asiel) is gestuurd. Als de situatie niet vóór 1 augustus verbetert, spant de organisatie ‘meteen’ een kort geding aan om ‘de minimumnormen voor opvang’ af te dwingen. “We gaan dit niet als het nieuwe normaal accepteren,” zegt Frank Candel, voorzitter van VluchtelingenWerk Nederland. “Nederland heeft zich gecommitteerd aan internationale afspraken die de humanitaire ondergrens bewaken. Die ondergrens is er júist voor als het moeilijk wordt.” VluchtelingenWerk wijst op recente onderzoeken van de Inspectie Justitie en Veiligheid en de Inspectie Gezondheidszorg en Jeugd die stellen dat door de slechte omstandigheden in de asielopvang fysieke en geestelijke schade op de loer ligt. De UNHCR, de vluchtelingenorganisatie van de Verenigde Naties, noemt de opvang in Nederland ‘onhoudbaar en onacceptabel’ en het Rode Kruis vindt de situatie in Ter Apel ‘onmenselijk’. Staatssecretaris Van der Burg zegt in een reactie ‘alles op alles’ te zetten om de opvang ‘zo snel mogelijk te verbeteren’. “Het kabinet vindt de situatie in de asielopvang ook zorgelijk,” zegt de VVD-bewindsman. Hij wijst erop dat om die reden drie weken geleden de nationale crisisstructuur geactiveerd werd. “Helaas is de realiteit wel dat grote veranderingen tijd kosten en veel inspanning van verschillende partijen vragen.” De kans dat de opvang voor de gestelde deadline verbetert, is nihil. Het kabinet worstelt nog altijd met de vastgelopen asielopvang en de eerder aangekondigde maatregelen om de asielcrisis te bezweren, werken niet of nauwelijks. Zo heeft Van der Burg de 25 veiligheidsregio’s gevraagd om elk 225 bedden voor de noodopvang van asielzoekers klaar te zetten, maar daar is nog lang niet elke regio in geslaagd. Asielzoekers die zich in Ter Apel melden, maar daar geen slaapplek kunnen krijgen, worden nu met bussen vervoerd naar noodopvanglocaties, vaak inderhaast als zodanig ingerichte sporthallen, die zich soms aan de andere kant van het land bevinden. VluchtelingenWerkvoorzitter Candel: “Voor vluchtelingen zelf is het probleem niet opgelost als ze in Ter Apel in een zijn bus gestapt die ze naar een tent met stretchers brengt.” Van der Burg zei woensdag te vrezen dat er bij het aanmeldcentrum in Ter Apel, waar deze week opnieuw mensen op stoelen sliepen, weer tenten geplaatst moeten worden om de toestroom aan te kunnen omdat alle noodopvang vol zit. “Het wordt de komende dagen ook weer pittig, echt weer spannend.” VluchtelingenWerk heeft er geen vertrouwen in dat de recente afspraken tussen kabinet en gemeenten tot oplossinmg van de problemen zal leiden. Gemeenten noemden dat akkoord zelf al ‘fragiel’, stelt Candel. De wet waardoor Den Haag gemeenten kan dwingen asielzoekers op te vangen, zou ‘de doorbraak’ kunnen zijn, stelt de VluchtelingenWerkvoorzitter. Dat plan wordt vrijdag in de ministerraad besproken. Als de wettelijke dwang er komt, kan die op z’n vroegst in 2023 worden toegepast. Candel: “Intussen kan het elke avond zo zijn dat asielzoekers op straat belanden. Dat gaan wij niet afwachten, de tijd is op.”||https://www.parool.nl/nederland/vluchtelingenwerk-sleept-kabinet-voor-de-rechter-als-asielopvang-niet-snel-verbetert~bb6909b8/
2022-07-06||Apenpokken krijgt voeten aan de grond in Nederland, RIVM en GGD niet in paniek||Ernstig zorgen over een nieuwe pandemie maakt viroloog Matthijs Welkers (Amsterdam UMC) zich niet, maar zijn schouders ophalen over het relatief kleine aantal Nederlandse besmettingen met monkeypox – ruim 350 – doet hij evenmin. “Dit patroon van verspreiding hebben we nog nooit eerder gezien.” Hetzelfde zegt dermatoloog Henry de Vries (Amsterdam UMC), die bij de Amsterdamse GGD onderzoek doet naar seksueel overdraagbare aandoeningen (soa’s). “Het is onwaarschijnlijk dat monkeypox leidt tot een nieuwe pandemie, maar het ontbreekt nog aan een totaaloverzicht.” De Vries heeft zitting in het zogenoemde deskundigenberaad van het RIVM, dat minister Ernst Kuipers (Volksgezondheid) adviseert over monkeypox. Dat de alarmbellen bij het apenpokkenvirus niet zo hard afgaan als bij het coronavirus, komt onder meer door de moeizamere transmissie. “Je krijgt het niet door handen schudden en ook niet als iemand je aanhoest in de metro,” zegt De Vries. “Er is intensief huid-op-huid-contact nodig.” De voornaamste ziekteverschijnselen zijn koorts, jeuk, algehele malaise en forse pijn, zegt De Vries. Vaak rectale pijn. Ook ziet De Vries als behandelend arts vaak patiënten met blaasjes. “Ik zie ook besmette mensen met de genoemde ziekteverschijnselen zonder blaasjes. Mild zou ik het virus niet willen noemen,” aldus De Vries. “De pijn is soms zo hevig dat er opioïden worden gegeven.” Iedereen kan de aandoening krijgen, maar de ziekte komt in Nederland vooralsnog bijna uitsluitend voor bij mannen die seks hebben met mannen (msm). Wereldwijd zijn inmiddels meer dan 6000 gevallen van apenpokken gemeld in 58 landen. Ongeveer 80 procent van de infectiemeldingen komt uit Europa, meldt de Wereldgezondheidsorganisatie (WHO, die (nog) geen reden ziet om een wereldwijde crisissituatie uit te roepen. Onder de tot dusver 352 Nederlandse gevallen gaat het om één kind. In de overige gevallen betreft het volwassenen. Een persoon moest worden opgenomen maar die patiënt kwam niet op de ic terecht. Amsterdam is met ongeveer 200 gevallen het grootste Nederlandse verspreidingsgebied. Het apenpokkenvirus – vernoemd naar een besmette aap – is een wat ongelukkig gekozen naam. Het is gebaseerd op een besmette aap, maar het virus komt vooral voor bij knaagdieren. Het virus dat nu in Europa rondwaart komt uit West-Afrika, waar de besmetting verloopt van knaagdieren op mensen. Met name kinderen besmetten elkaar daar, aldus De Vries. Waarom het virus nu vooral rondgaat in een selecte groep mannen is niet exact duidelijk. Mogelijk heeft het virus zich aangepast, waardoor de transmissie beter verloopt. Ook bestaat de kans dat het virus zich door wisselende contacten meer verspreidt. “Onder mannen die seks hebben met mannen kan dit virus volgens een Engelse modelstudie leiden tot een epidemie,” aldus Welkers. “Maar onder de algemene bevolking kan dat waarschijnlijk niet, omdat daar onvoldoende lichamelijk contact is. Al is er altijd het voorbehoud dat we nog niet alles over dit virus weten.” Er bestaat een vaccin tegen het menselijke pokkenvirus, dat waarschijnlijk ook bescherming biedt tegen apenpokken. De Vries en het RIVM hebben minister Kuipers geadviseerd dat vaccin preventief aan te bieden aan hoogrisicogroepen. Dat gebeurt in bijvoorbeeld Canada en de Verenigde Staten al. Waarschijnlijk besluit Kuipers daar deze week over. Ook Welkers is voorstander van preventieve vaccinatie. “Ik zou er niet te lang mee wachten. Hoe eerder je het virus indamt, hoe kleiner de kans dat het zich massaal verspreidt.”||https://www.parool.nl/nederland/apenpokken-krijgt-voeten-aan-de-grond-in-nederland-rivm-en-ggd-niet-in-paniek~b5690a3c/
2022-07-06||Oppas van de zaak in opmars: ‘Iedereen profiteert als ouders geen stress hebben’||Waar bedrijven zich voorheen als goede werkgever positioneerden met extraatjes als een sportabonnement of een fiets van de zaak, zijn ze tegenwoordig gedwongen het over een andere boeg te gooien: een oppas van de zaak als secundaire arbeidsvoorwaarde. De eindeloze wachtrijen in de kinderopvang en de schaarste op de arbeidsmarkt dwingen werkgevers om met oplossingen te komen voor de thuissituatie van werknemers. Charly van Straten van oppasplatform Charly Cares heeft momenteel 80 bedrijven die actief gebruikmaken van de oppas aan huis als zakelijke dienstverlening: “Tijdens de coronacrisis zagen werkgevers in hoe cruciaal kinderopvang is voor werkende ouders. Als het thuis niet goed geregeld is, kunnen werknemers niet functioneren, laat staan floreren.” Het aantal zakelijke boekingen via haar platform steeg tijdens de lockdowns met 60.000 aanvragen. Deloitte is een van de bedrijven die sinds corona gebruikmaken van oppas van de zaak. Director performance & rewards Marjolein Heijstraten: “Tijdens de lockdown zochten we in eerste instantie naar een tijdelijke oplossing om werknemers met kinderen thuis te ontlasten en de flexibiliteit te verhogen. Sinds juni dit jaar bieden we de oppas ook structureel aan, als secundaire arbeidsvoorwaarde. Het biedt onze werknemers en organisatie de flexibiliteit die past bij het hybride werken, dat door corona veel meer ruimte heeft gekregen." Het aanbod is wel minder royaal dan tijdens de pandemie, toen een eenoudergezin 28 uur per maand oppas van de zaak kon krijgen en een tweeoudergezin 20 uur: “Ouders kunnen nu 55 uur oppas per jaar door ons vergoed krijgen. Als we weer met lockdowns te maken krijgen, kunnen we altijd terug naar de vorige regeling.” Bij Deloitte maakten tijdens corona 550 werknemers gebruik van de oppas. Sinds juni hebben evenveel mensen zich aangemeld, ook degenen die weer terug zijn gekeerd naar de reguliere kinderopvang. De opvang wordt nu vooral ingezet als ouders echt omhoogzitten. Heijstraten: “We hebben werknemers door heel Nederland, net als Charly Cares, dat in zestig Nederlandse steden zit. Maar ook ouders in kleinere dorpjes kunnen meedoen door hun eigen, vertrouwde oppas bij het platform aan te melden.” Meer oppasplatforms bieden sinds corona oppas van de zaak aan, zoals Nanny Nina, dat tien jaar geleden werd opgericht door de Haarlemse tweelingzussen Jasmijn en Lyla Kok. Ze bieden nanny's en au pairs aan in Nederland, België, Spanje, Berlijn en sinds kort ook in Londen en Parijs. “We hadden al eerder geprobeerd bedrijven te interesseren voor oppas van de zaak, maar voor corona was daar nauwelijks belangstelling voor.” “Sinds corona hebben 87 bedrijven zich bij ons aangemeld, waaronder veel ziekenhuizen zoals het Leids Universitair Medisch Centrum en het Erasmus MC, maar ook Scotch & Soda, Heineken, Ernst & Young en veel advocatenkantoren en mkb-bedrijven. Na de pandemie is ongeveer de helft van de bedrijven gebleven. Ze zagen dat werkende ouders de dienst enorm waardeerden en er veel rust uithalen. De oppas of au pair van de zaak past bij de nieuwe manier van werken, met een gezondere balans tussen werk en privéleven.” Bij Nanny Nina zien ze dat steeds meer ouders kiezen voor een au pair van de zaak, zegt Lyla Kok: “Dat is niet zo gek als je bedenkt dat een goede oppas in Amsterdam gemiddeld 11 euro per uur kost. Als gezin met meerdere kinderen ben je dan gemiddeld 1500 euro per maand kwijt, terwijl je al een au pair kunt inhuren voor 500 euro per maand. Steeds meer Amsterdamse gezinnen laten kleine kinderen samen op een kamer slapen, om ruimte te maken voor een inwonende oppas.” “Niet alleen werknemers met kinderen profiteren, het hele team heeft er wat aan als ouders geen stress meer hebben over de opvang,” stelt Charly van Straten. “Werkgevers van de toekomst denken mee over het werkgeluk van de werknemers. Als er niet voortdurend een puzzel gelegd hoeft te worden over de kinderen scheelt dat veel gedoe.” Hoe het werkt? “Bedrijven kopen bij ons bijvoorbeeld 55 uur per jaar oppas van de zaak in en betalen ons daar een maandelijkse fee voor. Het kost werkgevers daarnaast gemiddeld 550 euro aan oppastegoed per werknemer. Of ze dit onbelast binnen de werkkostenregeling laten vallen, bepalen ze zelf.” Diederik van Oosten is head of business development bij medewerkersonderzoekbedrijf Effectory. Hij maakt gebruik van oppas van de zaak via Charly Cares voor zijn drie kinderen van 8, 6 en 3 jaar: “In het begin van corona kwam het voor dat de auto dienstdeed als kantoor, omdat we thuis geen extra kamer hebben om te kunnen werken. Gelukkig kwam Effectory al snel met deze regeling. Ook na corona kunnen we nog steeds gebruikmaken van de regeling.” “Ik ben voor mijn werk veel in het buitenland en mijn vrouw werkt vier dagen. We hebben nu vier vaste oppassen via de zaak die ingezet kunnen worden bij ad-hocsituaties: het ophalen uit school, maar bijvoorbeeld ook als we een sociale afspraak hebben of willen sporten. Vanwege mijn functie heb ik geen limiet op het aantal uren. We maken er gemiddeld twee keer per week gebruik van. Sindsdien is er is nul stress meer over de opvang en dat zorgt voor heel veel rust, zowel op het werk als thuis: wife happy, life happy!”||https://www.parool.nl/nederland/oppas-van-de-zaak-in-opmars-iedereen-profiteert-als-ouders-geen-stress-hebben~b92103a79/
2022-07-06||Wat een optreden van Mick Jagger in Performance: er hing destijds een revolutie in de lucht||Wanneer een charismatische rockster of popartiest in een uitverkocht stadion optreedt gebeurt er iets wonderbaarlijks: een enkel mens kan in die omstandigheid duizenden soortgenoten in vervoering brengen. Daarom worden succesvolle artiesten door filmmakers en producenten benaderd. De samenwerking is van alle tijden: voor de rockmuziek ontstond waren er al kruisbestuivingen tussen de werelden van populaire muziek en film. Begin jaren vijftig werd de Amerikaanse tenor Mario Lanza een ster op het witte doek, maar zijn films waren niet best. Onder de dertig speelfilms met Elvis Presley ligt geen meesterwerk verscholen. Maar de twee concertdocumentaires die zijn filmografie afsluiten blijven fascinerend, ondanks het weinig diepgravende karakter. Een zanger die zwoegend en zwetend op het podium een zaal bespeelt heeft meer charisma en authenticiteit dan een fictief alter ego in een aangeharkte schijnwereld. Elvis stierf op het toilet in 1977, zijn lichaam was op toen hij 42 was. Mick Jagger is bijna 79 jaar oud en staat donderdag in Amsterdam op het podium met The Rolling Stones, ijs en weder dienende. Een paar weken geleden kon het concert niet doorgaan omdat de zanger een positieve coronatestuitslag kreeg. Mocht de herkansing de mist in gaan dan is er altijd nog een filmografie waarvoor Jagger zich niet hoeft te schamen. De muziekdocumentaires One Plus One (1968) en Gimme Shelter (1970) behoren tot de klassiekers van het genre. De eerste film weerspiegelde het wereldbeeld en de speelse werkwijze van regisseur Jean-Luc Godard in het jaar van de studentenrevoltes, waarbij opnames van het Stonesalbum Beggars Banquet in Londen een rode draad vormen. De oorspronkelijke filmtitel werd later vervangen door Sympathy for the Devil, omdat Godard het ontstaan van het gelijknamige Stoneslied uitvoerig documenteerde. Nadat Godard de conceptie van een sixtiesmijlpaal had vastgelegd, werden de Amerikaanse filmmakers Albert en David Maysles en Charlotte Zwerin getuigen van de dood van het tijdperk van de bloemenkinderen. Gimme Shelter documenteert de Amerikaanse tournee van de Stones in 1969 maar wordt overschaduwd door dodelijk geweld, dat hun bijdrage aan een gratis openluchtfestival in Altamont, Californië torpedeerde. Het evenement was een kaartenhuis van goede bedoelingen, gebouwd op een utopische hippiedroom waarin de Hells Angels de lieve vrede mochten bewaren. Gimme Shelter plaatst Jagger en de Stones op een keerpunt in de geschiedenis en laat geen kijker onberoerd. Wat ‘Woodstock West’ had moeten worden werd een gruwelijke deceptie, zoals Woodstock ’99 dat dertig jaar later ook zou worden. In fictie op film is Mick Jagger onovertroffen in Performance (voltooid in 1968, uitgebracht in 1970), waarin hij als genderfluïde kluizenaar met een creatieve blokkade worstelt. Alsof hij Altamont zag aankomen zadelt scenarioschrijver en coregisseur Donald Cammell de door Jagger vertolkte rockster Turner met een voortvluchtige gangster op. Chas (James Fox) is een performer in de onderwereld van Londen: hij heeft intimidatie tot een brute kunstvorm verheven. Wanneer hij Turners villa in Londen binnendringt blijkt de beul echter geen partij voor de rockster en diens minnaressen. Stonesmuze Anita Pallenberg voedt de gangster met hallucinogene paddenstoelen die zijn blikveld voorgoed verruimen. De uit Schotland afkomstige Cammell was een begenadigd portretschilder voor hij de filmkunst omarmde. Zijn verpletterende debuutfilm is rijk aan fascinerende details, waaronder een vervormd beeld van een paar naakte gangsters dat het werk van Francis Bacon in herinnering roept. Het is slechts een flits in het geheel. Performance is een caleidoscoop van invloeden uit film en literatuur, de beeldende kunsten en de psychedelische tegencultuur van de jaren zestig. In dat kader is Mick Jagger anno 1968 natuurlijk helemaal in zijn element. De Britse film lag twee jaar op de plank omdat de onthutste studiobazen bij Warner Bros in Hollywood veronderstelden dat ze een leuke Rolling Stones-versie van een toffe Beatles-komedie hadden gefinancierd. Performance riep meer weerstand op: de recensies van een door de studio verminkte bioscoopversie waren in 1970 niet mals. Cammells coregisseur en cameraman Nicolas Roeg maakte na hun gedeelde debuut geweldige films als Walkabout, Don’t Look Now en The Man Who Fell To Earth (met David Bowie als alien), waardoor de film met Jagger een herwaardering en twee restauraties kreeg. Tegenwoordig is het een van de onbetwiste hoogtepunten van de Britse cinema uit de jaren zestig. Mick Jagger speelde later nog bescheiden rollen in zeer uiteenlopende speelfilms, die hij soms deels financierde. Er is geen gebrek aan documentaires over The Rolling Stones. Maar de rare film van Godard, de confronterende documentaire van de Maysles en Zwerin en het ontregelende meesterwerk Performance stellen alles wat erop volgde in de schaduw. Er hing destijds een revolutie in de lucht. Er was opwinding over de schok van het nieuwe. De muziek getuigt daar nog steeds van, maar de Stones zijn een instituut geworden. Het gevaar is geweken. Performance verscheen na restauratie op blu-ray bij Warner Bros.||https://www.parool.nl/kunst-media/wat-een-optreden-van-mick-jagger-in-performance-er-hing-destijds-een-revolutie-in-de-lucht~bae5f56c/
2022-07-06||Ik zette Remco Campert weer in het zicht, op de eerste rij||Nog even over Remco Campert. Ik sprak hem een keer in café Reynders op het Leidseplein. Het was al lang niet meer de kunstenaarskroeg uit zijn tijd. Toch wilde hij er afspreken, for old times’ sake. Hij hield de hele tijd zijn regenjas aan en nam kleine slokken van zijn rode wijn. Het was al laat in zijn leven. Hij had zijn paraplu tegen het tafeltje gezet. Ik stelde de verkeerde vragen en een echt gesprek werd het niet. Hij vertelde een verhaal over een kunstenaar die op een paard het café was binnengereden. Hij keek voor zich uit en ik denk dat hij het verleden voor zijn ogen tot leven zag komen. Hij volgde met zijn ogen het paard. Hij was helemaal zichzelf en helemaal alleen in het universum. Niemand die zo mooi weg kon dromen als Remco Campert. Het was onmogelijk op dat moment niet heel erg van de man te houden. Had Remco Campert ook niet een boek over paarden geschreven? Het paard van ome Loeks? Ik had zin in dat boek. Volgens mij had ik het in de boekenkast staan. Carroll. Céline. Canin. Carmiggelt. Blijkbaar had ik wegens ruimtegebrek Campert toch naar achteren geduwd om ze uit het zicht op de tweede rij hun leven te laten leiden. Ik trok een rij Carmiggelts uit de kast, en daar stonden dan twee boeken van Remco Campert. Een liefde in Parijs en Het satijnen hart. Twee romans uit deze eeuw. In Een liefde in Parijs staken een paar snippers. Op bladzijde 119 had ik een passage aangestreept: ‘Nooit eerder had hij zo scherp gevoeld dat het verleden hem definitief ontglipt was en dat de gedachte eraan hem alleen maar pijn en geen vreugde meer bezorgde.’ Ik hoop maar niet dat hij dat met vooruitziende blik over zijn eigen leven heeft geschreven. Al eerder, in diezelfde roman, op bladzijde 14, schreef hij: ‘Als hij straks op zijn sterfbed lag en er niets meer was om naar vooruit te kijken waar moest hij, beroofd van zijn herinneringen, dan aan denken?’ Voor de goede orde: het zijn gedachten van de schrijver Richard Sanders. (Maar wie zal zeggen dat Richard Sanders ook niet – een beetje – Remco Campert is, zit er volgens mij niet ver naast.) Maar dat kleine boekje, het was een Zwart Beertje geloof ik, stond daar niet op de tweede rij in de kast. Ik schoof een paar Carmiggelts naar achteren en zette Campert weer in het zicht, op de eerste rij. Toen viel mijn blik op de cassettes met boeken die op de kast stonden, waaronder een van Remco Campert. Drie dikke delen: De verhalen, De romans en novellen, De gedichten. Ik sloeg De verhalen open en zocht in de inhoudsopgave. Geen Paard van ome Loeks. Helemaal geen titel met een paard erin. Ik ging nog een keer alle verhalen na. Nog steeds geen paard. Ik zette de Campert-cassette weer terug op de kast. Zou hij de laatste dagen nog aan dat paard in Reynders hebben gedacht? Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/ik-zette-remco-campert-weer-in-het-zicht-op-de-eerste-rij~bc404b8c/
2022-07-06||Peter R. de Vries krijgt herdenkingsmonument op Leidseplein||Dat heeft de gemeente woensdag bekendgemaakt. Volgens de gemeente komt het herdenkingsmonument te staan voor de waarden waar De Vries voor stond en die waar de stad voor staat. De gemeente heeft veel verzoeken gekregen om Peter R. de Vries en ‘zijn strijd voor een rechtvaardig Nederland’ op een blijvende manier te eren. De familie van De Vries en de gemeente zullen het herdenkingsmonument samen oprichten. ‘Het zal niet Peter R. de Vries als persoon voorstellen, maar abstracter van vorm zijn,’ laat gemeente Amsterdam weten. Amsterdammers mogen meedenken over hoe het monument vorm krijgt. Dat kan door woorden in te sturen die zij vinden passen bij De Vries. Vijf kunstenaars maken op basis van die woorden een ontwerp voor een monument. Een speciaal ingestelde kunstcommissie kiest begin 2023 het definitieve ontwerp. Als locatie is gekozen voor het Leidseplein omdat daar de oude studio van RTL Boulevard zit en omdat het nabij de plek is waar de misdaadverslaggever precies een jaar geleden werd neergeschoten, vertelde zijn dochter Kelly de Vries in RTL Boulevard. Burgemeester Femke Halsema zegt in het RTL-programma dat ze het bijzonder vindt dat het monument niet alleen moet gaan om de persoon, ‘maar om het gedachtegoed, zijn eigenzinnigheid, zijn dwarsheid en zijn gevoel voor rechtvaardigheid’.||https://www.parool.nl/nieuws/peter-r-de-vries-krijgt-herdenkingsmonument-op-leidseplein~b2963939/
2022-07-06||Dit weekend zacht en droog, volgende week warm zomerweer met 25 graden||Op donderdag begint de dag overwegend bewolkt en zijn er gedurende de dag buien te verwachten. In de avond is het droog en klaart het op. Het wordt zo’n 16 tot 18 graden. Vrijdag, zaterdag en zondag worden zachte dagen met een gemiddelde temperatuur van 21 graden verwacht. De zon zal zich waarschijnlijk vaak laten zien en ‘s nachts koelt het af tot een graad of 14. Het blijf naar verwachting het hele weekend droog. Zoals het er nu uitziet zal het kwik vanaf maandag flink oplopen en komt er een warme en droge periode aan: Weeronline voorspelt dat er voor achtereenvolgende dagen zonnig weer met temperaturen tussen de 24 en 27 graden op het programma staat.||https://www.parool.nl/nieuws/dit-weekend-zacht-en-droog-volgende-week-warm-zomerweer-met-25-graden~b153048d/
2022-07-06||Fietser gewond na aanrijding met tram bij Hugo de Grootplein||De aanrijding gebeurde rond 17.20 uur. De fietser liep een hoofdwond op en raakte na de klap buiten bewustzijn. Op het moment dat de man naar het ziekenhuis werd vervoerd was hij weer bij kennis. Tram 3 en bus 18 werden tijdelijk omgeleid, maar rijden sinds 19.00 uur weer.||https://www.parool.nl/amsterdam/fietser-gewond-na-aanrijding-met-tram-bij-hugo-de-grootplein~b8fe24dd/
2022-07-06||Van coronapas tot mondkapjesplicht: zo gaan Europese landen om met de nieuwe coronagolf||Vakantiegangers opgelet: Frankrijk overweegt toeristen de héle zomer te vragen een coronapas te tonen als ze het land binnenkomen. Die ‘pasplicht’ bestaat al aan de Franse grens, maar alleen nog tot en met 31 juli. De regering denkt er nu over om die maatregel te verlengen. Vakantiegangers van 12 jaar en ouder moeten dan ook vanaf 1 augustus bewijzen dat ze negatief getest, volledig gevaccineerd of genezen zijn. Dat staat in een conceptwetsvoorstel waarover ‘op dit moment wordt gedebatteerd’, laat het ministerie van Volksgezondheid weten. De reden is ‘de zevende coronagolf’ die over het land trekt. Er zijn nu gemiddeld bijna 110.000 nieuwe coronagevallen per dag: vijf keer zoveel als een maand geleden. Het aantal nieuwe ziekenhuisopnames is nu gemiddeld meer dan duizend per dag, een verdubbeling ten opzichte van begin vorige maand. Veel specialisten in Frankrijk zeggen dat op korte termijn nieuwe beperkende maatregelen nodig zullen zijn. “Ik roep de Fransen op in het openbaar vervoer weer een mondkapje op te zetten,” zei minister Brigitte Bourguigon (Volksgezondheid) al. De Franse spoorwegen en busbedrijf Flixbus kwamen met diezelfde aanbeveling: zet weer een mondmasker op in trein, bus en op stations. Verder dan adviezen wil de Franse regering nog niet gaan. Wel worden ouderen opgeroepen hun vierde prik te halen. In Frankrijk kunnen 60-plussers en kwetsbare mensen zo’n booster al halen, maar slechts 30 procent van de doelgroep heeft dat daadwerkelijk gedaan.Frank Renout, Parijs De angst voor het coronavirus is in Duitsland nooit helemaal weggeweest. Terwijl buurlanden Nederland en België de maatregelen eerder dit jaar lieten vieren, hield Duitsland vast aan de basisregels. Het mondkapje bleef verplicht in het openbaar vervoer, op scholen en in ziekenhuizen. Hoewel het masker in bijvoorbeeld restaurants en supermarkten niet meer verplicht was, hielden Duitsers het toch liever op. Nu het aantal coronabesmettingen weer hard oploopt, barst ook de discussie weer los over het coronabeleid. Het merendeel van de Duitsers (63 procent) wil wederom een algemene mondmaskerplicht. Onder de vorige bondskanselier Angela Merkel (CDU) was er grote kritiek op het gezondheidsbeleid. Duitsland kreeg maar geen grip op het virus, ziekenhuizen en ic’s raakten overbelast. Toen Olaf Scholz (SPD) afgelopen najaar het roer overnam, besloot hij meer verantwoordelijkheden in handen van de deelstaten te leggen. Maar ook onder Scholz was er grote onvrede over het beleid. In het derde coronajaar twijfelen politici en experts nog altijd over de te varen koers. De Duitse gezondheidsminister Karl Lauterbach (SPD), die op Duitse tv het coronabeleid onder Merkel geregeld onder vuur nam en een populaire tegenstem werd, moet inmiddels zelf kritiek pareren. Onder zijn leiding mislukte een vaccinatieplicht voor burgers van 60 jaar en ouder. Daarnaast blijken de actuele coronacijfers allesbehalve te kloppen. Voor de zomer rekent Lauterbach niet op overvolle ziekenhuizen, maar vanaf de herfst kan het wel weer alle hens aan dek zijn. Gratis coronatests zijn er dan niet meer: vanaf juli moeten mensen – kwetsbare groepen uitgezonderd – waarschijnlijk 3 euro per test gaan betalen. Volgens Lauterbach hebben de tests namelijk ‘te weinig gebracht en te veel gekost’.Guy Hoeks, Berlijn Spanje beleeft op dit moment de zevende golf aan coronabesmettingen, al is deze golf vanwege de vaak lichte symptomen van omikronvarianten minder zichtbaar dan de vorige zes. De druk op de zorg is (nog) laag: 6,7 procent van de ziekenhuisbedden en 4,4 procent van de ic-bedden wordt bezet door coronapatiënten. Deze zevende golf leidt daarom niet tot nieuwe maatregelen of speciale draaiboeken voor na de zomer. Dat laatste valt bovendien onder de verantwoording van de regioregeringen: elke streek moet zijn eigen plannen maken. Op nationaal niveau was Spanje begin dit jaar het eerste land dat liet weten covid als een gewone griep te gaan monitoren. “We moeten vooral alert blijven, de herfst zal bepalend zijn voor hoe dit zich nog ontwikkelt,” waarschuwde Fernando Simón, de Spaanse Jaap van Dissel, onlangs echter. Gezien de nieuwe golf zal Spanje voorlopig niet de enige nog geldende maatregel afschaffen: het mondkapje blijft verplicht in het openbaar vervoer en zorginstellingen als ziekenhuizen en verpleeghuizen, omdat daar veel kwetsbare mensen komen. Ook voor het betreden van een apotheek is het masker vereist. In het najaar zal Spanje beginnen met het toedienen van de herhaalprik (de tweede booster) voor mensen van boven de 80 jaar. De rest van de bevolking komt daar nog niet voor in aanmerking, omdat er volgens de overheid op dit moment geen sprake is van een afname van immuniteit onder de bevolking. Ruim 80 procent van de 40-plussers heeft de eerste booster gehad, onder 60-plussers is dat 93 procent.Edwin Winkels, Barcelona De rijen voor testcentra in Italië groeien weer, net als het aantal besmettingen. Dinsdag waren er ruim 130.000 nieuwe besmettingen, tegen zo’n 80.000 een week eerder. Toch lijkt de Italiaanse overheid zich geen grote zorgen te maken over deze zomergolf: de ziekenhuizen kunnen de groei van het aantal patiënten nog goed aan, zowel in de reguliere zorg als op de ic’s. De bezettingsgraad van de ic’s schommelt rond de 3 procent. Voorlopig blijven de draaiboeken dus nog in de kast, en zijn er ook geen nieuwe coronamaatregelen aangekondigd. De huidige verplichting tot het dragen van een mondkapje in het openbaar vervoer blijft wel bestaan, je komt in Italië geen trein of bus binnen zonder een FFP2-masker op je gezicht. En ook in ziekenhuizen en verzorgingshuizen is het dragen van een FFP2-masker verplicht. Ook in de private sector moet een mondkapje op: mensen aan de lopende band, winkelpersoneel of werknemers op kantoren zonder voldoende ventilatie of mogelijkheid tot afstand houden moeten nog een mondkapje op. In ziekenhuizen en verzorgingshuizen is het dragen van een FFP2-masker verplicht. Deze regels gelden tot eind september. In theaters, bioscopen en bij grote events is de mondkapjesplicht eerder deze maand wél afgeschaft, al wordt nog sterk aangeraden een mondkapje te dragen. Inmiddels heeft bijna 15 procent van de Italianen al een tweede booster gehad: ouderen van boven de 80 of kwetsbare mensen. In het najaar wil de Italiaanse overheid een herhaalprik aanbieden aan iedereen boven de 50. Ondanks de relatief milde symptomen van omikron blijft de Italiaanse overheid voorzichtig.Angelo van Schaik, Rome “Roll with it,” vatte de dinsdag opgestapte minister Sajid Javid van Gezondheid het plan van de Britse overheid om te leren leven met corona samen. Op de golven van nieuwe uitbraken beleid uitstippelen klinkt naïever dan het in werkelijkheid is: het Verenigd Koninkrijk beschikt over de beste laboratoria ter wereld om varianten in kaart te brengen. Een speciale commissie volgt het aantal besmettingen en ziekenhuisopnames. Omikron BA.4 en BA.5 houden volgens hun cijfers deze zomer huis. Met het einde van het festivalseizoen in zicht groeit het aantal besmetting fors, maar van paniek is geen sprake. Zelfs voormalig plaatsvervangend chief medical officer Jonathan Van-Tam liet weten geen mondkapje meer te dragen. Het vaccinatieprogramma moet escalatie voorkomen. Hoogleraar Adam Finn gaf namens het Joint Committee on Vaccination and Immunisation aan dat ouderen en kwetsbaren zich in september opnieuw moeten laten inenten. Zolang agressievere vormen van covid niet opdoemen, blijft versnelde massavaccinatie achterwege. Over verplicht testen, zelfisolatie en het afkondigen van lockdowns wordt niet gesproken. Het bestrijden van de inflatie, de gestegen energieprijzen en de landelijke stakingen genieten prioriteit. De regering hoopt zich op basis van prognoses van wetenschappers tijdig te kunnen voorbereiden op de winterperiode. Draaiboeken kunnen, mits nodig, worden uitgerold. Van blunders uit de eerste uitbraak is geleerd. In theorie lijkt alles goed onder controle, al maakt de chaotische politieke situatie rond premier Boris Johnson beleid voeren er niet makkelijker op.Geert Langendorff, Londen||https://www.parool.nl/wereld/van-coronapas-tot-mondkapjesplicht-zo-gaan-europese-landen-om-met-de-nieuwe-coronagolf~b6de41b7/
2022-07-06||De ‘nieuwe man’ heeft meer nodig dan een moeder, minnares, collega of huisvrouw||Hoon was Joris Luyendijks deel toen hij begin dit jaar zijn boek De zeven vinkjes presenteerde. In een wereld waarin zoveel minderheden nog niet gehoord worden, zette hij de schijnwerper op de hoogopgeleide, heteroseksuele, witte man. Een gevalletje ‘privilege in overdrive’, vonden velen. Hoe begrijpelijk die kritiek ook is, het is ook een beetje gemakkelijk en onterecht. Want we kunnen de identiteit en positie van de ene groep niet begrijpen als we de relatie met de andere, dominante groep niet bestuderen. Geen emancipatie van vrouwen, homo’s of niet-witten zonder witte mannenemancipatie. Maar de hoogstnoodzakelijke zoektocht naar ‘de nieuwe man’ blijft vooralsnog onderbelicht. Gelukkig zijn er kunstenaars als Bart Groenendaal die tegenwicht bieden. De kunstenaar met antropologieverleden maakt sinds zijn tijd aan de Rijksakademie belangwekkend werk waarin machtsrelaties centraal staan. The Young Man as a Movie Star is zijn meest recente filminstallatie en scoort nu al hoog op de lijst ‘beste kunstaanbod van 2022’. Groenendaals werk bestaat uit vier films met telkens een jongeman en oudere vrouw in de hoofdrollen. De films grijpen in elkaar als een los-vast mozaïek en zijn geïnspireerd op de oeuvres van bekende regisseurs waarin man-vrouwverhoudingen centraal staan. Paranoia ademt de geest van Jean-Luc Godard en gaat over een affaire die omslaat in achterdochtig gedrag, inclusief pistoolgezwaai, als zij hem vertelt dat haar echtgenoot hen bespioneert. Opulence is een film noir à la Hitchcock over een jonge terrorist op de vlucht die terechtkomt bij een huisvrouw nadat zij haar man heeft vermoord. Perversion is geïnspireerd op Steven Spielbergs filmografie en gaat over een moeder die haar zoon drugs voert in de hoop zijn depressie over de dood van zijn vader te verdrijven. En Competition doet denken aan Lars von Triers Dancer in the Dark en Breaking the Waves. In deze film wordt de solidariteit tussen twee dansers op de proef gesteld als zij zich uitgebuit voelt door een onzichtbare choreograaf, die de partner blijkt te zijn van de jongeman die hierna overgaat tot zelfmutilatie. De vrouwelijke rollen zijn stuk voor stuk stereotypen: moeder, minnares, collega en huisvrouw. Eigenlijk is zij niet meer dan een klankbord waartegen hij zijn karakter kan ontwikkelen. Maar de man is met zulk beperkt tegenspel ook veroordeeld tot een relatief mager expressiespectrum. De ‘nieuwe man’ zal op z’n minst een mengvorm van Paranoia, Opulence, Perversion en Competition moeten zijn, lijkt Groenendaal te suggereren. Of beter nog: gedestilleerd moeten worden uit de open ruimte tussen de verhalen waar je als toeschouwer letterlijk in staat. In de achterruimte biedt een film van Jonathan Hielkema een lichtvoetig contrapunt. Als zijn alter ego Jonny Toxic onderzoekt hij met zijn Spaanse vriend Jacco Macho wat het betekent om een jongen te zijn. Ze huppelen door het bos, staan innig omhelsd in een polderlandschap te zingen en vragen Italianen naar opvoedingsgewoonten. De conclusie: er is de laatste jaren veel gepraat over mannelijkheid en we denken dat er best iets is verbeterd.||https://www.parool.nl/kunst-media/de-nieuwe-man-heeft-meer-nodig-dan-een-moeder-minnares-collega-of-huisvrouw~b5d09458/
2022-07-06||Onderzoek: granuliet gebruikt voor verbreding A9 voldoet aan eisen||Het gemeentebestuur drong toen aan op ‘versneld onderzoek’ door de Omgevingsdienst Noordzeekanaalgebied, die toeziet op naleving van milieuregels en vergunningsvoorwaarden. Voor de verbreding van de A9 bij Amstelveen werd volgens Rijkswaterstaat 189.000 kuub granuliet gebruikt, wat neerkomt op duizenden ritjes met vrachtwagens vol. Wethouder Egbert Raat, verantwoordelijk voor het project binnen de gemeente, zei vooraf niet op de hoogte te zijn gesteld door Rijkswaterstaat over het gebruik van granuliet. Hij kwam er pas achter na vragen van Het Parool. “Dat granuliet is niet onomstreden,” zei de wethouder destijds. “Wij nemen het heel serieus. Als het gaat om de veiligheid van onze mensen, moet het goed gebeuren.” Het college liet daarom uitzoeken hoe granuliet bij het project is toegepast, zei Raat. In een brief aan de gemeenteraad schreef het college dat het granuliet ‘niet in contact komt met het oppervlakte- of grondwater’, maar dat het desondanks risico’s uit wilde sluiten. Nu blijkt uit onderzoek van bodemkwaliteitsbureau Grondslag dat ‘de partij voldoet aan de eisen voor een grootschalige toepassing’ en ook ‘niet verontreinigd’ is met pfas (door de mens gemaakte stoffen die schadelijk kunnen zijn voor mens en milieu) en dus veilig is voor gebruik. ‘Wij zijn blij met de uitkomst van dit onderzoek,’ laat wethouder Adam Elzakalai (VVD) in een schriftelijke reactie weten. ‘We wilden toch zorgvuldig onderzoeken of het gebruik van dit materiaal veilig was.’ Al enkele jaren is er discussie gaande over het gebruik van granuliet, een restproduct dat de Amsterdamse firma Graniet Import Benelux (GIB) overhoudt na het bewerken van graniet. Het komt vrij bij de productie van stenen voor asfalt en wordt onder meer gebruikt voor het ondieper maken van plassen. In 2018 en 2019 maakten handhavers van Rijkswaterstaat bezwaar tegen het gebruik ervan in enkele zandwinplassen, vanwege de aanwezigheid van een chemisch bindmiddel in granuliet. Uiteindelijk werden zij teruggefloten door de top van Rijkswaterstaat, waardoor de toepassing van granuliet kon doorgaan. Maar op plekken waar dit gebeurt, ontstaat vaak onrust onder bewoners.||https://www.parool.nl/amsterdam/onderzoek-granuliet-gebruikt-voor-verbreding-a9-voldoet-aan-eisen~b275a212/
2022-07-06||Vierde Thor-film: ultraflauwe humor en een horrorachtige slechterik||Met Thor: Ragnarok (2017) gaf regisseur Taika Waititi (Jojo Rabbit) superheld Thor eindelijk de vorm die hem paste. Een film als een ontplofte snoepautomaat die zichzelf niet al te serieus nam en alle ruimte gaf aan Chris Hemsworth om komisch uit de hoek te komen. Het was een verademing na twee voorgaande films (Thor en Thor: The Dark World), die duidelijk worstelden met het vinden van de juiste toon voor de pompeuze superheld. Thor: Love and Thunder gaat door op de met Ragnarok ingeslagen weg, maar in deze vierde Thor-film staat er voor de Asgardiaanse god op persoonlijk gebied veel meer op het spel. Dat heeft alles te maken met de terugkeer van een ex in zijn leven – of eigenlijk exen. Want hij komt niet alleen weer oog in oog te staan met Jane Foster (Natalie Portman, Black Swan), zij heeft bovendien zijn oude hamer Mjölnir bij zich. Met de hulp van wat vrienden en een stel krijsende geiten moeten ze het opnemen tegen Gorr de Godenslachter (Christian Bale, die zich voor zijn rol liet inspireren door de Aphex Twins-videoclip Come to Daddy). Waititi combineert in Love and Thunder twee grote verhaallijnen uit Jason Aarons Thor-stripreeks. Maar de verhaallijnen zitten elkaar in de weg, alsof is geprobeerd meerdere films in één film te proppen, waardoor elk er bekaaid vanaf komt. Zijn veelheid aan ideeën is Waititi’s charme, maar ook zijn valkuil, en in Love and Thunder is het vooral dat laatste. De film schiet alle kanten op, met ultraflauwe humor, melodrama en een horrorachtige slechterik. De film zit ramvol ideeën die nooit meer dan oppervlakkig worden aangeraakt en daardoor als los zand aan elkaar hangen.||https://www.parool.nl/kunst-media/vierde-thor-film-ultraflauwe-humor-en-een-horrorachtige-slechterik~bb30adf1/
2022-07-06||Amsterdamse brandweer in de problemen door ziekteverzuim: flexwerkers en vrijwilligers ingezet||Het is passen en meten bij de brandweer om het rooster in de zomermaanden te vullen. Veel brandweerlieden zitten ziek thuis en omdat iedereen in de zomerperiode recht heeft op vakantie, lukt het niet om met het reguliere personeel genoeg mensen op de kazernes te krijgen – en uit te laten rukken bij brand of andere calamiteiten. Het ziekteverzuim bij de brandweer fluctueert sinds 2016 flink bij de brandweer. Toenmalige brandweercommandant Leen Schaap probeerde met harde en drastische maatregelen de ‘verrotte cultuur’ van racisme, seksisme en machtsmisbruik binnen het korps te doorbreken. Veel brandweerlieden verzetten zich tegen de nieuwe strenge regels en mogelijke bezuinigingen, maar het lukte Schaap wel om in 2018 het ziekteverzuim van 7 naar 6 procent te brengen. De grote stijging van thuiszitters kwam toen oud-legerofficier Tijs van Lieshout in 2019 werd aangetrokken als nieuwe commandant. Hij wilde de organisatie moderniseren, flexibiliseren en het vertrouwen tussen de brandweerleiding en het korps herstellen. Drie jaar later is het de vraag in hoeverre dit is gelukt. Het ziekteverzuim is sinds zijn aanstelling flink omhoog gegaan, zo erkende Van Lieshout afgelopen januari, toen het op 17 procent lag. Ter vergelijking: het landelijke gemiddelde ligt rond de 5 procent. Inmiddels is het bij de Amsterdamse brandweer iets beter en ligt het op 12 procent. Om de tekorten in de zomer op te lossen neemt brandweer Amsterdam-Amstelland verschillende maatregelen. Er worden vrijwilligers ingezet, externe brandweerlieden ingehuurd en kantoorpersoneel met de juiste papieren gaat de kazernes in. Ook wordt personeel gevraagd om over te werken. Dit gaat in tegen de Arbeidstijdenwet, maar daar mag voor korte tijd van afgeweken worden, mits er ‘goede redenen’ voor zijn. Volgens een woordvoerder van de brandweer gaat het om een ‘zo beperkt mogelijke overschrijding’. De maatregelen gelden van 16 juli tot 28 augustus en kosten de brandweer maximaal 140.000 euro. Met de inzet van veel ongebonden brandweerlieden is het de vraag of de veiligheid van de stad gewaarborgd is. De flexwerkers zullen minder goed op elkaar ingespeeld zijn en als ook zij uitvallen bestaat er een kans dat kazernes leeg blijven. Volgens een woordvoerder is hiervan geen sprake: alle voertuigen zullen deze zomermaanden ‘gewoon’ in dienst blijven. Een andere noodmaatregel wordt ook onderzocht: minder personeel op Anton, de kazerne in de Bijlmer. In plaats van acht man op een blus- en ladderwagen wil de brandweer kijken of het bij personeelstekorten mogelijk is met zes man te rijden. Volgens de woordvoerder zal dit deze zomer echter niet gebeuren – het gaat vooralsnog alleen om een onderzoek. Van Lieshout zegt dat de Amsterdamse brandweer inmiddels begeleidingsprogramma’s heeft opgezet zodat verzuim wordt voorkomen en uitgevallen werknemers met mentale problemen kunnen herstellen. De brandweer is ook bezig meer personeel op te leiden om de tekorten definitief weg te werken. Dat gaat om twaalf personen per halfjaar. De nieuwe aanwas moet ook voor een cultuuromslag zorgen, zodat voor pestgedrag, seksisme en racisme geen ruimte meer is. De kans is reëel dat veel thuiszittende brandweerlieden die onderdeel waren van die ‘oude cultuur’ niet meer terugkeren op de kazernes. Een kwart van de thuiszitters kampt namelijk met een posttraumatische stressstoornis (PTSS). Vaak gaat het om mannen van in de veertig of vijftig die tijdens hun loopbaan geen psychologische hulp kregen voor het leed dat ze zagen – denk aan kinderen die gereanimeerd moeten worden en soms ook overlijden. PTSS in combinatie met de giftige cultuur heeft in Amsterdam mede geleid tot verschillende gevallen van zelfdoding bij de brandweer: vijf mannen pleegden in de afgelopen tien jaar suïcide. In Rotterdam waren dat er twee en in Den Haag één. Van Lieshout zei in mei dat hij geen garanties kan geven dat deze negatieve trend snel omkeert. “Een suïcide kan morgen gebeuren. En overmorgen weer.” Denk je aan zelfmoord of maak je je zorgen om iemand? Praten over zelfmoordgedachten helpt en kan anoniem, bel naar 113 of 0800-0113 of chat via 113.nl.||https://www.parool.nl/amsterdam/amsterdamse-brandweer-in-de-problemen-door-ziekteverzuim-flexwerkers-en-vrijwilligers-ingezet~b6e0baaf/
2022-07-06||Delen A10 en A4 vanaf vrijdag dicht: vertraging van een uur||‘De A10 Zuid (zuidzijde) verandert deze zomer in een grote bouwplaats,’ is op de website van het project te lezen. Tussen 22 juli en 3 augustus zijn de A4 en A10 Zuid richting Utrecht vanaf knooppunt Badhoevedorp afgesloten tot oprit S109. Automobilisten moeten tijdens de afsluiting rekening houden met extra reistijd die kan oplopen tot een uur, ook al vinden de werkzaamheden plaats tijdens de zomervakantie, wanneer er minder verkeer op de weg is. Dit zegt de organisatie van Zuidasdok, die het project in opdracht van onder meer Rijkswaterstaat, de gemeente Amsterdam, en ProRail uitvoert. Verkeer zal om moeten rijden via de A9 en A5, maar de capaciteit van deze wegen is onvoldoende om al het verkeer op te vangen. Daarom wordt geadviseerd aan weggebruikers die thuis kunnen werken, om dat in die periode zo veel mogelijk te doen. Er worden tijdens de afsluiting 135 funderingspalen in de grond geslagen en zo’n 340 ton aan damwanden geplaatst voor de bouw van de tweede passage voor station Zuid, de Brittenpassage. Om dit mogelijk te maken moet de A10 Zuid over een lengte van zo’n 100 meter worden afgegraven. De afsluiting begint op 22 juli om 22.00 uur en eindigt op woensdag 3 augustus voor de ochtendspits, mits er geen vertraging ontstaat. Dat is bij Zuidasdok soms een probleem. Het project zou in 2028 af moeten zijn, maar liep eerder vast in een ruzie tussen bouwers en Rijkswaterstaat over stijgende kosten door de oplopende prijzen voor bouwmaterialen en oponthoud door het tekort aan bouwvakkers. In 2019 werd de aannemerscombinatie die aan het project werkte naar huis gestuurd. Nu staat de oplevering van het project voor 2036 gepland, acht jaar later dan aanvankelijk de bedoeling was. Ook over de kosten is nog het nodige gesteggel. Die waren ooit begroot op 990 miljoen euro, werden opgehoogd naar 2,1 miljard euro en inmiddels gaat het project naar verwachting 3,3 miljard euro kosten. En dan is er nog altijd een gat in de begroting van 1,2 miljard euro, waarvan nog niet bekend is wie dat gaat betalen. De eerste fase van de verbouwing van het NS station is wel al gegund en de financiering daarvoor is al veiliggesteld. Maar de aanleg van de tunnels en al het andere werk definitief van start als duidelijk wordt wie dit voor rekening neemt. Dat akkoord had er half april moeten zijn, maar laat nog altijd op zich wachten, tot frustratie van het Amsterdamse bedrijfsleven. De ondertunneling is nodig omdat zowel station Zuid als de metro- en treinsporen uit hun voegen barsten en ringweg A10 te krap is geworden. Een derde perron wordt gebouwd, waar internationale HSL-treinen kunnen aanlanden en vertrekken. Omdat er voor uitbreiding geen ruimte is op de huidige dijk, wordt de snelweg straks over een lengte van 1200 meter ondergronds gelegd, zodat sporen en station erbovenop kunnen groeien. Het is niet de enige opbreking waar Amsterdammers deze zomer mee te maken krijgen. De stad ligt op meer plekken en langer open dan voorheen. Dat komt door het intensieve gebruik van de stad. Vooral kades en bruggen zijn in slechte staat, door jarenlang gebrekkig onderhoud. En ook zijn er twee andere grote projecten in de stad aan de gang. Het ene betreft de Oranje Loper, de doorgaande verbinding vanaf de achterkant van het Paleis op de Dam tot aan het Mercatorplein in West. Tegelijkertijd is de drukgebruikte Piet Heintunnel in Oost ook afgesloten. Dat project is naar verwachting eind dit jaar klaar.||https://www.parool.nl/amsterdam/delen-a10-en-a4-vanaf-vrijdag-dicht-vertraging-van-een-uur~bfd03a52/
2022-07-06||Definitief: Haller vertrekt van Ajax naar Borussia Dortmund voor 31 miljoen euro||De onderhandelingen tussen Borussia Dortmund en Ajax zijn de afgelopen dagen rondgemaakt. De deal was al langer in de maak en is nu definitief geworden. Dortmund legde aanvankelijk een bod van 33 miljoen euro neer bij de kampioen van Nederland. Dat bedrag bleek niet toereikend, maar het volgende bod werd door Ajax wel geaccepteerd. Dat gaat om 31 miljoen euro vast en 4 miljoen euro aan bonussen. Haller werd anderhalf jaar geleden nog voor een recordbedrag van 22,5 miljoen euro overgenomen van bij West Ham United. Haller maakte dit seizoen indruk in de Champions League door elf keer te scoren en twee assists te geven in acht wedstrijden, waaronder twee goals en twee assists tegen Borussia Dortmund in de groepsfase. Ook werd hij met 21 treffers topscorer van de eredivisie. Bij Dortmund moet hij de naar Manchester City vertrokken Erling Haaland opvolgen en daarbij krijgt hij concurrentie van Karim Adeyemi, die overkomt van Red Bull Salzburg. Volgens BILD gaat Haller bij Dortmund elf miljoen euro per jaar verdienen.||https://www.parool.nl/sport/definitief-haller-vertrekt-van-ajax-naar-borussia-dortmund-voor-31-miljoen-euro~b04b5f1b/
2022-07-06||Wat doen tieners op hun telefoon? Feliz (17): ‘Ik mis sociale media helemaal niet’||“Ongeveer twee uur, denk ik. In die tijd gebruik ik vooral WhatsApp of FaceTime ik met mijn vriend die in Rotterdam woont. Er was een periode dat ik vijf uur per dag op mijn telefoon zat. Dat vond ik niet leuk, het was echt een verslavingsdingetje.” “Een jaartje geleden heb ik besloten om helemaal geen sociale media meer te gebruiken. WhatsApp gebruik ik nog wel, maar dat vind ik niet echt bij sociale media horen. Ik mis het helemaal niet. Hoe verslaafd je kan raken aan Instagram is echt next level, dat wil ik niet.” “Dan ben ik gewoon bezig met het leven. Ik werk veel als kok. En ik lees graag of ben creatief bezig. Ik ben ook veel met vrienden. Dan let ik altijd extra op mijn telefoongebruik, ik wil hem dan eigenlijk niet eens in het zicht hebben. Ik vind het heel irritant als mensen op hun telefoon zitten als ze in gezelschap zijn.” “Mijn vrienden staan er ongeveer hetzelfde in als ik: ze willen niet zo veel op hun telefoon zitten en zijn niet echt bezig met Instagram enzo. Af en toe zie ik wel dat ze een foto of een video maken om te posten.” “Dat heb ik een tijdje gedaan. Ik had geen zin meer in mijn smartphone en had toen zo’n klaptelefoon. Het was fijn, maar iedereen om je heen verwacht dat je er wel een hebt. Vooral op school was het onhandig. Ik had met henna m’n rooster op mijn arm gezet om te weten in welk lokaal ik moest zijn.”||https://www.parool.nl/ps/wat-doen-tieners-op-hun-telefoon-feliz-17-ik-mis-sociale-media-helemaal-niet~b6734ea0/
2022-07-06||Verraste Pien Sanders draagt aanvoerdersband hockeyteam tijdens WK met trots||Daar komt ze als eerste het veld op, zwaaiend naar het publiek, vooraan in de line-up, in een vol Wagener Stadion. Zoeken naar familie en vrienden. Nog een keer zwaaien en meezingen met het Wilhelmus. “Bij het oplopen kreeg ik al kippenvel. Echt heel vet,” vertelt Pien Sanders trots. Het is tegen Duitsland haar beurt om dit WK, het toernooi dat ze in 2018 miste vanwege een hersenschudding, de aanvoerdersband te dragen. “Ik zal niet ontkennen dat het iets speciaals is. Je bent wel captain op het WK, van het Nederlands team, tegen Duitsland.” En dan een brede glimlach. Sanders had haar uitverkiezing niet zien aankomen, erkent ze. “Ik ben wel verrast, ja. Op een positieve manier. Ik voel me vereerd.” Geheel democratisch zijn drie aanvoersters gekozen. Iedere speelster kreeg twee briefjes, schreef daarop een naam en deponeerde deze in een doos. De meeste stemmen telden. Naast de 24-jarige verdedigster van Den Bosch werden ook Xan de Waard (26) en Marloes Keetels (29) naar voren geschoven. Zo zijn de diverse leeftijdscategorieën binnen de selectie vertegenwoordigd. Nieuw is het aanvoerderschap voor Sanders niet. Tijdens de Pro Leagueduels met de Verenigde Staten en China droeg ze de band ook al. Maar nu voelt het anders. “In de Pro League voelt het een beetje vrijblijvend, omdat veel meiden de band hebben gedragen. Nu sta je op een WK, denk je meer na over wat je vooraf wil zeggen. Je wilt de meiden toch raken.” Wat ze dan zei tijdens het praatje voor de wedstrijd tegen Duitsland? Sanders denkt even terug aan het moment. “Frédérique Matla speelt haar honderdste interland, in een uitverkocht Wagener, tegen Duitsland. Volgens mij kan het niet mooier. Geniet en laat iedereen zien hoe ontzettend goed we zijn.” Drie aanvoersters. Leuk. Maar wie draagt wanneer de band? Spelen ze het spelletje steen, papier, schaar? “Nee,” antwoordt Sanders, die erom lacht. “Tegen Ierland kwamen we voor het eerst met de speciale jasjes het veld op en Xan weet alles af van dat statement (meer aandacht voor diversiteit en inclusiviteit, red.), Marloes wilde het graag tegen Chili zijn, zodat ze na het duel met Duitsland meteen familie en vrienden kon opzoeken. En tegen Duitsland leek mij het heel erg mooi.” In geen enkele andere sport komen roulerende captains voor. “Misschien zijn wij wel voorlopers,” grapt Eva de Goede, de onbetwiste aanvoerster tot haar zware knieblessure. Om haar in alle rust te laten revalideren is de band haar (tijdelijk) afgenomen. Dan serieus: “Ik denk wel dat het prettig is dat drie personen het delen. Het zijn trouwens niet alleen die drie meiden. Iedereen realiseert zich dat wij allemaal verantwoordelijk zijn voor ‘ons’.” Ook Sanders vindt het geen gekke keuze. “Al is het één iemand of zijn het zes personen of misschien wel alle achttien; het gaat erom dat het team zich hier prettig bij voelt.” Interim-bondscoach Jamilon Mülders maakt het niet uit. “De aanvoerster is de vertegenwoordiger van de ploeg, niet van de bondscoach,” is zijn standpunt. Ziet Sanders zichzelf als een van de nieuwe leidsters van dit Oranje? “Nee, niet per se. Onder de nieuwe bondscoach Paul van Ass kan het zomaar weer anders zijn,” antwoordt de aanjaagster van de ploeg, die volop geniet. Hoe de verdeling verderop in het toernooi zal zijn, weet Sanders nog niet. “Het lijkt ons leuk als Marloes het is in haar allerlaatste interland.” Uiteraard hoopt ze daarbij op de finale.||https://www.parool.nl/sport/verraste-pien-sanders-draagt-aanvoerdersband-hockeyteam-tijdens-wk-met-trots~bda334c3/
2022-07-06||Eiffeltoren: roestige ijzeren dame van Parijs heeft meer nodig dan een cosmetische verfbeurt||Frankrijks beroemdste monument – 330 meter hoog, 133 jaar oud – wordt nu voor de twintigste keer in de verf gezet. De werkzaamheden begonnen in 2018 en moeten klaar zijn voor de Olympische Spelen van 2024 zodat hét symbool van Parijs er stralend uitziet. Maar volgens het weekblad Marianne, dat inzicht had in vertrouwelijke rapporten, is de ingreep die 60 miljoen euro kost vooral cosmetisch. Aanvankelijk zou de verf van 30 procent van de toren worden verwijderd en zou deze van twee nieuwe lagen worden voorzien. Maar de operatie liep vertraging op vanwege de ontdekking van lood. Uiteindelijk is besloten alleen één decoratieve boog zonder draagfunctie onder de eerste verdieping een grondige behandeling te geven. Op deze manier blijft 245.000 vierkante meter ijzer over. Terwijl verf het belangrijkste element is voor de bescherming van een bouwwerk van metaal, zoals Gustave Eiffel zelf benadrukte in een boek over zijn meesterwerk: ‘Het belangrijkste is om het begin van roest voor te zijn.’ Maar de exploitant van ‘de ijzeren dame’, de Sete, voelde niet voor een lange sluiting die volgens verschillende experts nodig is. Hiermee sloeg dit bedrijf, dat vrijwel geheel in handen is van de gemeente Parijs, adviezen in de wind waar het zelf om had gevraagd. Bij de keuze voor de goedkoopste optie heeft zeker meegespeeld dat de Sete tijdens de coronacrisis meer dan 50 miljoen aan inkomsten misliep, vanwege de lockdowns en een sluiting in 2020 van acht maanden. ‘De toren zit erg goed in elkaar en blijft solide,’ volgens een ingenieur die Marianne citeert. ‘Maar zo stapel je wel probleem op probleem en wordt het ijzer op de proef gesteld. Alles wat je nu uitstelt, betaal je later dubbel en dwars terug.’ Eigenlijk weet de Sete al sinds 2014 dat een grote ingreep nodig is. Het bureau Expiris, gespecialiseerd in verf en roest, concludeerde toen dat de verf bijna overal op de toren te makkelijk loskomt. Er zitten te veel lagen op elkaar en de laatste hebben te veel spanning gezet op de oudere lagen waardoor de verf schilfert en barst, en er een blaas- en craquelé-effect is ontstaan. Expirisdirecteur Bernard Giovannoni adviseerde het gebouw helemaal te ontdoen van alle verf en opnieuw te beginnen. Twee jaar later bracht het ingenieursbureau SLH 884 gebreken in kaart waarbij het in 68 gevallen om ‘wijzigingen in de structuur’ gaat die de duurzaamheid van het bouwwerk onder druk zetten. De Sete reageerde maandag op de onrust die is ontstaan. Volgens Setedirecteur Patrick Branco Ruivo is bij de boog onder de eerste etage gebleken dat de toestand van het ijzer uitstekend is. “We hebben hier voor het eerst in de geschiedenis alle lagen verwijderd en kunnen zien dat de toren in uitstekende gezondheid verkeert.”||https://www.parool.nl/wereld/eiffeltoren-roestige-ijzeren-dame-van-parijs-heeft-meer-nodig-dan-een-cosmetische-verfbeurt~b271c61e/
2022-07-06||Coppelia: de oppervlakkigheid van dit verhaal stoort meer in een film dan in een balletvoorstelling||Coppelia is een verfilming van de gelijknamige voorstelling van Het Nationale Ballet van Ted Brandsen. Hij maakte in 2016 de moderne bewerking van het klassieke negentiende-eeuwse ballet, dat weer gebaseerd was op het verhaal Der Sandman van de Duitse schrijver E.T.A. Hoffmann. In deze moderne versie is Dokter Coppelius (Vito Mazzeo) geen speelgoedmaker maar een plastisch chirurg, die een perfecte creatie, Coppelia, heeft gemaakt. Het verhaal gaat over de maakbaarheid van schoonheid, dus in de moderne versie zijn op het dorpsplein een sapbar en een sportschool te vinden. In deze familiefilm speelt Michaela DePrince van Het Nationale Ballet Zwaantje, een jonge vrouw die toekijkt hoe iedereen in haar dorp in de ban raakt van Coppelius’ beloftes van ultieme schoonheid. Hij verandert de dorpelingen een voor een in (slecht geanimeerde) avatars en oogst daarbij hun persoonlijkheidstrekken, die hij gebruikt om Coppelia leven in te blazen. Door de mix van liveaction en animatie is Coppelia niet zomaar een gefilmde voorstelling. Toch staat de choreografie van Brandsen centraal in deze film. Coppelia maakt namelijk uitsluitend gebruik van lichaamsbewegingen om het verhaal over te brengen. De narratieve eenvoud en het afgezaagde sociale commentaar op de technologische samenleving leent zich goed voor een kinderfilm. Toch voegt de film niet genoeg toe aan de voorstelling om zijn bestaan echt te rechtvaardigen. De oppervlakkigheid van dit verhaal stoort meer in een film dan in een live voorstelling. Bovendien is de animatie lachwekkend slecht, wat afbreuk doet aan de magische sfeer die de film probeert te creëren.||https://www.parool.nl/kunst-media/coppelia-de-oppervlakkigheid-van-dit-verhaal-stoort-meer-in-een-film-dan-in-een-balletvoorstelling~b91411e8/
2022-07-06||Opinie: ‘Waternet is niet de oplossing, maar het probleem’||Stichting Waternet voert zowel de drinkwatertaken en de rioolwatertaken van de gemeente Amsterdam uit als de waterschapstaken van waterschap Amstel, Gooi en Vecht (AGV). Dat is handig voor Amsterdam: uitvoeringstaken op afstand en de investeringen op dit terrein drukken niet op de balans van de gemeente. Het werkgebied van het waterschap is echter veel groter dan de gemeente Amsterdam. Het omvat namelijk ook nog tien andere gemeentes. Daarnaast behoort Amsterdam-Noord tot het werkgebied van een ander waterschap. De directie van Waternet claimt al jaren dat het voorop loopt in Nederland als ‘watercyclusbedrijf’. Het samenvoegen van watertaken in 2011 in één organisatie zou niet alleen efficiënter zijn, maar ook synergetische voordelen hebben. Vanwege de gebrekkige cybersecurity staat Waternet nu voor de drinkwatertaken onder toezicht van de Inspectie Leefomgeving en Transport (ILT). In reactie daarop doet het Amsterdamse college van b. en w. nu een vlucht naar voren met een voorstel om de structuur van de stichting Waternet nog ingewikkelder te maken. Waternet is in werkelijkheid niet efficiënt en vooral complex. Problemen met de drinkwaterrekeningen in Amsterdam duren nu al meer dan een jaar en het waterschap loopt meer dan een jaarcyclus achter met het opleggen van de waterschapsbelastingen. Het kastekort dat hierdoor is ontstaan is inmiddels opgelopen tot rond de 200 miljoen euro. Er is fors achterstallig onderhoud aan dijken, sluizen, waterkeringen, bruggen en gemalen waarvoor een bedrag van rond 155 miljoen euro nodig is. Dijkverbeteringen lopen inmiddels zeven jaar achter op de wettelijke verplichtingen en waterschap AGV loopt bij het behalen van de waterkwaliteitsdoelstellingen nog meer achter dan andere waterschappen. We hebben in Nederland waterschappen als autonome overheden met een eigen belastingheffing om de waterveiligheid en watergezondheid te waarborgen. Waterschappen moeten een tegenmacht en -kracht kunnen bieden tegen de waan van de dag van andere overheden en andere beleidsprioriteiten. Waterschappen hebben een democratisch gekozen bestuur, omdat zij verstrekkende beslissingen kunnen nemen. Waterschappen zijn monistisch: beleid en uitvoering zijn nauw met elkaar verbonden. Dit alles juist om onafhankelijk van andere belangen waterveiligheid en gezondheid aan de inwoners van hun werkgebied te kunnen bieden. In deze tijd van klimaatverandering en toenemende milieu-effecten is die noodzaak groter dan ooit. Juist die autonomie wordt met een constructie als in Waternet ondermijnd. Waterschap AGV is machteloos en krachteloos. Het heeft een eigen bestuur, maar géén eigen ambtenaren. Niet een! Alle waterschapstaken zijn ondergebracht bij Waternet. Het waterschapsbestuur beslist over investeringen, maar het gaat niet over de uitvoering, het gaat zelfs niet over de exploitatie. Alle werkzaamheden zijn immers ondergebracht in de stichting Waternet. Het waterschapsbestuur heeft daardoor zelf geen beslissingen kunnen nemen over de IT. Het kan nu ook niet ingrijpen zoals de inspectie ILT doet, want het waterschap heeft zelf geen mensen in dienst. Het waterschapsbestuur kan zich dus ook niet publiek verantwoorden over de dingen die de stichting Waternet wel of niet goed doet. Het Algemeen Bestuur van het waterschap heeft vorig jaar aangegeven dat het wil dat het waterschap meer als overheid functioneert. Het waterschapsbestuur wil ook graag samenwerken met andere gemeentes en andere drinkwaterbedrijven. Het voorstel dat nu voorligt is opnieuw een stichting met alleen Amsterdam waarin alle medewerkers zijn ondergebracht en die taken uitvoert voor zowel het waterschap als de gemeente Amsterdam én een nieuw op te richten Amsterdamse drinkwater NV. Voor waterschap AGV is dit van de regen in de drup: niet een stichting met twee bazen, maar een stichting met drie bazen, en nog steeds geen eigen ambtelijk apparaat. Waternet biedt niet de operationele zekerheid en prioritering die je van een modern waterschap mag verwachten. Het waterschap kan geen tegenmacht bieden en heeft geen eigenstandige bestuurskracht. Een overheid zonder ambtenaren, zonder uitvoeringsmacht, is geen overheid. Dit is niet in het belang en zelfs risicovol voor de inwoners van zowel het werkterrein van waterschap als die van een groot deel van de gemeente Amsterdam.||https://www.parool.nl/columns-opinie/opinie-waternet-is-niet-de-oplossing-maar-het-probleem~baad84d8/
2022-07-06||Voor echte gelijkheid is ongelijk beleid nodig||Wat is er voor nodig om Amsterdammers mede-eigenaar te maken van de stenen en van de grond in de stad? Wat mij betreft is dit één van de belangrijkste vraagstukken in de nieuwe collegeperiode. Zodat we de zogenaamde ‘ongedeelde wijk’, een term die prijkt in veel gemeentelijke ambitiedocumenten terwijl in de praktijk het tegenovergestelde wordt bereikt, echt kunnen realiseren. Dat begint met de bewoners te erkennen als professionals, als partners en daarmee als mede-eigenaars van de stad. Voor de duidelijkheid: wij zijn natuurlijk al eigenaar van heel veel waarden in de stad. Zoals de informele zorgnetwerken, de solidariteitsstructuren, de buurtplatforms en de hulporganisaties. Maar zolang we geen grond en geen stenen bezitten, is ons bestaan en ons voortbestaan sterk afhankelijk van de gemeente, in een oneerlijke competitie met grote ontwikkelaars en beleggers. Voor ons bewonersplatform krijgen we bijvoorbeeld af en toe een tijdelijke plek en een beetje geld maar nooit structurele middelen en ruimtes om te kunnen bouwen aan een duurzame en gezonde organisatie. Terwijl wij als bewoners steeds sterkere gemeenschappen creëren en strijden voor een ongedeelde wijk, werkt de gemeente parallel aan ons – met zogenaamd dezelfde ambitie – nog steeds binnen een systeem dat ons bestaan in de stad uiteindelijk onmogelijk maakt. De solidaire stad is er één waar idealiter verschillende bestaande bewonersorganisaties, sociale ondernemers, onderwijsinstellingen, architecten, stedenbouwkundigen, sociaal-maatschappelijk werkers, kunstenaars, ongedocumenteerden zich allemaal verenigen binnen een coöperatie en samen verantwoordelijkheid nemen voor hun omgeving. Door bestaande publieke plekken die worden bedreigd met sloop of commercialisering te beschermen, weder op te bouwen en te maken tot inclusieve en gastvrije plekken voor onbepaalde tijd. Waar niet concurrentie en competitie bepaalt wie welk gebouw en welke grond mag ontwikkelen, maar samenwerking. Op die manier worden wij zelf ook een soort ontwikkelaars, maar dan van gemeenschappelijk vastgoed. Waar we vanaf het begin meedenken en meebeslissen over de functies, programma’s van eisen, waarden, programmering en het exploitatiemodel. Waar we de mogelijkheid krijgen om met concrete casussen te bouwen aan verschillende waarden die de gemeente formuleert in ambitiedocumenten, zoals circulariteit, duurzaamheid, inclusie, diversiteit en de donuteconomie. Daarin is het sociale weefsel van de betreffende plek geen bijzaak maar juist het uitgangspunt. Anders creëren deze ambities – met alle goede bedoelingen – uiteindelijk toch weer meer verdeling. Zonder onze coöperaties kan de gemeente deze ambities nooit waarmaken. Met de bestaande competitiestructuren en aanbestedingen houdt ze juist een polariserend model in stand. Geef samenwerkende en georganiseerde lokale partijen daarom voorrang en voorkeur, oftewel: vertrouwen. Voor echte gelijkheid is namelijk ongelijk beleid nodig. Zodat we op lokaal niveau een universeel voorbeeld kunnen geven van uiteindelijk een nieuwe economie. Een die niet gebaseerd is op uitbuiting en uitputting maar op bijdrage naar vermogen en afname naar behoefte. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/voor-echte-gelijkheid-is-ongelijk-beleid-nodig~b7a6e97c/
2022-07-06||OM verdenkt drietal van poging tot doodslag bij boerenprotest||Het gaat om een 46-jarige man uit de gemeente Opsterland, en een 34-jarige man en een 16-jarige jongen die beiden uit Heerenveen komen. Het drietal zit nog vast. De Rijksrecherche doet daarnaast onderzoek naar het vuurwapengebruik door de politie. Het Openbaar Ministerie wil en kan daar niet op vooruitlopen. ‘Wij vragen eenieder dat ook niet te doen,’ aldus justitie. De Rijksrecherche zal sporenonderzoek doen, beelden bekijken en getuigen bevragen. Voor het eerst sinds het begin van de boerenprotesten, enkele weken geleden, schoot de politie dinsdagavond op deelnemers aan een protest. Dat gebeurde bij een oprit van de A32 in Heerenveen. Volgens de politie ‘probeerden trekkerbestuurders in te rijden op agenten en dienstvoertuigen’. Omdat er toen een ‘dreigende situatie’ ontstond, loste de politie waarschuwingsschoten en schoot ze gericht. “Hierbij werd een trekker geraakt. Een trekker reed weg van het incident en is kort daarna staande gehouden op de Jousterweg.” De rode trekker met aanhanger die beschoten is, werd bestuurd door de 16-jarige Jouke uit Heerenveen. Op beelden is een kogelgat in het frame van het voertuig te zien. De trekker is in beslag genomen. Zijn 17-jarige broer Sytse, die in een ander voertuig achter de trekker reed, is niet opgepakt. Op beelden op sociale media is te zien hoe een agent schiet op een trekker met aanhanger die over het talud om politieauto’s heen stuurt en vervolgens wegrijdt. Het voertuig rijdt op dat moment niet op de agenten in. Volgens de politie gaan er online inderdaad beelden van het incident rond. ‘Wij zien daarnaast dat veel personen gevoelige informatie delen van de betrokken agenten,’ schrijft de politie in een verklaring. ‘Er verschijnen berichten die erg intimiderend en bedreigend zijn.’ Volgens de verklaring worden er persoonsgegevens van betrokken collega’s gedeeld. De politie roept op hiermee te stoppen; doxing (van iemand de naam en het adres op sociale media verspreiden) is immers strafbaar.||https://www.parool.nl/nederland/om-verdenkt-drietal-van-poging-tot-doodslag-bij-boerenprotest~b54117dc/
2022-07-06||Fabrique des Lumières brengt kunst tot leven ||Het nieuwe digitale kunstcentrum Fabrique des Lumières werd in april geopend in Zuiveringshal West op het Westergasterrein in Amsterdam op initiatief van Culturespaces. Dit Franse bedrijf is bekend van de oprichting van Atelier des Lumières in Parijs. In Fabrique des Lumières kan je het werk van klassieke, moderne en hedendaagse kunstenaars zien en beleven. De eerste expositie dompelt je onder in het keizerlijke Wenen en biedt een nieuw perspectief op de Weense schilderkunst van de negentiende en twintigste eeuw. Je beleeft werken van kunstenaar Gustav Klimt (1862 - 1918) en zijn tijdgenoten. Klimt was de belangrijkste kunstenaar van de Wiener Secession, een kunstenaarsvereniging die begin twintigste eeuw afstand wilde nemen van de traditionele opvatting van kunst. Het gebruik van de kleur goud en de decoratieve motieven stonden symbool voor deze artistieke revolutie. Je ontdekt gouden en felgekleurde portretten, landschappen, naakten en Klimt’s beroemde schilderij De Kus op groot formaat. De korte expositie ‘Hundertwasser, in de voetsporen van de Wiener Secession’ is een onderdeel van de programmering in Fabrique des Lumières en geeft een indrukwekkende totaalervaring van het werk van de Weense artiest Friedensreich Hundertwasser (1928 - 2000). De kunstschilder en architect Hundertwasser was sterk beïnvloed door de Wiener Secession en vertegenwoordigde een artistieke heropleving van de stroming in de twintigste eeuw. Net als Gustav Klimt vervangt Hundertwasser het perspectief door kleine omkaderde vlakken en geeft hij de voorkeur aan levendige lijnen en onregelmatige vormen boven rechte lijnen. Naast de grote hal met de exposities is er een studio waar het werk van hedendaagse kunstenaars wordt getoond. De architectuur van Zuiveringshal West, met muren van zeventien meter hoog en een projectie-oppervlak van 3.800 vierkante meter, komt helemaal tot zijn recht door de vormgeving van de exposities. Fabrique des Lumières maakt gebruik van geavanceerde, unieke technologie om immersieve exposities te presenteren die worden gewijd aan verschillende hoofdpersonen uit de kunstgeschiedenis. Sinds de opening in Parijs in 2018 heeft Atelier des Lumières meer dan drie miljoen bezoekers getrokken voor gedigitaliseerde kunstwerken van onder anderen Vincent van Gogh, Claude Monet, Gustav Klimt en Salvador Dalí. Een bezoek aan Fabrique des Lumières is boeiend voor bezoekers van alle leeftijden en is zeven dagen per week geopend. Je kunt de expositie bezoeken van zondag tot en met donderdag tot 17.00 uur en op vrijdag en zaterdag tot 21.00 uur. Tip: combineer je bezoek met een wandeling in het Westerpark of een hapje en drankje in één van de vele horecagelegenheden op het Westergasterrein.||https://www.parool.nl/nieuws/fabrique-des-lumieres-brengt-kunst-tot-leven~b7394121/
2022-07-06||Zaak moord op Peter R. de Vries wordt heropend||Het Openbaar Ministerie (OM) heeft het relaas van de beschermde getuige met codenaam 5089 pas dinsdag ingebracht, terwijl die al sinds tenminste 2 november zeer uitvoerige verklaringen aflegde over de moord op Peter R. de Vries. Omdat de getuige de vermoede schutter Delano G. (22) en chauffeur en verondersteld voorbereider Kamil E. (36) in zijn gedetailleerde verhaal koppelt aan de organisatie van Taghi, en naar Taghi (‘oom’) wijst als opdrachtgever voor de moord op De Vries, kunnen de rechters niet anders dan kennis nemen van diens relaas. ‘Uit de begeleidende e-mail van het OM leidt de rechtbank af dat het onderzoek niet volledig is geweest,’ schrijft de rechtbank zuinig in een persbericht. ‘De rechtbank ziet zich daardoor genoodzaakt het onderzoek te heropenen om kennis te kunnen nemen van de inhoud van de nieuwe stukken en om de verdediging en het Openbaar Ministerie in de gelegenheid te stellen op de stukken te reageren’. Voor aanstaande maandag is een extra zitting ingelast waarin de rechtbank met de officieren van justitie en de advocaten van de verdachten bespreekt hoe het verder moet met de zaak. Het was de bedoeling op 14 juli uitspraak te doen. Die zitting gaat vooralsnog door, maar het lijkt uitgesloten dat de rechtbank dan vonnis kan vellen in de zaak waarin twee keer levenslang is geëist. Het ligt voor de hand dat de rechtbank ‘getuige 5089’ zal willen horen, omdat hij spreekt over het motief van Delano G. en Kamil E. Tot nu toe had het OM wat dunnetjes onderbouwd dat het niet anders kan dan dat De Vries is doodgeschoten omdat hij vertrouwensman was van kroongetuige Nabil B. in de zaak tegen Taghi en diens organisatie. De getuige kleurt dat scenario verder in. Waarom het OM de verklaringen niet eerder heeft ingebracht is niet geheel duidelijk. Het idee leeft dat de onderhandelingen over zijn bescherming pas zeer recent tot een afspraak hebben geleid, maar dat zou erg toevallig zijn en wordt bovendien niet door alle partijen geloofd. ‘Getuige 5089' is een goede bekende van Krystian M. (27). Die zat al vast voor betrokkenheid bij de poging tot doodslag op een Pool in Zeewolde in oktober 2021. Maandag werd M. in zijn cel aangehouden voor het op afstand aanjagen van de moord op De Vries, via ijzingwekkend berichtenverkeer met de vermoede uitvoerders. Op een zitting in de zaak over de moordpoging in Zeewolde noemde een rechter in Lelystad dinsdag de volledige naam van getuige 5089, waarschijnlijk per ongeluk. Zijn complete personalia zitten ook in de dossiers over deze moordpoging en de moord op De Vries. De getuige spreekt verder over nog meer zware misdrijven van de kringen rond Krystian M., waaronder een ontvoering waarbij ook twee kinderen betrokken waren. Uitgerekend een jaar nadat Peter R. de Vries op 6 juli werd neergeschoten in de Amsterdamse binnenstad is het een buitengewoon rumoerige week voor diens nabestaanden. Behalve Krystian M. zijn op Curaçao en in Spanje maandag verdachten van 26 en 27 jaar gearresteerd die De Vries meteen na de aanslag in de Lange Leidsedwarsstraat lijken te hebben gefilmd. In de visie van de politie deden ze dat mogelijk om de beelden zo snel mogelijk via sociale media te verspreiden, zodat de maatschappelijke impact van de aanslag zo groot mogelijk zou zijn.||https://www.parool.nl/amsterdam/zaak-moord-op-peter-r-de-vries-wordt-heropend~b9b79596/
2022-07-06||Amsterdam passeert al in 2030 grens van 1 miljoen inwoners: ‘Strijd om de ruimte in de stad wordt nog harder’||In 2030, veel eerder dan verwacht, passeert Amsterdam de grens van één miljoen inwoners. Dat blijkt uit prognoses van statistiekbureaus CBS en PBL. Amsterdam telde vorig jaar 873.300 inwoners, maar zal groeien naar 1.049.200 inwoners in 2035. Daarmee verandert de bevolkingssamenstelling van de stad nog sneller, ziet Willem Boterman, stedelijk geograaf aan de Universiteit van Amsterdam. “Een gedeelte komt door onverwachte ontwikkelingen, denk aan de vluchtelingen uit Oekraïne. Maar het komt vooral door de internationalisering van ons onderwijs en de arbeidsmarkt. Amsterdam loopt daarin voorop in Nederland. Vergeet niet, nog niet zo lang geleden trok de UvA nog aan de bel dat het niet opschoot met de internationale studenten; nu is bijna een kwart van de studenten niet-Nederlands.” “Ik vraag me heel erg af of het voorzieningenniveau de groei kan bijbenen. Dan heb ik het over openbaar groen, kinderopvang, zwembaden. Er zijn nog steeds evenveel zwembaden als toen Amsterdam 100.000 mensen minder had. Je ziet dat de druk op alles toeneemt, bij woningen natuurlijk, maar ook bij de huisartsen waar de wachtlijsten groeien. Gezinnen trekken ook de stad uit, al komen er ook gezinnen bij, simpelweg omdat Amsterdam een jonge bevolking heeft. De komende jaren wordt dan ook verwacht dat het aantal basisschoolleerlingen bijvoorbeeld groeit. Dat zorgt dan weer voor extra druk op de scholen.” “Amsterdam is vooral afhankelijk van internationale en landelijke ontwikkelingen. Of Schiphol mag groeien, of de grenzen open of dicht zijn. Je ziet wel dat er de afgelopen jaren keuzes zijn gemaakt die hebben bijgedragen aan de groei. Amsterdam als congresstad willen bijvoorbeeld, de lobby om het medicijnagentschap EMA naar Amsterdam te halen, het actief werven van studenten in het buitenland door universiteiten. Ondertussen is wel doorgedrongen wat de keerzijde hiervan was, maar keuzes uit het verleden kunnen lang doorwerken.” “Zeker, maar het is moeilijk om Londen of Parijs met Amsterdam te vergelijken, want die steden hebben het voordeel dat ze veel groter zijn en een echt hoogstedelijk milieu hebben. Soms hoor ik wel eens dat de Metropoolregio Amsterdam deze rol kan vervullen, maar de bereikbaarheid hier is zoveel slechter. Zolang dat niet op orde is, krijg je met deze groei vooral een nog hardere strijd om de ruimte in de stad.” “Naar Amsterdam komen vooral hoogopgeleide arbeidsmigranten die in wetenschap, innovatie of tech werken. Je zult de komende jaren ook meer arbeidsmigranten in bijvoorbeeld de bouw of horeca zien, maar die zullen vaak helemaal niet in de stad kunnen wonen, maar in gemeenten eromheen.” “Veel expats die hier komen zijn dertigers en van hen zal een gedeelte kinderen krijgen en hier blijven. Maar Amsterdam verandert wel steeds meer in wat ze een short stay city voor high potentials noemen. Die vluchtigheid is iets waarom je je zorgen moet maken, omdat sociale cohesie moeilijker wordt als mensen zich hier maar kort vestigen. De vraag wat de Amsterdamse identiteit is, wordt dan steeds moeilijker te beantwoorden.” “Dat is lastig. In ieder geval moet nog duidelijker gekozen wat Amsterdam wil zijn als stad: een regionaal centrum of een mondiale speler. Dit stadsbestuur kiest voor verantwoorde groei in een solidaire stad. Dat vereist in ieder geval dat je niet vervreemdt van Den Haag, waar de belangrijkste keuzes gemaakt worden. Door het vestigingsklimaat voor bedrijven te verslechteren zou je een harde klap kunnen uitdelen. Alleen ik heb tot nu toe weinig argumenten gehoord waarom dat op de lange termijn een goed idee is voor een stad die welvarend wil zijn.” “Mensen dachten in het begin van de coronacrisis ook dat dit het einde van de groei van de stad zou zijn. Maar zolang de arbeidsmarkt niet structureel wordt veranderd of internationale migratie wegvalt zal de trend zich doorzetten. Ja, als de woningbouw enorm achterblijft kunnen er minder mensen komen wonen. Maar dat zal de stad niet leefbaarder maken. Je krijgt alleen nog maar heftiger competitie om wat er wel is.”||https://www.parool.nl/amsterdam/amsterdam-passeert-al-in-2030-grens-van-1-miljoen-inwoners-strijd-om-de-ruimte-in-de-stad-wordt-nog-harder~b1df1124/
2022-07-06||Servicemonteur gestoken met mes na aanspreken zwartrijder op metrostation Wibautstraat||De servicemonteur was een van de poortjes aan het repareren toen de man met capuchon op een toegangspoort open trapte om het station binnen te komen. De servicemonteur sprak daarop de man aan op zijn ‘asociale gedrag’, waarna er een discussie tussen de twee volgde, aldus de politie. Vervolgens pakte de man een mes uit zijn rugtas en probeerde het slachtoffer in zijn gezicht te steken. Die kon gelukkig nog net opzij stappen, waardoor hij alleen op zijn jas geraakt werd. Dankzij de dikke jas die hij aan had, raakte hij niet gewond. Na verloop van tijd zegt de man dat het slachtoffer ‘geluk heeft omdat hij weg moet’ en verlaat het station. De politie noemt de aanval ‘bizar’ en is dan ook op zoek naar de dader.||https://www.parool.nl/amsterdam/servicemonteur-gestoken-met-mes-na-aanspreken-zwartrijder-op-metrostation-wibautstraat~bae082e0/
2022-07-06||Opinie: ‘Drukte beteugelen? Waarom dan wel grotere terrassen?’||Wat hebben overlast veroorzakende doorgesnoven toeristen te maken met de verkoop van softdrugs aan toeristen? Iedere keer dezelfde onzin. Coffeeshopbezoekers veroorzaken geen overlast, omdat je van blowen relaxed wordt. En als jullie minder overlast willen, moet je de gemeente eens vragen waarom wel grotere terrassen worden toegestaan. Dan heb ik het niet eens over zuipende toeristen, die natuurlijk wel vaak voor overlast zorgen. Hou deze twee zaken uit elkaar alstublieft. Sjaak Drijver, Amsterdam De Eurostar gaat vier keer per dag van Amsterdam naar Londen rijden. Goed nieuws, ook voor het milieu. Zij het dat wij vandaag meemaakten dat de Eurostar vanuit Londen niet verder mocht rijden dan Brussel-Zuid. Dat blijkt volgens de conducteur vaker voor te komen, want niet alle Eurostartreinen zijn technisch goedgekeurd voor het Nederlandse spoor. Gevolg: stormloop op de trein naar Amsterdam, overvolle trein vanaf Antwerpen (‘stap niet meer in deze trein, mensen!’), plus pittoreske boemelstops op stations zoals Mechelen en Noorderkempen (International). En dat feest voortaan tot vier keer per dag. Goed dat we alles opgeteld meer dan een uur vertraging hadden, zodat we geld kunnen terugeisen. De crux is natuurlijk: welke verlichte geest bedenkt dat treinstellen die het Eurostarlogo dragen niet allemaal op Nederlands spoor mogen rijden? Zo wordt het nooit wat met de alternatieven voor vliegen. Kees Nederstigt, Hilversum Tot voor kort waren de boerenacties ‘slechts’ hinderlijk. Nu zijn we echter in een nieuwe fase beland: door de toegenomen grimmigheid en directe bedreigingen van onze gezagsdragers dreigt destabilisatie van onze samenleving. Op de lange termijn dreigt een ‘samenleving’ te ontstaan waarbij het normaal en zelfs rationeel om agressief te ageren tegen (voorgenomen) overheidsbeleid. Het abnormale dreigt normaal te worden. Daarom moet ‘de samenleving’ zich nu teweerstellen. Mocht de politie de klus niet kunnen klaren, dan dient ons leger paraat te worden. Dit heeft niets met een staat van beleg te maken, maar met het assisteren van onze burgerdiensten om onze in eeuwen opgebouwde democratie te redden. Maarten Racz, Enschede Maandag las ik in de krant een mooi verslag van de eerste Bijlmer Run. Fijn dat het zo’n succes was en voor herhaling vatbaar. Toch doet het een beetje pijn. Het lijkt alsof dit de eerste keer is dat zoiets wordt georganiseerd in de Bijlmer. Dat klopt niet helemaal. Al zo’n kleine 20 jaar organiseert Atletiek Vereniging Feniks er een recreatie- en wedstrijdloop. De laatste jaren onder de naam Gaasperplasrun. Een succesvolle loop door de Bijlmer en rondom de Gaasperplas. Na twee jaar stop door de coronacrises zou het evenement in 2022 eindelijk weer doorgaan. Alles stond in de startblokken. Er was een verklaring van geen bezwaar afgegeven door de gemeente. De medailles waren gedrukt, de vrijwilligers geregeld en de toiletten gehuurd. Twee (!) dagen voor het evenement werd echter door de gemeente medegedeeld dat de verklaring van geen bezwaar niet voldoende was en dat in plaats daarvan een vergunning aangevraagd had moeten worden. Op straffe van een dwangsom moest de Gaasperplasrun afgeblazen worden. Er was geen mogelijkheid om alsnog een vergunning te verkrijgen. Dit alles tot grote teleurstelling van lopers en organisatoren. Dus fijn dat er aandacht is voor de Bijlmer. Dat er gelopen is door de Bijlmer. Dat de hardloopsport aandacht krijgt. Maar toch doet het een beetje pijn. Petra Rondhuis, Amsterdam||https://www.parool.nl/columns-opinie/opinie-drukte-beteugelen-waarom-dan-wel-grotere-terrassen~b22ec580/
2022-07-06||Gas en kernenergie krijgen groen stempel EU||Gas- en kerncentrales zijn de komende jaren nodig om de nog klimaatonvriendelijkere kolencentrales te vervangen zolang de EU nog niet over genoeg echte duurzame energie beschikt, vindt de Europese Commissie. Kerncentrales, die geen broeikasgassen als CO2 uitstoten, kunnen ook nadien de energievoorziening breder en dus stabieler maken. De tegenstanders wierpen tegen dat de overgang naar bijvoorbeeld zonne- en windenergie vertraagt als er nog volop geld wordt gestoken in gas- en kerncentrales. Bovendien zou Brussel er nooit meer wat van kunnen zeggen als een ander land voor gascentrales kiest. Ze kregen uiteindelijk maar 278 Europarlementariërs mee, waar ze er 353 nodig hadden om de nieuwe taxonomie te dwarsbomen. De regeringen van de EU-landen krijgen daartoe ook nog de kans, maar dat lijkt nagenoeg uitgesloten. Nederland en de meeste andere lidstaten hebben hun steun al uitgesproken. Teleurgestelde tegenstanders op de tribune in Straatsburg vormden met bedrukte T-shirts de leus ‘Verraad!’. Hun kamp vestigt de hoop nu op de Europese rechter. Oostenrijk en Luxemburg hebben al aangekondigd de nieuwe taxonomie aan te vechten. Als energie uit gas- en kerncentrales geen groen stempel had gekregen, was het daarmee zeker niet verboden. Maar investeerders zoals banken en pensioenfondsen hadden dan mogelijk hun handen ervan afgetrokken. Kernenergie staat er nu ook beter op bij komende Brusselse beslissingen over de energietransitie, vreest GroenLinks-Europarlementariër Bas Eickhout. Onder meer VVD en CDA zijn blij met de goedkeuring van de taxonomie, die volgend jaar van kracht zou moeten worden. Daardoor komt er juist ‘meer geld vrij voor de energietransitie’ en ‘kunnen we onze energie-onafhankelijkheid vergroten’, stelt de VVD. We hebben ‘de luxe niet om technologieën uit te sluiten’, zegt CDA’er Tom Berendsen. Hij wijst erop dat gas volgens de taxonomie alleen onder ‘zeer strenge’ voorwaarden groen mag heten. Toch is de maatregel ‘een rampzalig signaal’, houdt Eickhout vol. Ook PvdA’er Paul Tang spreekt van ‘een pijnlijke en beschamende terugval voor Europa als aanvoerder in de strijd tegen klimaatverandering’. Hun teleurstelling is groot omdat ze onverwachts kans leken te maken het plan te torpederen. Sinds ze aanvoerden dat de taxonomie de EU in de greep van gasleverancier Rusland zou helpen houden en bijval kregen uit Kiev, haalden ze steeds meer Europarlementariërs over. Daarop mobiliseerden voorstanders op hun beurt de Oekraïense energieminister. “Het beslissende zetje in de verkeerde richting,” vermoedt Eickhout.||https://www.parool.nl/wereld/gas-en-kernenergie-krijgen-groen-stempel-eu~b1e851e1/
2022-07-06||Wederom streep door festival eilân op Terschelling, organisatie ‘verbijsterd’||‘Bij elk evenement dat georganiseerd wordt op het eiland, staat veiligheid voorop,’ schrijft burgemeester Van de Pol op de website van de gemeente. ‘Om een evenement gezond en veilig te laten verlopen wordt de gemeente geadviseerd door verschillende hulpdiensten, zoals de brandweer politie en ambulance. Deze adviezen worden dan in de voorwaarden van een evenementenvergunning opgenomen. De organisatie van het festival kan niet aan al deze voorwaarden voldoen. Dat betekent dat ik maar één besluit kan nemen, en dat is om de vergunning niet te verlenen.’ Een van de voorwaarden waar de organisatie volgens de burgemeester niet aan kan voldoen is dat er een extra ambulance op het eiland aanwezig moet zijn in het weekend van het festival. De reguliere gezondheidszorg mag namelijk niet onder druk komen te staan. De ambulancedienst van het eiland heeft echter aangegeven geen extra ambulance te kunnen leveren. Ook zien de hulpdiensten gevaar bij de inzet van de groene batterij die het festival van energie moet voorzien. De locatie van de batterij zou gevaarlijk zijn en ‘lastig te bereiken’. De Amsterdamse organisatie van het festival, Chasing the Hihat – in de stad onder andere bekend van de festivals Oranjebloesem en Georgie’s – zegt ‘verbijsterd’ te zijn. In 2019 werd het festival ook al afgelast, toen door de rechter, omdat het festival niet aan de stikstofnormen kon voldoen. Nu zijn drie van de vier vergunningen binnen, op de evenementenvergunning na, omdat de veiligheid volgens de burgemeester in het geding is. Op het festival zouden 6000 bezoekers afkomen. “In 2019 werden we in de rechtszaal door de actualiteit over stikstof ingehaald, wat nu een heel groot onderwerp is. En nu wordt er na vijf jaar voorbereiding opeens door de gemeente een streep gezet door het festival op het gebied van veiligheid,” zegt Rob Simon van Chasing the Hihat. “Ze vinden de batterij niet veilig, terwijl die door heel Nederland gebruikt wordt. Dat is extra pijnlijk, want die batterij zorgt ervoor dat we duurzaam zijn en geen stikstofuitstoot hebben.” Ook zegt Simon dat de organisatie een extra ambulance heeft geregeld. “Maar de lokale partij op het eiland wil niet met een onderaannemer werken, terwijl dat een gebruikelijke oplossing is bij evenementen. En dan wordt dat opeens een breekpunt.” In een uitgebreid statement op de website schrijft de organisatie dat ‘de onderbouwing van het negatieve besluit, in onze ogen, zeer opmerkelijk en erg onredelijk’ is. ‘De realiteit is nu helaas wel dat we niet (tijdig) kunnen beschikken over de vereiste evenementenvergunning. eilân festival gaat daarom in 2022 niet door. Het is de vraag of we deze droom ooit nog kunnen realiseren.’ Het geld voor tickets en geboekte accommodaties wordt zo snel als mogelijk teruggestort, zegt de organisatie. Volgens Simon loopt de schade voor zijn bedrijf in de ‘honderdduizenden euro’s’. “Maar dat hangt er ook nog van af hoe we alles kunnen afhandelen met leveranciers en artiesten. En dan hebben we het nog niet eens over alle uren van ons die erin zitten.”||https://www.parool.nl/nederland/wederom-streep-door-festival-eilan-op-terschelling-organisatie-verbijsterd~bb8e4ff6/
2022-07-06||Bezoekers Amsterdamse Zomer krijgen kaartje voor nieuw festival||Organisator Bas Smit maakt de compensatie op zijn Instagram bekend. Hij is zich ervan ‘bewust dat niet iedereen een topervaring heeft gehad’. Daarom krijgen bezoekers van het festival de optie om via een website een gratis kaartje aan te vragen voor een van de andere concerten van de concertreeks De Amsterdamse Zomer, het Amsterdamse Terrassen Festival of het Amsterdamse Winterparadijs, dat plaatsvindt aan het eind van het jaar. Festivalgangers klaagden afgelopen weekend steen en been over de organisatie. Sommigen moesten ruim anderhalf uur in de rij wachten op een drankje en de wijn zou aan het begin van de avond al op zijn. Ook waren er klachten over dure kaartjes en slecht geluid. Volgens Smit en medeorganisator Nicolette van Dam waren de lange rijen voornamelijk te wijten aan een pinstoring en gebrek aan personeel. Ruim een derde van het barpersoneel zou niet zijn komen opdagen. De organisatie maakte eerder al excuus hiervoor.||https://www.parool.nl/nederland/bezoekers-amsterdamse-zomer-krijgen-kaartje-voor-nieuw-festival~b9b52ca1/
2022-07-06||Tweede aanmeldcentrum asielzoekers moet druk op Ter Apel verlichten||De nieuwe locatie waar asielzoekers zich in ons land kunnen melden biedt ruimte aan 250 tot 300 asielzoekers, zo heeft staatssecretaris Eric van der Burg (Asiel) woensdag bekendgemaakt. In het nieuwe centrum kunnen asielzoekers zich niet spontaan melden, zoals dat bij Ter Apel wel kan. Volgens Van der Burg kunnen asielzoekers er ‘op afspraak’ terecht. “Ze kunnen dan met bussen naar Bant.” Het Centraal Orgaan opvang Asielzoekers (COA) heeft de grond in Bant aangekocht en vanochtend een officieel verzoek tot de bouw van het centrum ingediend bij de gemeente Noordoostpolder. De gemeenteraad moet formeel nog instemmen met het plaatsen van ‘units’ waarin het aanmeldcentrum in wordt gevestigd. Als dat gebeurt, zou het centrum op z’n vroegst over twee maanden al open kunnen, aldus de staatssecretaris. Wel waarschuwt hij: “De succesvolle realisatie van de beoogde locatie valt of staat met de bereidheid van de gemeente Noordoostpolder. We hebben gesprekken gehad met de burgemeester.” Ook de gemeenteraad zou vooraf al ‘op de hoogte’ zijn geweest van de plannen. Het centrum in Bant moet komen op een kavel ‘op loopafstand van het bestaande asielzoekerscentrum te Luttelgeest’, waardoor het volgens Van der Burg ‘niet nodig’ is om er een groot aantal slaapplekken te realiseren. Dat centrum zit momenteel ook vol. Volgens Van der Burg wordt hiermee ‘een belangrijke stap’ gezet ‘in het beter spreiden van de druk op de asielopvang over Nederland’. :Dat is hard nodig, vooral voor Ter Apel.” Hij benadrukt dat er ‘onverminderd’ door wordt gezocht naar meer aanmeldcentra en opvanglocaties. Er wordt op dit moment niet met andere gemeenten gesproken over aanvullende aanmeldcentra, zegt Van der Burg. Eerder gaf hij aan dat hij in de toekomst naar vier aanmeldcentra wil. “Eén in noord, één in zuid, één in west, één in oost. Dat je dat kunt spreiden over Nederland.” Volgens VluchtelingenWerk betekent een klein tweede aanmeldcentrum ‘niks voor de enorme druk die nu op het aanmeldcentrum in Ter Apel staat’. “Wat nu nodig is, is een plek waar asielzoekers na een lange reis terecht kunnen om hun asielverzoek in te dienen en bij te komen van een lange reis en traumatische gebeurtenissen”, laat VluchtelingenWerk in een reactie weten. In Ter Apel is ruimte voor tweeduizend asielzoekers, maar het centrum kan de grote toestroom niet aan. Afgelopen nacht brachten wederom dertig asielzoekers de nacht door op een stoel. Het kabinet riep de vastlopende asielopvang vorige maand uit tot nationale crisis. Elke veiligheidsregio moet 225 plekken voor de noodopvang van asielzoekers creëren. Daarin is volgens Van der Burg nog niet elke regio geslaagd. “Het wordt de komende dagen daarom ook weer pittig, echt weer spannend.” Hij sluit niet uit dat er opnieuw tenten moeten worden neergezet. “Daarover zijn we in gesprek.” Wel worden er op een aantal plekken schepen ingezet, waar grote groepen asielzoekers tijdelijk kunnen wonen. “Dat gaat pas echt zoden aan de dijk zetten.” Maar die zijn pas per 1 augustus inzetbaar, erkent de staatssecretaris. “Eerlijkheid gebiedt te zeggen dat we daar dus nog drie weken en een beetje op moeten wachten.” Ook kwam het kabinet samen met gemeenten met een plan om binnen zes weken – midden in de zomervakantie – 7500 van de bijna 15.000 asielzoekers met een verblijfsvergunning naar een tijdelijke woning te krijgen. Daardoor moeten schaarse bedden in asielzoekerscentra (azc) vrijkomen. Gemeenten kunnen daarvoor steun krijgen van ambtenaren, beloofde het kabinet, die ter plekke zouden helpen met de noodopvang. Maar inmiddels wil minister Hanke Bruins Slot (Binnenlandse Zaken, CDA) ook uitzendkrachten inzetten. Volgens Van der Burg is er wel animo onder ambtenaren, die bijvoorbeeld één dag in de week te helpen. “Maar om één fte te halen heb je dan vijf ambtenaren nodig.” Ook is het lastig om de ambtenaren over het land te spreiden: “In Den Haag wonen meer rijksambtenaren dan in de rest van Nederland.”||https://www.parool.nl/nederland/tweede-aanmeldcentrum-asielzoekers-moet-druk-op-ter-apel-verlichten~b1642c05/
2022-07-06||Huis kopen op erfpacht? Dat kan de komende maanden zeer onvoordelig uitpakken||Jerry Wijnen, voorzitter van de Makelaarsvereniging Amsterdam (MVA), maakt zich grote zorgen sinds de plannen rond de ‘spijtoptantenregeling’ eind juni bekend zijn gemaakt. Hij waarschuwt kopers die op dit moment in de laatste fase van de overdracht zitten om goed te kijken of de verkopende partij erfpachter is en onder de spijtoptantenregeling valt. Hoe zat het ook alweer? In 2018 werd een nieuw erfpachtstelsel opgetuigd, waarbij huizenbezitters die op grond van de gemeente wonen, nog één keer een bedrag moeten betalen zodra ze overstappen. Daarmee moesten de problemen uit het oude stelsel, waar na 50 of 75 jaar een nieuw tijdvak begon en daarmee de erfpachtkosten vaak gigantisch stegen, worden opgelost. Om erfpachters te verleiden over te stappen werd bij de invoering van het nieuwe stelsel besloten een korting van 35 procent op het te betalen bedrag aan te bieden. Daarnaast werd voor de berekening gebruikgemaakt van de WOZ-waarden van een huis in 2014 of 2015, die toen nog een stuk lager waren dan de jaren daarna. Dit aanbod was geldig tot 8 januari 2020. De gemeente biedt erfpachters die toen niet zijn overgestapt nu, met de door wethouder Van Dantzig (Grond) uitgewerkte ‘spijtoptantenregeling’, nog één keer de kans om over te stappen onder de gunstigere voorwaarden. 85 procent van de erfpachters had al een aanvraag gedaan tot overstap, maar 15 procent nog niet. Maar nu komt het. Omdat de spijtoptantenregeling pas in het najaar ingaat komen kopers van woningen op erfpacht in een vreemde situatie. Als zij namelijk de komende maanden een woning geleverd krijgen die onder de spijtoptantenregeling valt, maken zij zelf daar geen aanspraak op. De oude verkoper moet namelijk eerst aangeven graag alsnog onder de voordeligere regeling te willen vallen, maar dat kan pas vanaf hoogstwaarschijnlijk oktober. Zo is er de situatie van een woningkoper die met zijn gezin gaat verhuizen en in mei een woning heeft gekocht, waarvan de oplevering in september is. De expats die de woning in bezit hadden, hebben geen aanvraag tot overstap gedaan onder de gunstige voorwaarden die golden tot 2020, maar hebben wel recht op de spijtoptantenregeling. “Ze kunnen de levering helaas niet een paar maandjes opschuiven, simpelweg omdat zij het geld nodig hebben om zelf hun verhuizing te betalen,” aldus de koper. Hij wil anoniem blijven omdat hij nog in onderhandeling is met de verkopende partij. De gevolgen zijn groot: uit een berekening blijkt dat het te betalen erfpachtbedrag zo’n 100.000 euro hoger gaat uitvallen. De MVA heeft tientallen van dit soort meldingen binnengekregen en vreest dat het om honderden woningen gaat. Die woningen worden nu dus tijdelijk moeilijker verkoopbaar, aldus Wijnen van de MVA. Het is te verdedigen dat nieuwe huizenbezitters geen aanspraak maken op de regeling, erkent Wijnen. Zij waren immers voor 2020 geen erfpachter. “Maar met de oververhitte huizenmarkt van de afgelopen jaren hadden kopers weinig keuze in het kiezen van hun woning. En omdat werd aangekondigd dat de spijtoptantenregeling zeer ruimhartig zou zijn dachten velen dat zij als koper er ook onder zouden vallen. Bijzonder zuur dat het nu zo uitpakt.” Daarmee bedoelt hij dat eind 2021 bekend werd dat er een spijtoptantenregeling kwam en vanuit gegaan werd dat de uitwerking snel zou komen. “Eerst werden de plannen over de verkiezingen getild, nu weer voorbij de zomer. In de tussentijd zitten Amsterdammers maar te wachten.” De plannen gaan nu de inspraak in, waarna wethouder Van Dantzig hoopt in oktober de eerste brieven te kunnen versturen. Erfpachters die onder de doelgroep vallen en op de regeling aanspraak willen maken kunnen dit dan aangeven, desnoods via een mailtje. Het huis kan dan verkocht worden, met behoud van aanspraak op de regeling voor de nieuwe koper. Maar de komende periode is er één tussen hoop en vrees. Nu erfpachter worden, betekent geen korting, terwijl even wachten en goede afspraken maken met de huidige verkoper betekent dat je nog wel kans maakt. Wijnen: “Alleen met de stijgende rentestanden betekent langer wachten voor de nieuwe eigenaar waarschijnlijk ook hogere kosten.” Voor Wijnen is de oplossing simpel. “Biedt die paar honderd mensen die nu met de verkoop bezig zijn de optie om nu al aan te geven dat ze onder de spijtoptantenregeling willen vallen. Dan valt de verkoop niet stil.” En mocht uiteindelijk blijken dat er toch geen recht is op de gunstiger regeling ‘dan is dat het risico van koper en verkoper’. In een reactie laat de gemeente weten dat dit niet mogelijk is. ‘Pas als de regeling is vastgesteld kan een aanvraag gedaan worden.’ Dat wordt sowieso na 19 september, als de inspraakperiode sluit.||https://www.parool.nl/amsterdam/huis-kopen-op-erfpacht-dat-kan-de-komende-maanden-zeer-onvoordelig-uitpakken~b1e8ca90/
2022-07-06||Bij deze koffiezaak hoef je niks extra’s te betalen voor havermelk ||Op de hoek van de Ten Katestraat zit sinds juli de eerste koffiezaak van koffiebrander Five Ways. Een branderij die Benjamin Kozica-O’Callaghan (27) in 2017 begon in Melbourne, en die in 2018 met hem meeverhuisde naar Amsterdam waar hij sindsdien woont. “Ik kwam voor een tweedaagse vakantie, en ben nooit meer vertrokken.” In de open ruimte met grote ramen en uitzicht op de markt klinkt hiphop uit de speakers. Aan de lange bar staan vijf van de nieuwste grinders met bonen voor elke soort koffie. Naast die voor filterkoffie is er een boon speciaal voor alle melkkoffies, een voor de zwarte koffies, een funky one voor de liefhebbers en een decafé. De bonen brandt Kozica-O’Callaghan in een branderij vlakbij Sloterdijk die hij deelt met andere koffiebranders. Hij hoopt binnenkort zijn eigen plek te vinden, maar is voor nu blij met de community die daar ontstaan is: “We inspireren elkaar.” Het doel: specialty coffee – koffiebonen van de allerbeste kwaliteit – voor een toegankelijke prijs. Dat lukt: een zwarte koffie kost €2,25, op de meeste andere plekken betaal je minimaal €3. De melkkoffies zijn €3,25, maar voor een plantaardige melk, zoals havermelk, betaal je niet extra zoals vaak gebruikelijk is. Kozica-O’Callaghan: “Het is absurd mensen extra te laten betalen voor het maken van de bewuste keuze.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-deze-koffiezaak-hoef-je-niks-extra-s-te-betalen-voor-havermelk~b2f95249/
2022-07-06||Geheimtip: ontwijk wegopbrekingen in de stad met deze fietsroute-app||“Een nerd. Ik lever geen bijdrage aan de app, ik ben slechts een blije gebruiker.” “Hij wint het van Google Maps, want Google verzamelt gegevens op basis van databestanden en hun autootjes, wat prima werkt in de rest van de wereld, maar niet in fietsstad Amsterdam.” “Ja, en die weten precies waar werkzaamheden zijn, dat is handig, want het verkeersbeeld in de stad wordt steeds minder voorspelbaar doordat er steeds meer verschillende vervoermiddelen op straat zijn: e-bikes, bakfietsen, fatbikes, noem maar op. Daar komt bij dat deze app ook andere opties biedt: een autoluw ritje, een prettig tochtje. Een algoritme weet niet dat rechtstreeks niet altijd het fijnst is. De vrijwilligers die de app van de Fietsersbond bijhouden, weten dat wel.” “Alle fietsers hebben dat, want afstappen kost evenveel energie als 400 meter fietsen. Bovendien wordt dan je fietsflow onderbroken.” “Ik fiets vooral een mij bekende route, maar toen ik die om te dubbelchecken eens invoerde in de app, bleek ik toch beter een gracht verder af te kunnen slaan om een obstakel te vermijden. De app is slimmer dan de fietser, want een app heeft geen gewoontes.”||https://www.parool.nl/ps/geheimtip-ontwijk-wegopbrekingen-in-de-stad-met-deze-fietsroute-app~baf4288f/
2022-07-06||Informatie over Inez Weski vormde start onderzoek naar advocaat Youssef Taghi||‘De roze olifant in de kamer’, zo noemde de rechtbankvoorzitter in de strafzaak tegen Youssef Taghi woensdagochtend een proces-verbaal waar het nodige gesteggel over ontstond. Dat proces-verbaal, dat al op 23 juli 2021 werd opgemaakt en pas onlangs aan de verdediging werd verstrekt, vormde de start van het onderzoek 26Mandel naar Youssef Taghi. In zijn rol als advocaat was hij volgens het OM een belangrijke schakel tussen de in de zwaarbeveiligde EBI gedetineerde Ridouan Taghi en de buitenwereld. Youssef Taghi zou zijn neef hebben geholpen bij het maken van plannen voor een gewelddadige uitbraak of ontsnapping en bij de voortzetting van diens drugshandel. Woensdagochtend kwamen daar een aantal nieuwe verdenkingen bij: de omkoping van Marokkaanse rechters en ambtenaren van de Belastingdienst. Het OM erkende dat het proces-verbaal over een ‘geheimhouder’ gaat, een naam werd niet genoemd. De rechtbankvoorzitter gaf de strekking van het document weer: twee familieleden van Ridouan Taghi zouden in versleutelde gesprekken gesproken hebben over de mogelijkheid dat Inez Weski, de advocaat die Ridouan Taghi bijstaat in het Marengoproces, usb-sticks de EBI binnen heeft gebracht. Justitie stelde daarop ‘niet de bevestiging’ te hebben dat Weski via usb-sticks informatie de EBI in en uit heeft gebracht. “We weten het niet,” aldus een van de twee officieren van justitie. “We hebben niet de conclusie dat het heeft plaatsgevonden. Er is ook geen actief nader onderzoek gedaan om te kijken of het zou kunnen kloppen.” De voorzitter las vervolgens de conclusie van het onderzoeksteam voor, dat lijkt overtuigd te zijn van een rol van Weski. “Het kan niet anders dan dat dit via mr. Weski is gebeurd.” Het proces-verbaal is belangrijk. Op basis van het gewraakte stuk werd niet alleen het onderzoek naar Youssef Taghi gestart, ook werden BOB-middelen ingezet. Dit zijn bijzondere opsporingsbevoegdheden, zoals het opnemen van vertrouwelijke communicatie in de EBI en stelselmatige observatie. Op basis van het document gaf de onderzoeksrechter in de zomer van 2021 toestemming om vertrouwelijke gesprekken tussen Ridouan Taghi en zijn neef en advocaat Youssef in de EBI af te luisteren. “Ik hoor dit alles over een usb,” stelt advocaat Inez Weski in een reactie. “Ik begrijp dat het OM al aangeeft dat hier niets van gebleken is. U begrijpt dat het overhandigen van een usb-stick aan iemand in de EBI onmogelijk is vanwege de afscheiding, de poortjes en fouilleringen. Dus dit is logistiek onmogelijk en is ook nooit gebeurd! Ik begrijp dat de rechtbank dan ook in feite niet begrijpt waarom dit in het dossier zit.”||https://www.parool.nl/nieuws/informatie-over-inez-weski-vormde-start-onderzoek-naar-advocaat-youssef-taghi~b019fef4/
2022-07-06||In hoger beroep eis 75 maanden cel voor aanslag gebouw Panorama||Voor het gerechtshof in Amsterdam noemde de aanklager de aanslag opnieuw een gerichte aanval op de vrije pers en ‘ondermijnend aan de democratische samenleving’. Bij de rechtbank eiste de officier van justitie in 2019 om diezelfde reden zeven jaar cel tegen vermeend organisator Richard Z. (45) en zes jaar gevangenisstraf tegen de vermoedelijke schutter John P. (49) en chauffeur Mike van den B. (29). De rechtbank strafte lager, omdat niet vaststond dat de aanslag daadwerkelijk op Panorama was gericht. Z. kreeg vier jaar cel, de anderen beide drie jaar. Het OM vindt die straffen te laag, aldus de aanklager in hoger beroep. Hij legde een rechtstreekse link met een publicatie van Panorama over de georganiseerde criminaliteit in de week van de aanslag en vond dat alle drie de verdachten evenveel straf verdienden. Hij kwam uit op zeven jaar cel en trok daar een periode van af, omdat de beroepszaak veel tijd in beslag heeft genomen. Alle verdachten hebben hun eerder opgelegde straf inmiddels uitgezeten. Het kantoorpand aan de Teleportboulevard in Amsterdam-Sloterdijk, waarin ook Panorama is gevestigd, werd de avond van 21 juni 2018 onder vuur genomen met een raketwerper. Bij de inslag raakte niemand gewond. Wel liep het gebouw forse schade op.||https://www.parool.nl/amsterdam/in-hoger-beroep-eis-75-maanden-cel-voor-aanslag-gebouw-panorama~bcd4fa1c/
2022-07-06||Andre Onana hoeft geen basisplek te verwachten bij Inter na duidelijke boodschap van de coach||Het waren bewogen jaren voor Onana. In 2021 liep hij een schorsing op vanwege een positieve dopingtest eind 2020. Omdat het contract van de doelman deze zomer afliep, wilde Ajax zijn contract graag verlengen om nog een transfersom aan de international van Kameroen over te houden, maar daar werkte Onana niet aan mee. Hij besloot tot een transfervrije overstap naar Internazionale. Daar werd de doelman deze week gepresenteerd. Coach Simone Inzaghi heeft echter direct duidelijk gemaakt wie de eerste doelman is in Milaan volgend seizoen. “Qua hiërarchie zal Samir Handanovic onze eerste keeper zijn. Dat verdient hij door het afgelopen seizoen dat hij heeft gehad,” aldus Inzaghi. De 37-jarige Sloveense doelman verlengde vorig seizoen bovendien nog zijn contract, waardoor hij tot medio 2023 vastligt bij Inter. “We weten allemaal de waarde van Onana. Hij is een jonge keeper, onze keeper voor de toekomst. Hij zal zijn kansen krijgen om zich dit seizoen al te laten zien bij Inter,” voegt de Inter-coach daaraan toe. De 26-jarige Onana keepte nog een aantal wedstrijden voor Ajax nadat zijn schorsing voorbij was, maar een groot succes was dat niet. Hij kreeg tien goals om zijn oren in zes eredivisiewedstrijden en de keeper uit Kameroen stond ook onder de lat toen Ajax uit de Champions League werd gekegeld door Benfica. Na zijn zoveelste flater tegen Sparta Rotterdam reageerde Onana op de fluitconcerten en de kritiek die hij kreeg: “Het boeit me geen zak.” In de bekerfinale tegen PSV werd hij gepasseerd door Erik ten Hag.||https://www.parool.nl/sport/andre-onana-hoeft-geen-basisplek-te-verwachten-bij-inter-na-duidelijke-boodschap-van-de-coach~b098ca44/
2022-07-06||Getuige ‘5089’ sprak al sinds najaar over band plegers moord Peter R. de Vries en groep-Taghi ||Dat bleek woensdag op een inleidende zitting in de zaak over poging tot doodslag op een Pool in Zeewolde, in oktober 2021, waarin Krystian M. (27) een van de verdachten is. Krystian M. is maandag in zijn cel aangehouden voor het op afstand aanjagen van de moord op De Vries via ijzingwekkend berichtenverkeer met vermoed schutter Delano G. (22) en chauffeur en vermoed voorbereider van de moord Kamil E. (36), tegen wie justitie onlangs levenslang heeft geëist. Op de zitting werd verwezen naar de eerste drie verklaringen van getuige 5089, op 2, 17 en 18 november. Daarin wijst hij volgens een advocaat verdachten aan (uit de veronderstelde criminele organisatie van Ridouan Taghi), vertelt hij over betrokkenen die hij kent, hoe hij die kent en wat volgens hem hun onderlinge band is. Volgens ingewijden wijst de getuige in de richting van Ridouan Taghi als opdrachtgever voor de moord op De Vries, vertrouwensman van kroongetuige Nabil B. tegen de groepering van Taghi cum suis. De getuige verklaart ook over de rollen die Krystian M. en zijn medeverdachten volgens hem speelden bij de aanslag met een automatisch wapen op 5 oktober 2021 op de Pool in Zeewolde. Die verklaringen lijken in lijn met de bevindingen van de politie in dat onderzoek. De inhoudelijke behandeling van die zaak staat gepland voor 20 en 23 september, maar advocaat Ronald van der Horst van Krystian M. wil uitstel van de inhoudelijke behandeling van dat proces om de dinsdag ingebrachte verklaringen van getuige 5089 te kunnen bestuderen en daar nieuwe onderzoekswensen op te baseren. Het Openbaar Ministerie wil door met de zaak, omdat de verklaringen van de nieuwe getuige over de Zeewoldense zaak ‘redelijk overzichtelijk zijn’ en ‘in zijn algemeenheid gaan over de criminele organisatie’ (van Taghi). De verklaringen lijken vooral van belang in het onderzoek naar de moord op Peter R. de Vries. De rechtbank in Lelystad beslist donderdag hoe de Zeewoldense zaak verder moet. De Amsterdamse rechtbank moet nog beslissen of de op 30 juli gesloten zaak Iraklia tegen de vermoede uitvoerders van de moord op De Vries moet worden heropend, en of de vonnissen zoals gepland kunnen worden uitgesproken op 14 juli. Het Openbaar Ministerie doet geen mededelingen over de precieze status van getuige 5089 en de mate waarin hij bescherming geniet.||https://www.parool.nl/amsterdam/getuige-5089-sprak-al-sinds-najaar-over-band-plegers-moord-peter-r-de-vries-en-groep-taghi~b8c12bbd/
2022-07-06||Opinie: ‘Potje dammen, minister Kuipers, of liever een kop koffie?’||Beste minister Kuipers, het is Ernst! Als minister van Volksgezondheid, Welzijn en Sport heeft u ons meerdere malen gevraagd om bij een nieuwe coronapandemie zelf verantwoordelijkheid te nemen. Graag geef ik aan uw oproep gehoor. Ik heb een goed doordacht plan klaarliggen voor een groot deel van de culturele sector. Hoe gaan we het aanpakken? We willen de samenleving allemaal zo lang en veilig mogelijk openhouden. Daarnaast willen artiesten zoals ik zo veel mogelijk mensen laten lachen, verwonderen en verbazen via mooie voorstellingen. Dat betekent dat we nu de stap vooruit moeten zetten om straks niet weer verrast te worden. Laten we publiek, theaters en artiesten perspectief bieden! Mijn voorstel is om – mochten we opnieuw op code zwart afstevenen – volgens het zogeheten dambordsysteem te gaan werken. Met dit systeem, waarbij het publiek door de zaal verdeeld is met steeds twee lege stoelen tussen twee bezette stoelen, wordt in de zaal een bezettingsgraad bereikt van 50 procent, in plaats van minder dan 25 procent met het oude systeem dat uitgaat van de 1,5 meter afstandsregel. Met dit nieuwe systeem wint zowel de veiligheid als de sector. Het publiek is er in het theater veiliger mee dan thuis, blijkt uit de wetenschappelijk onderbouwde rapporten van Fieldlabs. U bent aan zet! Het dambordsysteem is het enige dat werkbaar is voor publiek, theaters en artiesten tijdens een crisis. Zo blijft bij alle voorstellingen ook iedereen welkom. De komende weken stem ik mijn plan af met theaters. Als u hierover meer wilt weten, licht ik het graag toe. Zonder tegenbericht ga ik ervan uit dat dit idee ook wat u betreft groen licht heeft. En mocht u zelf een beter plan hebben, dan hoor ik dat natuurlijk ook graag van u. Dus het is aan u: potje dammen, of liever een kop koffie? Met vriendelijke groet,Guido Weijers (cabaretier), Amsterdam||https://www.parool.nl/columns-opinie/opinie-potje-dammen-minister-kuipers-of-liever-een-kop-koffie~bcf2745a/
2022-07-06||Het nieuwe kunstwerk der emancipatie, vrouwenvoetbal geheten||Zaterdagavond spelen de Nederlandse Leeuwinnen hun eerste wedstrijd op het Europees Kampioenschap in Engeland. Voor programmamaker Mildred Roethof reden om eens uitgebreid de wereld van het vrouwenvoetbal in te duiken. Dat leek Lips een goed idee, zeker nadat voetbalcoach Vera Pauw, de grondlegger van het Nederlandse vrouwenvoetbal, dit weekend had onthuld hoe ze jarenlang was vernederd door de KNVB en geïntimideerd door haar mannelijke collega’s. Helaas: Pauw kreeg hij niet te zien. Wel prachtige beelden van het Polygoonjournaal uit 1955 in zwart en wit. “Duizenden mannen,” sprak de commentator geamuseerd,” zagen in Velsen hoe 22 ballerina’s de Nederlandse première opvoerden van het nieuwste kunstwerk der emancipatie, damesvoetbal geheten.” Lachende families op de tribune: “De dameskransjes die op het middenterrein gehouden werden brachten vele keren de nodige hilariteit teweeg.” Barbara Barend vertelde hoe zij in 1980 als zesjarige aanvankelijk werd geweigerd bij de voetbalclub, omdat het volgens de KNVB medisch onverantwoord zou zijn voor jonge meisjes om te voetballen. Mooie tijd: nadat haar moeder de boeren rond Amsterdam had gevraagd om tegen een bescheiden vergoeding alle voetbalvelden in de buurt om te ploegen mocht Barend alsnog meedoen met de jongens. Sarina Wiegman, de bondscoach die Nederland Europees kampioen maakte, hield het wat dat betreft eenvoudiger: “Ik zei altijd tegen de kapper: knip maar lekker kort, want dan krijg je geen discussies. Iedereen dacht dat ik een jongetje wilde zijn, maar ik wilde gewoon voetballen.” Andere Tijden. Terug naar het nu. Lips zag hoe de jongetjes van Ajax per taxi naar de club werden vervoerd, terwijl het dertienjarige talentje Bobbie, een meisje, op de tram stond te wachten. Kijken naar de moeizame geschiedenis van het Nederlandse vrouwenvoetbal, dacht Lips, is als kijken naar de herhaling van een gemiste kans: onbewust vraag je je elke weer af of de bal er deze keer wel in zal gaan. Reageren? hanlips@parool.nl.||https://www.parool.nl/kunst-media/het-nieuwe-kunstwerk-der-emancipatie-vrouwenvoetbal-geheten~bdbe33cf/
2022-07-06||Fossielvrij daagt KLM voor de rechter om misleidende reclames||De dagvaarding komt niet uit de lucht vallen. In mei van dit jaar overhandigde Fossielvrij het bestuur van Air France-KLM een brief waarin zij aankondigden naar de rechter te stappen. Dit gebeurde tijdens de aandeelhoudersvergadering van de vliegmaatschappij. Gesprekken die de twee partijen sindsdien hebben gevoerd brachten hen niet dichter bij elkaar. Voor Fossielvrij reden om alsnog naar de rechter te stappen. Woensdagochtend zullen actievoerders een mars lopen van het gebouw van de Reclame Code Commissie in Buitenveldert naar de rechtbank in Amsterdam en de dagvaarding indienen. De milieuorganisatie beschuldigt KLM ervan klanten te misleiden met hun duurzaamheidscampagnes. In die reclamecampagnes moedigt de luchtvaartmaatschappij passagiers aan om ‘met ons mee te gaan naar een duurzamere toekomst’. Ook verkoopt KLM zogeheten CO2-compensatieproducten, waarmee je als passagier een bedrag betaalt voor herbebossingsprogramma's en de ontwikkeling van duurzame vliegtuigbrandstof. Misleidend, vindt Fossielvrij. “De realiteit is dat vliegen enorm veel uitstoot veroorzaakt en de enige manier om dit terug brengen is door krimp van de luchtvaart,” zegt Hiske Arts namens de organisatie. “Gelukkig beseffen veel mensen dat de luchtvaart niet kan blijven groeien, maar KLM drukt dat groeiende bewustzijn de kop in met hun marketing.” Volgens haar toont KLM ‘twee gezichten’. “Aan de ene kant zet het bedrijf zichzelf neer als een verantwoordelijke luchtvaartmaatschappij die vliegen duurzamer maakt, maar tegelijkertijd blijven KLM en de rest van de luchtvaartsector volop inzetten op groei. Bovendien lobbyen luchtvaartmaatschappijen intensief tegen klimaatbeleid, met Air France-KLM aan kop.” In april oordeelde de Reclame Code Commissie dat KLM misleidde over CO2-neutraal vliegen. KLM maakte daarna beperkte aanpassingen in hun teksten, maar blijft hun ‘CO2ZERO’-marketing voorzetten. Het is voor het eerst dat een luchtvaartorganisatie zich voor de rechter moet verantwoorden om misleidende duurzaamheidsclaims. Fossielvrij NL wordt in deze rechtszaak ondersteund door milieurechtadvocaten van ClientEarth en de campagnegroep Reclame Fossielvrij. Die laatste stond eerder ook al een groep Amsterdamse studenten bij, die een aanklacht indienden tegen Shell bij de Reclame Code Commissie. Ook toen ging het om misleidende duurzaamheidsclaims. De Reclame Code Commissie stelde de studentengroep in het gelijk.||https://www.parool.nl/nederland/fossielvrij-daagt-klm-voor-de-rechter-om-misleidende-reclames~b24f4da3/
2022-07-06||Rechtbank doet uitspraak in bestuurscrisis As-Siddieqscholen: einde machtsstrijd mogelijk in zicht||Het bestuur viel vorig jaar in twee kampen uiteen, die beide claimden de enige rechtmatige bestuurders te zijn en elkaar om de oren sloegen met schorsingen en beschuldigingen van intimidatie. Sindsdien is geen sprake meer van fatsoenlijke besluitvorming. Een bijna onmogelijke situatie voor de directies van de drie As-Siddieqscholen – Al Maes in De Baarsjes, Al Jawhara in Zeeburg en Al Yaqoet in Noord –, concludeerde de inspectie eerder dit jaar. In totaal gaat het om zo’n 1250 leerlingen en 200 werknemers. In de rechtszaak bracht het kamp onder leiding van Ercan Kaya een verklaring in van de drie schooldirecteuren, die betoogden dat hij wordt gezien als het bevoegd gezag met wie zo goed mogelijk wordt samengewerkt. De rechtbank heeft Kaya nu ter zijde geschoven. Volgens de beschikking van de rechters hebben beide partijen schuld aan de ontstane situatie. De zaak draaide ook om door de Onderwijsinspectie gesignaleerde belangenverstrengeling bij bestuursvoorzitter Deghedy en een medestander, die ook betrokken zijn bij weekendscholen die koranlessen geven in de As-Siddieqgebouwen. De rechtbank vertrouwt erop dat zij de aanwijzingen van de inspectie opvolgen en hun nevenfuncties neerleggen, zoals ze op de rechtszitting eind mei hebben beloofd. Onduidelijk is of Kaya in hoger beroep gaat. Volgens ingewijden heeft een van de schooldirecteuren zich ziek gemeld. De bestuurlijke ruzies bemoeilijkten de afgelopen periode het opstellen van begrotingen en jaarverslagen. Ook ontbrak een strategisch beleidsplan en was het voor directieleden onduidelijk bij wie ze terecht konden voor een bestuurlijke handtekening onder besluiten. De medezeggenschapsraad kwam ook stil te liggen door de bestuurscrisis.||https://www.parool.nl/amsterdam/rechtbank-doet-uitspraak-in-bestuurscrisis-as-siddieqscholen-einde-machtsstrijd-mogelijk-in-zicht~bfbce44b/
2022-07-06||Media-ondernemer en Paroolcolumnist Derk Sauer in nieuwe seizoen Zomergasten||De 69-jarige Sauer verliet Rusland dit jaar na er 32 jaar gewoond te hebben en wil ‘laten zien hoe en waarom we in de huidige oorlog terecht zijn gekomen’. “Ik wil mijn afschuw over het Poetinregime, maar ook mijn liefde voor Rusland tonen aan de hand van beelden van Russische filmmakers. Ook mijn reis van activist naar journalist komt aan bod. En ik wil laten zien hoe kleine tsaren steeds opduiken, ook op plekken waar je dat niet verwacht.” De media-ondernemer is nu voor onbepaalde tijd terug in Nederland. De laatste jaren maakte hij mee hoe het de Russische pers steeds moeilijker gemaakt werd onder het regime van Vladimir Poetin. Verschillende media die door Sauer worden uitgegeven, waaronder VTimes en The Moscow Times, werden tot ‘foreign agent’ verklaard. Ook mochten ze de woorden ‘oorlog’ en ‘invasie’ niet gebruiken om de oorlog in Oekraïne te duiden. Daarop besloot Sauer met zijn redactie te vertrekken naar Amsterdam, waar de redactie van The Moscow Times nu plek heeft gevonden in het gebouw van DPG Media in het centrum van de stad. Sauer vestigde zich in 1989 in Rusland na de val van de Sovjet-Unie en het verdwijnen van het IJzeren Gordijn. Vrije pers werd mogelijk in het land waar de communisten jarenlang censuur gepleegd hadden. Samen met zijn vrouw Ellen Verbeek en Annemarie van Gaal startte hij Moscow Magazine en in 1992 The Moscow Times. Laatstgenoemde voorziet sindsdien Russen en expats in het Engels van nieuws en achtergronden. Ook haalde hij magazines als Cosmopolitan, Playboy, For Him Magazine en Men's Health naar het land als uitgever. In 2013 vertelde Sauer zich als 18-jarige aangesloten te hebben bij de IRA in Belfast. Hij zou daar een studie volgen, maar bekende in een interview met de Volkskrant wapens voor de rebellen vervoerd te hebben. Over zijn Ierse periode zei Sauer: “Ik was idealistisch, maar ook op zoek naar spanning.” Na zijn studententijd stapte hij over naar de journalistiek. Eerst als hoofdredacteur van het blad van de Vereniging van Dienstplichtige Militairen en als rondreizend correspondent voor Nieuwe Revu en VPRO, later als hoofdredacteur van Nieuwe Revu. Sauer was ook tien jaar lang voorzitter van filmfestival IDFA en met 33 jaar de langstzittende columnist van Het Parool. In februari van dit jaar, na de invasie van Rusland in Oekraïne, schreef Sauer in zijn column: ‘Ik schaam me niet genoeg gewaarschuwd te hebben voor de tiran van deze tijd.’ De uitzending met Sauer is te zien op zondag 7 augustus en start om 20.20 uur op NPO 2.||https://www.parool.nl/kunst-media/media-ondernemer-en-paroolcolumnist-derk-sauer-in-nieuwe-seizoen-zomergasten~b2a8e71e/
2022-07-06||Belangenclubs vrezen minder huurtoeslag voor 300.000 huishoudens||Op de lange termijn kan het volgens de belangenorganisaties zelfs een nadelig effect hebben op 700.000 huishoudens. Ze maken zich zorgen om de bestaanszekerheid van huurders nu veel mensen toch al in de problemen komen door stijgende prijzen. ‘We verwachten daarmee een groter beroep op regelingen voor financiële ondersteuning,’ stellen de clubs in een persbericht. Het kabinet wil de huurtoeslag versimpelen door in de meeste gevallen met een normhuur van 520 euro te werken bij het vaststellen van de hoogte van de huurtoeslag. Die toeslag ontvangen gezinnen die niet genoeg inkomen hebben om zelf de huur op te brengen. De huur is in veel gevallen echter hoger dan 520 euro, waardoor de gezinnen met een hogere huur erop achteruitgaan. De kabinetsplannen staan in het coalitieakkoord en zouden volgens de planning in 2025 in moeten gaan. Via een internetconsulatie kunnen partijen sinds gisteren op het voorstel reageren. Woonbond, VNG en Aedes vrezen dat op de lange termijn een half miljoen tot zo’n 700.000 huishoudens (gezinnen en alleenstaanden) door de voorstellen minder huurtoeslag ontvangen dan nu. Dat verschil kan variëren van enkele euro’s tot 100 euro per maand, hebben de clubs laten becijferen. Onlangs werd met het kabinet (nationale prestatieafspraken) afgesproken dat de huur van alle bewoners met een inkomen tot 120 procent van het minimum éénmalig wordt verlaagd naar 550 euro, zo mogelijk al in 2023. Met deze huurverlaging vangen woningcorporaties de eerste effecten van de aanpassing van de huurtoeslag voor een grote groep van hun huurders op. Dat geldt niet voor huurtoeslagontvangers in de particuliere huursector, waar geen afspraken gelden over huurverlaging voor sociale huurders. Het argument van het kabinet voor normhuren is dat het aan huurders zelf is om te kiezen voor een beter en duurder huis. VNG, Aedes en de Woonbond stellen dat de normhuren op langere termijn ook tot gevolg hebben dat huishoudens met de laagste inkomens meer en meer in dezelfde buurten komen te wonen, terwijl gemengde wijken veel beter zijn voor de leefbaarheid.||https://www.parool.nl/nederland/belangenclubs-vrezen-minder-huurtoeslag-voor-300-000-huishoudens~b799bd14/
2022-07-06||Brandbrief bedrijfsleven: Nederland loopt helemaal vast, nu al miljarden euro’s schade||Die hartenkreet slaken de ondernemersorganisaties uit het hele land in een brandbrief aan premier Rutte. “Het is een optelsom van problemen,” zegt Ingrid Thijssen, voorzitter van werkgeversorganisatie VNO-NCW. “De ondernemers lopen vast met de verduurzaming, er kunnen geen woningen gebouwd worden voor hun werknemers en de vergunningsprocedures duren echt ongelooflijk lang in dit land. Het kan wel zeven tot acht jaar duren.” In de brief geven de werkgevers honderd voorbeelden van bedrijven die klem zitten door de regelgeving. Zo moest een culturele instelling in Noord-Nederland een voorstelling afgelasten, omdat de bezoekers voor extra stikstofuitstoot zouden zorgen. En in Drachten moet een recyclingbedrijf noodgedwongen elektriciteit opwekken met dieselgeneratoren, omdat er geen plek is op het stroomnet. Stikstof blijkt een belangrijke spelbreker te zijn. Zo kan de A58 snelweg niet worden aangepakt, evenals de A2 en de A15. Maar ook de Rijnbrug bij Rhenen en het aanpakken van het knooppunt Hoevelaken zijn getroffen. En de provincie Zeeland kan niet door met de bouw van een nieuwe gevangenis. Alleen al aan infrastructuurprojecten ligt er voor drie miljard euro aan werk stil vanwege de stikstofproblematiek, blijkt uit het overzicht van VNO. Maar het zijn niet alleen de strenge stikstofregels die voor problemen zorgen. Met name in het zuiden van het land spelen capaciteitsproblemen op het stroomnet. In Brabant verwacht 69 procent van de ondernemers binnen een jaar problemen te krijgen omdat het stroomnet vol zit en er geen nieuwe aansluitingen meer mogelijk zijn. In Limburg heeft een bedrijf daarom al besloten naar het buitenland te verkassen. Andere bedrijven zien geplande investeringen niet doorgaan. Zo wil bierbrouwerij Dommelsch in Dommelen het hele brouwproces elektrificeren. Maar dat kan niet vanwege capaciteitsgebrek op het elektriciteitsnet. In Harderwijk zit een bedrijf al maanden op een aansluiting op het stroomnet te wachten. VNO heeft berekend dat dat capaciteitsgebrek nu al zeker honderden arbeidsplaatsen en enkele honderden miljoenen aan misgelopen investeringen kost. Ondernemers lopen ook vaak aan tegen capaciteitsgebrek bij gemeenten als het om vergunningsaanvragen gaat. Dat speelt onder andere bij bouwplannen en is een van de oorzaken van het feit dat er veel te weinig huizen gebouwd worden. Daarnaast zien ondernemers dat er een structureel tekort aan bedrijventerreinen is. Soms komt dat door lokale weerstand, maar gemeenten en provincies hebben ook verkeerde prognoses gebruikt. Ook aan parkeerterreinen voor vrachtwagens is een groot gebrek. De werkgevers willen snel met de overheid en de netbeheerders om de tafel om de zaak vlot te trekken. “De overheid kan de uitvoeringsproblemen niet alleen oplossen,” ziet Thijssen. “Ondernemers zijn oplossers, die hebben ideeën om deze problemen op te lossen. Maak daar gebruik van. Een ondernemer zegt bijvoorbeeld dat hij helemaal geen aansluiting op het stroomnet nodig heeft. Een kabel naar de buurman is voldoende. Maak dat mogelijk. Er moeten nu echt knopen worden doorgehakt.”||https://www.parool.nl/nederland/brandbrief-bedrijfsleven-nederland-loopt-helemaal-vast-nu-al-miljarden-euro-s-schade~b7bdb0ec/
2022-07-06||Advocaten Nabil B.: ‘Zorg dat wij niet vermoord worden omdat we ons werk doen’ ||Kroongetuigeadvocaten Onno de Jong (64) en Peter Schouten (65) kregen na de moord op Peter R. de Vries de zwaarst mogelijke beveiliging, uit naam van de rechtsstaat. Een jaar later zeggen ze hun veiligheid te moeten bevechten. Schouten: “Als de eerste schok is weggeëbd, ben je pas weer interessant als je dood bent.” De moordaanslag op De Vries leidde op 6 juli 2021 tot massale verbijstering en afschuw. Was Nederland een narcostaat geworden? De Vries stond samen met De Jong en Schouten kroongetuige Nabil B. bij in het Marengo-proces. De broer en de vorige advocaat van de kroongetuige, Derk Wiersum, werden ook vermoord. De interviewlocatie is zorgvuldig gescreend op veiligheid. Als een ober bij het eten een groot vleesmes naast de tafel legt, wordt dat snel weer weggehaald; op hun beveiligers vertrouwen de kroongetuigeadvocaten blind. Bang zijn ze niet, zeggen ze. Levensmoe evenmin. Daarom zijn er zorgen. De Jong: “Het geheel van onze beveiliging is echt wel goed opgezet. Maar we hebben het gevoel dat uit kostenoverwegingen en personeelstekort concessies worden gedaan. Daardoor vallen er gaten. Ik kan niet zeggen welke, anders schieten ze er dwars doorheen.” Het gevaar dat de heren lopen is onverminderd groot. Volgens het Openbaar Ministerie ziet hoofdverdachte Ridouan Taghi (Marengoproces) liquideren als zijn levenstaak en kom je niet meer van zijn dodenlijst af als je er eenmaal op staat. Het OM citeerde in juni enkele berichten van Taghi over eerder gepleegde moorden: “Volgende erachteraan non stop we hebben een levenstaak hebben we verwaarloost sir haha.” En: “Nog lang niet klaar met deze taak.” Een maand geleden hoorden ze een coördinator van de Dienst Koninklijke en Diplomatieke Beveiliging (DKDB) vertellen dat het belangrijk is om persoonsbeveiliging tijdig af te schalen. De DKDB’er zei dat dit soms niet gebeurt door ‘politieke inmenging’, wat capaciteitsproblemen veroorzaakt. De Jong (verheft zijn stem): “Ik ben hier zó boos over. Deze man zei dit bij een sessie van de Tweede Kamercommissie Justitie en Veiligheid. Die sessie ging over het verbeteren van de beveiliging van bedreigde personen zoals wij. Hij fluistert de Kamerleden in dat je beveiliging zo snel mogelijk moet afbouwen.” De Jong kan er nog niet over uit. Het voelt als een koude douche: “Er is nauwelijks een jaar verstreken na de moord op Peter R.!” Schouten: “Dit is wat wij wekelijks ervaren. De bazen van deze dienst zijn alleen maar bezig met hun eigen capaciteitsproblemen. Niet met waar het allemaal om begonnen is: onze veiligheid. Zorgen dat wij niet vermoord worden omdat we ons werk doen, zoals onze collega’s is overkomen.” De twee zeggen regelmatig te horen hoeveel hun verzoeken om bewegingsruimte de staat kosten. Schouten: “Er wordt op gestuurd dat ik mij schuldig voel dat ik normaal wil leven. Terwijl minister Yesilgöz van Justitie en Veiligheid het belang van onze rol in de rechtsstaat steeds benadrukt, gezegd heeft dat we de ruimte moeten krijgen. We voelen ook haar betrokkenheid, zien dat zij eraan werkt.” De Jong: “En toch moeten we die ruimte elke keer bevechten bij de DKDB.” Is het niet een onvermijdelijke consequentie dat je bewegingsvrijheid vermindert als je levensgevaarlijk werk doet? Schouten: “De vraag is waarom men ons opzadelt met dit soort schuldgevoelens. Wij kunnen er niets aan doen dat criminelen ons op een dodenlijst hebben gezet.” De Jong wijst op het belang van hun werk voor de samenleving. “Er komen in de toekomst veel meer afspraken met kroongetuigen om criminele organisaties in kaart te brengen. Zonder kroongetuige was er geen Marengo-proces geweest. Toch heb ik het idee dat de hele veiligheidskwestie het Openbaar Ministerie geen ene moer interesseert. Als het daarom gaat, werkt het OM ons alleen maar tegen. Toen Peter R. de Vries vertrouwenspersoon van de kroongetuige werd, hebben ze alles geprobeerd dat te blokkeren. We hebben vier procedures tegen de Staat gewonnen, maar zelfs toen Peter al was neergeschoten, zijn ze nog in beroep gegaan.” Het Openbaar Ministerie heeft haar officieren van justitie in het Marengo-proces uit veiligheidsoverwegingen geanonimiseerd, evenals de officieren in 38 andere strafzaken. Schouten: “En dat terwijl aan de kant van het OM geen slachtoffer gevallen is.” De advocaten vinden de voortschrijdende anonimisering een verkeerd signaal naar de samenleving. “Zo geef je het idee dat er voordeel te behalen valt om mensen te bedreigen en zwart te maken,” zegt Schouten. De Jong: “Het is belangrijk dat je als staat naar buiten treedt. Dan laat je zien dat het geen zin heeft om advocaten en rechters en officieren te intimideren. De overheid moet niet duiken. De overheid moet er stáán. Dat geeft vertrouwen aan de burgers, van wie je ook niet wil dat ze uit angst zwichten voor criminelen.” Dat die angst groot is, merken ze ook onder collega’s. De Jong had laatst een overleg met advocaten in een grote witwaszaak. “Een van hen zei: ‘Ik ben er online bij, want ik wil niet dat iemand mij bij jouw kantoor naar binnen ziet gaan.’” Veeltwitteraar Schouten merkt dat tweetjes over Taghi ‘nauwelijks worden geretweet’ en wordt soms afgezegd als gast op feestjes. Soms is er het dédain voor advocaten die een ‘verrader’ bijstaan, zoals een kroongetuige in de criminele wereld wordt gezien. De Jong, die al tien jaar kroongetuigen bijstaat: “In een andere zaak tekende iemand ooit een NSB-teken in de lucht toen ik eraan kwam.” Ze missen De Vries enorm, zeggen ze. De moord op hem bracht verdriet, woede en een leven onder zware restricties. Maar óók is er die bijzondere saamhorigheid. De Jong: “De verbondenheid met een kroongetuige is altijd groot. Bij de een gaat dat wat verder dan de ander, maar je bent in een hele moeilijke situatie met elkaar. De band die je krijgt is heel intens.” Schouten: “In een situatie met zoveel gevaar, verlies en beveiliging om je heen zou het gek zijn als je niet erg naar elkaar toe groeit. We zitten alledrie in hetzelfde schuitje. De groep versterkt zich door wat je meemaakt.” De groep wijkt niet. Schouten: “Wat maar meteen duidelijk maakt dat het helemaal geen zin heeft om te dreigen en te moorden. We zijn juist nóg meer gedreven om dit werk te doen.” Het zijn drukke tijden voor de advocaten. Vorige week waren er de strafeisen in het Marengo-proces (levenslang tegen Taghi en vier anderen). Op 14 juli horen ze welke straf de verdachten van de moord op hun collega en vriend Peter R. krijgen. Deze week werden tot hun tevredenheid nóg drie verdachten opgepakt: de ‘aanjager’ van de moord en de mannen die daarna filmden. Voor De Jong is de geëiste straf voor de moordverdachten de enige goede: “Levenslang.” Samen met Schouten woonde hij alle zittingen bij. Ineens zaten ze niet als advocaat in de rechtszaal, maar als betrokkene. Hoe dat was? De Jong: “Ik werd er een beetje agressief van. De verklaringen van de verdachten zijn zó volstrekt tegenstrijdig aan de feiten. Hou dan liever je mond.” Schouten voelde vooral trots op de kinderen van zijn vriend, die een nabestaandenverklaring aflegden. “Een heel dubbel gevoel was dat.” Want waarom zat híj daar nou trots te wezen, en niet hun vader? Hoe moet het verder in de toekomst? Ze denken er wel eens over. Schouten: “Er zal een punt komen dat ik mijn baard afscheer of zo.” De Jong: “Ik weet het echt niet, het is hoogst onzeker.” Is er geen vertrouwen in blijvende bescherming door de rechtsstaat? “Nee, niet zonder meer,” zuchten de twee. Misschien moeten we zelf onze beveiliging regelen, dachten ze het afgelopen jaar heel even. Het was in de periode dat hun bewegingsruimte meer dan normaal was ingeperkt door de capaciteitsproblemen bij de DKDB. Schouten: “We leven in een land waar het geweldsmonopolie bij de staat ligt. Maar wat als de staat mij niet voldoende kan beveiligen of daarvoor te weinig mensen heeft…” De Jong: “Waarom mag ik dan mijzelf niet beschermen? Dat is een vraag die ik heb sinds de tien jaar dat ik kroongetuigen bijsta.” Schouten: “Je zou er bijna voor naar het Europese Hof van de Rechten van de Mens stappen. Wat moet je in het werk stellen om te zorgen dat iedereen honderd procent veilig is in deze zaak? Beveiligen tot het bittere einde, dát moet het uitgangspunt zijn. Óf je geeft ons de kans dat zelf te regelen. Het hoeft maar één keer fout te gaan. En het ís al drie keer fout gegaan.”||https://www.parool.nl/nieuws/advocaten-nabil-b-zorg-dat-wij-niet-vermoord-worden-omdat-we-ons-werk-doen~b9729628/
2022-07-06||De foto’s die Prins de Vos van trans man Levi maakte, werden beklad, bespot en vernield: ‘Hier past maar één antwoord’||Kunst in de openbare ruimte bestaat bij de gratie van publiek, gaat daar een wisselwerking mee aan en heeft vaak een idealistisch doel: aanzetten tot nadenken. Dat kunst in de openbare ruimte leidt tot debat en heftige discussies is dan ook geen nieuw gegeven. Het is juist de kracht die kunst kán hebben: het mag schuren, het mag een onderbuikgevoel opleveren. Maar vernieling van kunst in de openbare ruimte, dat valt in geen geval goed te praten. In april kreeg ik te horen dat vijf beelden uit mijn fotoserie Boys do cry geselecteerd waren voor de Pride Photo Exhibition. Pride Photo reist jaarlijks door het land en toont onderbelichte verhalen uit de lgbtqi+-gemeenschap. Eén van de foto’s die Pride Photo selecteerde was een naaktfoto van Levi; een man die ik van 2014 tot 2021 heb gefotografeerd op belangrijke momenten in zijn leven. De reeks portretten laat zien hoe het is om een jonge man te zijn, met alle onzekerheden en kwetsbaarheden die daarbij komen kijken en die we allemaal herkennen. Pas als je dieper in de serie duikt, ontdek je dat Levi een trans persoon is. Dat komt mede door verschillende naaktfoto’s, direct na zijn geslachtsoperatie en later in de tijd. Er hangt veel mysterie rondom de (post-operatieve) lichamen van trans personen, en dat kan ik mensen moeilijk kwalijk nemen. Want waar is ooit een naakt trans persoon te zien geweest? Misschien in een enkel autonoom kunstproject. In de beslotenheid van een fotoboek of in een museale expositie. Maar die projecten zijn doorgaans niet zichtbaar voor het grote publiek. Zo blijft er een sfeer van taboe en mysterie hangen rondom de lichamen van trans personen. Pride Photo leek me daarom een geweldige stap in de goede richting: een naaktfoto waarbij Levi iets wegheeft van een Griekse god. Geen heftig, bloederig of pornografisch beeld, maar een klassieke kunstfoto. Niet bepaald aanstootgevend. Maar al na een maand, toen de expo net in Vlissingen stond, werd de foto besmeurd. Sociale media stonden er vol mee: ‘Prima dat je trans bent, maar houd die leuter in je broek.’ En die uitspraak was nog mild. De hoeveelheid stront die over Levi en zijn trans zijn is geschreven, is niet bij te houden. Maar een gedeelte van de mensen die naakt in de openbare ruimte niet vinden kunnen, vindt blijkbaar vandalisme, pesterijen en intimidatie wél goed. Twee boze witte mannen namen een paar weken later in Almere het heft in handen en schroefden de borden los van de panelen om ze vervolgens met de blanco zijde naar voren te bevestigen. Zij filmden deze handeling en plaatsen het trots online, waarbij één van hen als reden opgaf: “Prima wat hij, zij, weet ik veel, zichzelf aandoet, maar wij zijn tegen het normaliseren van dit soort zaken.” Niet alleen boze burgers namen aanstoot aan de foto’s. De lokale wethouder Integratie, Diversiteit en Inclusie, CDA’er Froukje de Jonge, zei direct na de opening van Pride Photo in Almere: “Sommige verhalen hadden beter in de slaapkamer kunnen blijven.” Daarna gaf ze opdracht mijn paneel te verplaatsen naar een plek waar de foto minder zichtbaar is. Dit bekladden, verwijderen of censureren draagt bij aan de mystificatie en onderdrukking van de lgbtqi+-gemeenschap. Niet alleen ik, maar ook Levi is dat helemaal zat: “Ik word verdomme al een kwart eeuw gepest, uitgesloten en gediscrimineerd,” zegt hij. Mensen die beweren dat een naaktfoto averechts werkt en niet bijdraagt aan meer tolerantie, weten niet wat tolerantie inhoudt. Een samenleving waarin alleen binnen de lijntjes mag worden gekleurd, met vooral vrouwelijk en heteroseksueel getint naakt, is niet tolerant maar onderdrukkend. Het ene lijf is in zo’n samenleving meer gewenst dan het andere. Op zo’n manier van denken past maar één antwoord: laat het afwijkende lijf zien. Tonen, tonen en nog eens tonen. Totdat ook Levi als normaal wordt gezien en het tonen van zijn naakte lichaam in de publieke ruimte niet aanstootgevender is dan vrouwelijk naakt in de etalage van de plaatselijke seksshop. Prins de Vos, fotograaf||https://www.parool.nl/columns-opinie/de-foto-s-die-prins-de-vos-van-trans-man-levi-maakte-werden-beklad-bespot-en-vernield-hier-past-maar-een-antwoord~baa09b2c5/
2022-07-06||Nigeriaanse piraat voor Nederlandse rechter: ‘Toen ik op de brug kwam, stonden er vijf gewapende mannen’||Het is zes uur ’s ochtends als een bemanningslid van het schip FWN Rapide wordt gebeld in de machinekamer. “Toen ik op de brug kwam, stonden er vijf gewapende mannen. Ik moest terug naar de machinekamer om te zorgen dat het schip niet zou zinken. Er ging een gewapende man met mee, die zou me doodschieten als ik niet luisterde.” “Een dossier als een filmscript,” stelde de rechtbank Rotterdam dinsdag. Een script van een piratenfilm, met een cast vol jonge Nigerianen met kalasjnikovs, snelle boten en de wens om veel geld te verdienen. En met een scheepsbemanning van elf Russen en Filipijnen die een maand lang in de Nigeriaanse jungle werden gegijzeld. Piraterij is een groot probleem voor de westkust van Nigeria. Jaarlijks worden tientallen schepen geënterd door gewapende groepen, waarna de bemanning of het hele schip worden gegijzeld. Op 21 april 2018 was het de beurt aan de FWN Rapide, een 146 meter lang vrachtschip van de Groningse rederij ForestWave. Ruim vier jaar later staat een van die vermeende piraten, Itoruboemi L. (32), voor de rechter in Rotterdam. Iets wat zelden gebeurt. Waarom de groep Nigeriaanse piraten het precies op de Rapide had gemunt, is onduidelijk. Het schip was op weg naar Port Harcourt in Nigeria toen het werd geënterd. De bemanning werd gedwongen in kleinere bootjes over te stappen, de Rapide werd op zee achtergelaten. Later bleken er nog drie bemanningsleden aan boord te zijn: ze hadden zich verstopt. De gegijzelde bemanning werd naar de kust van Kameroen gebracht en met andere bootjes de Nigeriaanse jungle in gevaren. Vanuit een schuilplaats in de jungle werden de onderhandelingen gevoerd met de Groningse rederij. De kapers eisten in eerste instantie twee miljoen dollar, maar na weken onderhandelen betaalde de rederij zo’n 330.000 euro. Het werd in cash naar de schuilplek gebracht. Toen de bemanning in Nederland door de politie werd verhoord als getuige, hadden ze het steeds over ene ‘Major’. Hij zou bij de kapers op het schip zijn geweest en daarna de onderhandelingen hebben geleid. “Dat klopt niet,” zei Major – Itoruboemi L. – in de Rotterdamse rechtbank. Hij was niet op het schip. En hij heeft de onderhandelingen alleen gedaan om te helpen. Maar hij zegt ook dat hij 5000 dollar kreeg van het uiteindelijke losgeld. Dat L. in de rechtbank belandde is uitzonderlijk, vaak gaan de piraten vrijuit. De Nederlandse politie lokte hem met een undercoveractie naar Zuid-Afrika. De Nederlanders deden zich voor als mensen die ook schepen wilden gaan kapen, al zegt L. dat hij dacht te gaan solliciteren voor een beveiligingsbaan. Inmiddels zit L. al twee jaar in een Nederlandse cel. Het OM eiste dinsdag een celstraf van 10 jaar. De advocaat van L., Gökhan Özveren, vroeg om vrijspraak: L. zou nooit op de Rapide zijn geweest. Bovendien zou hij niet door het Nederlandse OM maar door de Nigeriaanse justitie moeten worden vervolgd. Het is nog niet bekend wanneer de rechtbank uitspraak doet.||https://www.parool.nl/wereld/nigeriaanse-piraat-voor-nederlandse-rechter-toen-ik-op-de-brug-kwam-stonden-er-vijf-gewapende-mannen~b88e3d41/
2022-07-06||Gevolgen van boerenprotesten zichtbaar in de supermarkten: ‘Brood is het snelst op’||Supermarkten zeggen na anderhalve dag van boerenblokkades bij distributiecentra al tientallen miljoenen euro’s schade te hebben geleden. Die schade komt door misgelopen omzet, omdat winkelvoorraden niet aangevuld kunnen worden. Groenten, fruit, vlees, kaas of vis zijn in sommige supermarkten dinsdag al niet meer te verkrijgen, doordat protesterende boeren distributiecentra blokkeren. Als die protesten aanhouden, zullen die schappen met versproducten waar nog wel iets ligt, later op de dag ook leeg zijn, verwacht het Centraal Bureau Levensmiddelenhandel (CBL), de branchevereniging voor supermarkten. Dinsdagochtend blokkeerden de boeren elf distributiecentra. In de loop van de dag zijn diverse blokkades ook weer beëindigd, al dan niet onder invloed van een noodverordening. Maandag barricadeerden de boeren twintig van de vijfendertig bevoorradingscentra van supermarkten. Vooral in de grotere supermarkten zijn de gevolgen goed zichtbaar, zegt een woordvoerder van het CBL. Die rekenen twee tot drie keer per dag op leveringen vanuit de distributiecentra. De lege gaten in winkelschappen beginnen op sommige plekken ‘problematische vormen aan te nemen’, ziet de woordvoerder. “Winkels hebben een klein magazijn en ontvangen hun gehele voorraad uit de centra, maar nu dus niets.” De versproducten die niet geleverd kunnen worden belanden in de prullenbak. De dervingsschade loopt in de miljoenen euro’s, verwacht het CBL. Bovendien ontvangen niet alleen supermarkten, maar ook ziekenhuizen en zorgcentra voedsel en andere producten uit de distributiecentra. Ook die aanvoer is verstoord. Het CBL vermoedt dat supermarkten afgelopen weekend al extra voorraden hebben ingeslagen, maar weet niet in hoeverre die voorzorgsmaatregelen de huidige verstoringen compenseren. Het is niet zo dat niet-geblokkeerde distributiecentra zomaar ergens anders kunnen bijspringen, zegt retaildeskundige Paul Moers. De opslag in de centra is nauw afgestemd op de vraag van supermarkten, zegt hij. Vooral als het om versproducten gaat. “Brood is het snelst op. Groenten, fruit en vlees volgen al snel. Na twee tot drie dagen zonder aanvoer is het voedsel op.“ De problemen zullen regionaal sterk verschillen. “Om aan voldoende voedsel te komen, zullen mensen na enkele dagen van dit soort blokkades al naar een supermarkt kilometers verder moeten rijden”, zegt Moers. “Ik begrijp niet dat de boeren zoveel ruimte krijgen voor deze blokkades.” De schappen met houdbare producten zullen niet genoeg alternatieven kunnen bieden voor het gebrek aan vers, verwacht hij. “Ook die schappen moeten vrijwel dagelijks aangevuld worden. Belangrijke schappen dan, de potjes sambal blijven wel beschikbaar.” Toen de boerenactiegroep Farmers Defence Force (FDF) in 2019 aankondigde om de aanvoer vanuit distributiecentra plat te leggen, stak de rechter daar een stokje voor. Het CBL kan nu evenwel niet teruggrijpen op die rechterlijke uitspraak, omdat FDF de huidige acties niet coördineert. De boerenblokkades lijken te zijn afgesproken op chatplatforms zoals Telegram. Het CBL verzocht de politie daarom dinsdag wederom ‘stevig in te grijpen.‘ Ingrijpen deed de politie in verschillende plaatsen, waaronder in Sneek en in Zwolle. Boeren werden onder meer bestreden met traangas. De landelijke politiechef Willem Woelders riep maandagmiddag de distributiecentra nog op om eerst zelf in gesprek te gaan met actievoerders. “Dan kun je ze misschien beter beïnvloeden.” Maar volgens het CBL zijn de distributiecentra geen partij in het conflict. “Boeren ageren duidelijk tegen het stikstofbeleid, het beleid van de overheid,” zegt de woordvoerder. “ Wij, maar ook burgers en bedrijven zijn nu de dupe. Wij houden ons afzijdig van de discussie en rekenen erop dat de politie ingrijpt.” Het CBL heeft wel degelijk een rol in het conflict, vindt retaildeskundige Moers. “Als supermarkten de boeren wat meer betalen voor een liter melk, kunnen ze ook met wat minder vee renderen. Het CBL, boeren en ook politici zullen samen in gesprek moeten om de landbouw te verduurzamen.”||https://www.parool.nl/nederland/gevolgen-van-boerenprotesten-zichtbaar-in-de-supermarkten-brood-is-het-snelst-op~be1859c2/
2022-07-06||Directeur Emiel van der Pol: ‘This Art Fair geeft een zo breed mogelijk perspectief op hedendaagse kunst’||Emiel van der Pol-Engels (1984) is de opvolger van Mette Samkalden, die met deze editie na zeven jaar afscheid neemt van This Art Fair. Hij studeerde kunstgeschiedenis en werkte daarna bij galerie Torch. Inmiddels is hij eigenaar van Singular-Art, een galerie voor hedendaagse kunst in Nijmegen. “Het is uniek dat hier alleen kunstenaars staan, geen galeries. Er is ook een stevige selectiecommissie en de leden hebben de opdracht om een zo breed mogelijk perspectief op de hedendaagse kunst te geven. Dat levert een verrassende beurs op. Er zijn ook performances en installaties. Het is een plek waar meer ingewikkelde kunst ook een natuurlijke plek heeft.” “Het idee was dat ze van elkaars netwerk gebruik konden maken. Het is ook zeker niet zo dat de beurs iets tegen galeries heeft, maar het afgelopen jaar hebben we ervoor gekozen om het alleen met kunstenaars te gaan proberen. Dat beviel heel goed. Er is een grote groep kunstenaars die niet door een galerie vertegenwoordigd wil worden of kan worden. Daar zijn weinig kwalitatieve kunstbeurzen voor. Ik denk dat This Art Fair een lacune opvult binnen het veld van kunstbeurzen in Nederland.” “Het werk loopt zeer uiteen, maar ik denk wel dat er een bepaald soort mentaliteit is, een vrije geest. Misschien kun je zeggen dat de beurs mensen aantrekt die hun leven op hun eigen manier willen inrichten. De stands worden anders ingedeeld. Er heerst ook een sfeer van gemeenschappelijkheid. Kunstenaars helpen elkaar bijvoorbeeld met transporten. Aan deze beurs gaat ook een traject vooraf, dat heet This Works” “Je hebt niet alleen de beurs zelf, maar ook een ontwikkeltraject waarin allerlei aspecten van het professionele kunstenaarschap aan bod komen. Daaraan merk ik dat deze beurs het verschil maakt. Alle deelnemers van de beurs, maar ook andere kunstenaars, kunnen deelnemen aan workshops. Hoe stel je een factuur op? Hoe bepaal je de prijs van je werk? We bezoeken collecties en ateliers. Het is een hele rits aan activiteiten die passen binnen het professionele kunstenaarschap.” “Kunstenaars die goed verkopen willen altijd nog een keer, maar we hebben ook limieten. We zeggen altijd: na twee keer moet je wel met een heel bijzonder voorstel komen. We ontmoedigen dat de beurs er telkens hetzelfde uitziet. Verrassing is heel belangrijk.” “Ik wil vooral zorgen dat het een eigengereide beurs blijft, dat het echt een alternatief aanbod biedt op wat er al is. Ik wil het idee van gemeenschapszin verder uitbreiden, door me in te zetten voor een groep mensen die zich verbonden voelt met het evenement en het platform.” This Art Fair: t/m 10 juli in de Kromhouthal, Gedempt Hamerkanaal 23||https://www.parool.nl/kunst-media/directeur-emiel-van-der-pol-this-art-fair-geeft-een-zo-breed-mogelijk-perspectief-op-hedendaagse-kunst~bc490154/
2022-07-06||Jonge maker Luit Bakker: ‘Als de wereld in brand staat, branden gemarginaliseerde groepen als eerst’||“Beeldend, eclectisch performancetheater vanuit een maatschappijkritische focus. Mijn voorstellingen zijn confronterend, komisch, fysiek en hopelijk ook ontroerend. Ik ontzie mezelf en daarmee het publiek niet en probeer met mijn voorstellingen emancipatie en zichtbaarheid te creëren. Ik ben zelf queer en vrouw en denk dat daarin nog veel stappen te maken zijn.” “In A garden of heavenly delights experimenteer ik met techniek, met virtuele werelden. Mijn voorstellingen gaan vaak over het willen bouwen aan nieuwe werelden en in VR kun je dat ook echt doen. De voorstelling gaat over binariteit, hokjesdenken en de uitsluiting die daaruit voort kan komen. In de voorstelling zoeken we naar een andere realiteit, een andere dimensie, in de hoop dat we in een gezamenlijke queerutopie terechtkomen.” “De keuze voor theater voelde van jong af aan logisch. Het is een jas die me heel goed past. Voor mij is theater een uniek vacuüm in de tijd. Het is ongekend dat je zo direct in contact staat met je publiek. Het is ook een plek waar je niet kan wegkijken, waardoor je wordt uitgenodigd om diep na te denken over wat er misschien anders kan. Ik zie het als een unieke vorm om mensen te bereiken en in beweging te brengen.” “Vooral dingen waar ik het niet mee eens ben bewegen me. Dat kan iemand zijn die denkt dat hij de waarheid in pacht heeft en daarin heel vrouwonvriendelijk is of een paus die verklaart dat hij antihomo is. Maar ook dingen om me heen die me pijn doen, zoals een nare opmerking als ik hand in hand loop met mijn vriendin. Of die me juist ontroeren, zoals onlangs een jongetje dat op straat met een stok aan het rondzwaaien was dat zei: ‘hocus pocus pilatus pas, ik wou dat iedereen gewoon was.’ Zoiets zie ik en dan weet ik: dit komt in mijn voorstelling.” “Ik moet bekennen dat ik niet echt idolen heb of iemand kan aanwijzen, omdat ik vind dat ik al met heel inspirerende mensen werk. Lotte Bos bijvoorbeeld, met wie ik drie voorstellingen heb gemaakt en die nu ook de eindregie doet bij A garden of heavenly delights.” “Ik geloof heel erg dat mensen op je pad komen. Het is niet dat ik rondkijk in het veld en denk: met die wil ik iets maken. Ik moet iemand ontmoeten, in de ogen kijken en voelen: holy shit, hier zit een goede energie.” “Idealiter zou ik over vijf jaar zelfstandig willen kunnen produceren. Zodat ik nog meer vrijheid heb om uit te pakken. En ik zou het leuk vinden internationaal meer te gaan verkennen.” “Het activisme in mij zal niet zo snel doven. Er is nog zoveel theater dat ik moet maken, ik heb zoveel drijfveren. Als je nu om je heen kijkt, naar Oekraïne of Amerika, waar oorlog of wetgeving mensen veertig jaar terug in de tijd zet, dat vind ik eng. Hoe lang nog voordat het hier ook zo is. Als de wereld in brand staat, branden de gemarginaliseerde groepen als eerst. Dat is iets wat ik erg voel. In mijn voorstellingen zoek ik de paradox op. Ik laat zien hoe je het niet wil, om uiteindelijk te bereiken hoe je het wel wil. Dat is mijn worsteling als maker, en die mag je ook zien.” A garden of heavenly delights is van 8 t/m 17 juli te zien op Over het IJ en van 26 t/m 28 januari 2023 in Frascati. Ga hiernaar toe als je houdt van: een reis naar een ultimate queerutopia, apocalypisme, een lesbische demon, feminisme, virtual reality en octopussen.||https://www.parool.nl/kunst-media/jonge-maker-luit-bakker-als-de-wereld-in-brand-staat-branden-gemarginaliseerde-groepen-als-eerst~bb51a614/
2022-07-06||‘Het was eng rustig’: zij waren in de buurt toen Peter R. de Vries werd neergeschoten	in Amsterdam||“Meestal belt Het Parool mij in de ochtend of middag. Nu werd ik ’s avonds gebeld, even na half 8. Ik kwam net van een andere klus en zat op de fiets. De fotoredacteur zei het direct: ‘Peter R. de Vries is neergeschoten, kan jij naar het Leidseplein?’ Ik croste erheen. Wat mij direct opviel, was de verslagenheid bij de agenten. Ik doe wel vaker van dit soort calamiteiten en meestal zijn agenten ontspannen en goed gemutst. Deze keer heerste er een bedroefde en gespannen sfeer. Dat voelde je aan alles. Voor mij was dit als werk groot nieuws, maar ook bij mij sloeg de adrenaline om in verslagenheid. Er is een van ons neergeschoten; deze aanslag zegt iets over hoe de veiligheid en persveiligheid in Nederland in het geding is. Ik ben even gebleven om foto’s te maken en thuis heb ik ze direct bewerkt en opgestuurd. Later ben ik nog een paar keer teruggegaan naar de straat om de bloemen en mensen te fotograferen. Met de foto’s, waarvan die met drie aangeslagen agenten bij het plaats delict op de betreffende avond het bekendst is, heb ik de tweede prijs bij de Zilveren Camera gewonnen in de categorie nieuws nationaal. Met de agenten van de foto heb ik later nog contact gehad. Maar heel veel tijd om stil te staan bij dat het een jaar geleden is, heb ik niet. Ik vertrek woensdag naar Oekraïne, daar ben ik nu helemaal op gefocust.” “Nog geen honderd meter verderop van waar Peter werd neergeschoten, zat ik die avond op een terras tapas te eten. Toen ik de schoten hoorde, had ik mijn maaltijd net afgerekend en liep ik met mijn scooter door de straat. Tussen mij en de plek waar het gebeurde zaten enkele seconden. Ik moet schuilen, was het eerste dat ik dacht. Ik ging aan de zijkant van de straat staan, maar realiseerde me dat de schoten juist van die kant leken te zijn gekomen. Toen ik de straat overstak, in een poging een veilige plek te vinden, zag ik hem liggen. Die eerste paar minuten leken zich in een soort vacuüm af te spelen. Er was nog nergens paniek, ik was niet bang. Het was eigenlijk eng rustig. We waren ook maar met een paar omstanders. Niemand leek meteen te bevatten wat wij hier meemaakten. Dat werd later wel anders, er kwamen ook steeds meer mensen bij. Ik moet voor mijn werk als digitaal ontwerper vaak op het Leidseplein zijn. Daar zag ik Peter vaak lopen, soms knikten we elkaar toe. Ik kan niet meer door de Leidsedwarsstraat lopen zonder te denken aan wat er is gebeurd. Ongelofelijk dat er alweer een jaar voorbij is.” “Op dinsdag 6 juli werd ik overdag beëdigd door burgemeester Femke Halsema als voorzitter van het stadsdeel Centrum. In de avond werd Peter R. de Vries neergeschoten in mijn stadsdeel. Ik zat thuis tv te kijken, toen ik een melding kreeg op mijn telefoon. Ik ben direct naar het nieuws gaan kijken en kreeg ook informatie van de gemeentelijke diensten via de app. Als voorzitter heb je veiligheid in je portefeuille, maar eigenlijk wist ik niet wat ik op dat moment moest doen. Ik appte mijn voorganger Mascha ten Bruggencate en die vertelde me dat het stadsdeel verantwoordelijk is voor de nazorg. De volgende dag zijn we met een busje de buurt ingegaan. Er waren veel mensen die bloemen kwamen leggen en er was een onwerkelijke sfeer. Veel mensen die daar wonen zaten op de stoep voor hun huis. Ik was nog te kort in functie om als schouder te fungeren, maar ik denk dat we middels het busje veel hebben kunnen doen. Voor mij was de moord ook schrikken. Het is de zoveelste moord. Mohamed Bouchikhi (17), de stagiair die slachtoffer werd van een vergismoord op Wittenburg kende ik persoonlijk heel goed, daarna is Derk Wiersum vermoord en nu Peter R. de Vries, dacht ik. Ik vind het shocking; de drugscriminaliteit neemt de stad in een greep en zorgt voor dieptepunt na dieptepunt. Nog steeds krijg ik rillingen als ik door de Lange Leidsedwarsstraat loop.” “We zaten op die dinsdagavond te vergaderen met de buurt, over de plannen die nodig zijn om de buurt leefbaar te houden voor bewoners. Dat ging nog online, via Zoom. De Leidsebuurt is de buurt waar alles gebeurt, maar ineens hoorde ik wel heel veel sirenes, te veel om elkaar nog te verstaan. We zijn tien minuten gestopt en toen hoorde ik dat er iemand was neergeschoten, via het nieuws. Later las ik dat het om Peter R. de Vries ging. We hebben de vergadering toch maar even afgemaakt en sommige buurtbewoners gingen naar buiten om te kijken. Ik ben intelligent aangepast aan de emoties in de buurt. Wat dat wil zeggen? Dat ik al zoveel heb meegemaakt in de ruim veertig jaar dat ik hier woon. Ik schrik niet meer snel. We hebben de handgranaat op de mat bij café In The City gehad, de moord op een taxichauffeur, meerdere geweldsincidenten, aanrandingen, vechtpartijen; er gebeurt hier zoveel. Om hier te kunnen wonen, moet je nuchter blijven. Wat ik wel zorgelijk vind, is de normloosheid die dit plein heeft. Alles gebeurt maar gewoon: auto’s mogen er niet komen en toch zie ik auto’s, biro’s, motoren. Er is steeds minder zorg voor deze buurt waarin Amsterdammers leven. Het lijkt alsof alles hier maar mag en gebeurt. Ik blijf wel optimistisch hoor en houd hoop dat het beter wordt. Maar over de moord op Peter R. de Vries op klaarlichte dag kan ik kort zijn: de normloosheid is doorgeslagen.” “De moord op Peter R. de Vries is het bewijs: ze schrikken écht nergens voor terug. Ze maken korte metten met iedereen die ze in de weg staat, zélfs iemand als Peter. Midden in de Leidsebuurt, midden in Amsterdam, midden op de avond. De zinloosheid van zijn moord - je wint er helemaal niets mee - maakt het pure terreur. Heel veel mensen gingen denken: ‘Wie is de volgende? Ben ik dat?’ Een jaar na de moord is te zien hoe die angst doorwerkt in de rechterlijke macht. Het strafproces op Peter R. de Vries is totaal geanonimiseerd, zoiets is nog nooit eerder gebeurd. Of neem het Marengoproces in rechtbank De Bunker, dat lijkt wel een oorlogstafereel met alle extra beveiligingsmaatregelen. Peter zal vermoord zijn omdat hij de vertrouwensman was van de kroongetuige tegen Taghi en aanhang, niet omdat hij misdaadjournalist was. Toch, ook alle misdaadjournalisten waren zich kapotgeschrokken. Ook ik ging denken, ben ik de volgende? Is de redactie de volgende? Vliegt er straks een raket naar binnen, zoals vlak na de moord de dreiging was bij RTL Boulevard? Het is natuurlijk menselijk om je dat af te vragen, maar die gedachten moeten wel van voorbijgaande aard zijn. Want die angst, dat is precies wat terreur wil. Het is heel goed om concrete risico’s zo serieus mogelijk te nemen, en sommige collega’s worden om zeer legitieme redenen zwaar beveiligd. Maar als instituut moeten rechtspraak, advocatuur én journalistiek overeind blijven.”||https://www.parool.nl/amsterdam/het-was-eng-rustig-zij-waren-in-de-buurt-toen-peter-r-de-vries-werd-neergeschoten-in-amsterdam~b78b3718/
2022-07-06||Russische olie lijkt Europa toch te bereiken – als ‘Indiase’ diesel||In de eerste vijf maanden van 2022 kwam in de Rotterdamse haven ongeveer 200.000 ton diesel uit India aan. Opvallend, want een jaar eerder was dat nog geen enkele druppel. En die 200.000 ton diesel uit India, daar lijkt een Russisch luchtje aan te zitten. Sinds de oorlog in Oekraïne zijn veel westerse bedrijven en overheden gestopt met de inkoop van Russische olie. Nu nog vrijwillig, vaak om reputatieschade te voorkomen. Later dit jaar verplicht, vanwege de EU-sancties tegen Rusland. Om zijn olie toch kwijt te raken, geeft Rusland flinke kortingen aan India en China. En India en China – ‘neutraal’ in de Oekraïne-oorlog – nemen die olie gretig af. Vrachtschepen vol Indiase diesel komen plotseling aan in Rotterdam, om vanuit daar doorgevoerd te worden naar de rest van Europa. Dit geeft de indruk dat India goedkoop Russische olie inkoopt, die vervolgens raffineert tot diesel, en die weer relatief duur doorverkoopt aan Europa. “Het is moeilijk aan te tonen, maar ik zou verbaasd zijn als dit niet het geval is,” zegt olie- en gasconsultant Cyril Widdershoven. Dit voorbeeld laat volgens Widdershoven zien hoe Russische olie hoogstwaarschijnlijk ook na de olie-boycot Europa in zal blijven klotsen. Na zo’n raffinageproces, waar verschillende partijen ruwe olie worden gemengd, is de herkomst praktisch gezien haast niet meer te achterhalen. “Dan is het gewoon Indiase diesel.” Problematisch, zegt hij, omdat dit het effect van de sancties tegen Rusland afzwakt. En tegelijkertijd onvermijdelijk, zoals ook blijkt uit het feit dat bijvoorbeeld Iraanse olie ondanks sancties al jaren de weg naar de wereldmarkt weet te vinden. Hebben die oliesancties van de Europese Unie en de Verenigde Staten tegen Rusland dan überhaupt zin? Doen ze Vladimir Poetin pijn? Op dit moment nog niet zo, zegt Widdershoven. “Poetin is militair gezien slimmer geweest dan veel mensen dachten. Hij is deze oorlog begonnen in een tijd van een superieure krapte op de oliemarkt.” Zelfs al voor de oorlog met Oekraïne stond de olie wereldwijd op een recordprijs, vanwege schaarste in de olieproductie en een wereldeconomie die na de coronapandemie weer volop begint te draaien – waar brandstof voor nodig is. De oorlog in Oekraïne stuwt die prijzen alleen maar verder op. “Daardoor verdient Rusland alsnog ontzettend veel aan zijn olie, zelfs met de kortingen die het landen als India en China aanbiedt.” Feit is dat de oliehandel een mondiale aangelegenheid is, zegt analist Hans van Cleef van ABN Amro. Sancties zullen daarom altijd zwak zijn als ze alleen vanuit Europa komen. “Rusland is een van de grootste olieproducten ter wereld. Wil je dat land sanctioneren, dan heeft dat alleen nut als je het wereldwijd doet. Dat gaat hem niet worden.” Lucia van Geuns van het The Hague Centre for Strategic Studies denkt dat Rusland de pijn van de Europese oliesancties pas echt zal gaan voelen als de olieprijs flink begint te dalen. “Gegeven de huidige krappe oliemarkt kan dat nog best een jaar duren.” Vooralsnog lijken vooral Europese landen zelf hard getroffenen te worden door hun boycot van Russische olie, denkt Wei Cheong Ho van het internationaal toonaangevende energieadviesbureau Rystad Energy. “Europese landen halen hun olie van oudsher het liefst uit Rusland,” zegt hij, “omdat het dichtbij is.” Veel Europese raffinaderijen zijn afgestemd op het verwerken van de Oeral-olie uit Rusland, die via pijpleidingen razendsnel en relatief goedkoop binnenstroomt. Om nu massaal over te schakelen naar olie uit de Verenigde Staten, het Midden-Oosten en bijvoorbeeld op diesel uit India, is alleen al vanwege de transportkosten veel duurder. Nederland kan vanwege zijn ligging aan zee, infrastructuur en plek op de internationale handelsmarkt nog relatief goed aan andere olie komen, maar voor een land als Hongarije is dit al veel moeilijker. Cheong Ho denkt daarom dat veel landen niet zo moeilijk zullen doen over de vraag of de nu populaire Indiase diesel deels uit Russische olie bestaat. “Veel landen hebben simpelweg geen keuze.” Wel zegt Widdershoven dat de organisatie van olie-exporterende landen Opec overlegt over mogelijke ‘third party’-sancties door het Westen, die kunnen gelden voor landen die wel massaal olie van Rusland importeren, zoals India en China. “Als dat gebeurt, zullen die landen twee keer nadenken voordat ze veel olie uit Rusland importeren en die bijvoorbeeld met grote winsten als diesel aan Europa verkopen.” Kent de oorlog in Oekraïne op het gebied van de oliemarkt dan alleen maar verliezers? Analist Van Cleef denkt dat India en China er relatief wel bij varen. “In een redelijk krappe markt hebben zij ineens een hoger aanbod.” Maar Cheong Ho zegt dat India en China juist relatief hard geraakt worden, omdat zij als landen netto-importeurs zijn van energie en dus afhankelijk van buitenlandse olie. “De olie uit Rusland kopen zij in de eerste plaats om hun eigen land te voorzien, en pas op de tweede plaats voor de export.” De hoge olieprijzen, versterkt door de Russische invasie en sancties, vallen daarom juist in India en China zwaar. “China importeert 14 miljoen vaten olie per dag,” noemt Cheong Ho als voorbeeld. “Als daarvan 11 miljoen veel duurder zijn dan voorheen en ze er 3 miljoen met wat winst kunnen verkopen, is dat niet gunstig.” Plus: het zijn in een land als India vooral een paar grote raffinaderijen die de vruchten plukken van de verkoop van lucratieve diesel aan Europa, niet zozeer de landen en hun bevolking als geheel. De enige winnaar die deze hoge olieprijzen en Russische sancties kent, denkt Cheon Ho, zijn de Verenigde Staten. “Zij zitten goed gepositioneerd. Hun afhankelijkheid van Russische olie is vrij klein, en ze kunnen hun olieproductie opvoeren om aan de Europese vraag te voldoen.” Widdershoven denkt dat de VS inderdaad relatief goed zitten, maar benadrukt wel dat het land vooral veel van het lichte schalie-olie produceert. “Ook in de VS zijn raffinaderijen op zoek naar zwaardere olie, bijvoorbeeld uit Iran, Venezuela, en misschien ook uit Rusland.” Want dat is ook waar: ondanks anti-Russische geluiden importeren westerse landen op dit moment nog op grote schaal Russische olie. Sommige landen en bedrijven proberen nog binnen te halen wat binnen te halen valt zolang er nog geen officiële sancties zijn.||https://www.parool.nl/wereld/russische-olie-lijkt-europa-toch-te-bereiken-als-indiase-diesel~bad42473/
2022-07-06||De Lange Leidsedwarsstraat. De plek ligt erbij alsof er nooit iets is gebeurd||Er is niets te zien. Toch sta ik stil bij de plek waar het gebeurd is, op 6 juli 2021. In de Lange Leidsedwarsstraat. Het is een paar dagen voor het precies een jaar geleden is. Ik vermoed dat er weer een bloemenzee zal ontstaan. Maar nu wijst niets erop dat dit een plek is met een geschiedenis, waar kogelhulzen op de klinkers kletterden. Veel op het trottoir geparkeerde fietsen. Scooters, sommige nog in hun winterjas. Een groepje toeristen loopt nietsvermoedend langs de plek. Druk pratend. Grote bekers frisdrank in de hand. Ze lopen over de klinkers waar het lichaam lag. Schoenen die uit andere landen komen en hun afdruk hier achterlaten. Duizenden lagen afdrukken. Ook die zullen op een dag door de gemeentelijke veegwagentjes worden weggeschrobd, zodat de klinkers daar, schoongewassen, misschien geen herinneringen meer aan hebben. Zouden ze de man die daar neerviel met kogels in zijn lijf ook zijn vergeten? Of weten ze daar nog alles van? Ze hebben hem getorst toen hij daar neerviel. Ze hebben de bloemen gedragen die daar werden neergelegd. Ze zijn na een tijd, toen de bloemen werden weggehaald, weer overgegaan tot de orde van de dag, en nu liggen ze er weer anoniem bij. Ze laten over zich heenrijden door allerlei voertuigen. Ze moeten weer de rotzooi verdragen, de kauwgom, de sigarettenpeuken, en de andere achteloos weggeworpen dingen. Drie studenten in pak met stropdas fietsen naast elkaar langs de plek. Een van hen rijdt op een lekke voorband. Het is de eerste keer dat ik, min of meer toevallig, op deze plek ben. Toch is het als met heel veel plekken waar iets is gebeurd. Het zet je gedachten aan het werk, maar de plek zelf is de gebeurtenis alweer vergeten omdat het leven er gewoon weer overheen en langs raast. Er zullen ook op deze plek gesprekken zijn gevoerd die over hele andere dingen gingen. Het zou mooi zijn als er zo tegen de gevel van de parkeergarage een plastic zak door een wervelwindje in de lucht blijft zweven. Die scène uit de film American Beauty. Met alle betekenis die je erin zou willen leggen. Tussen de klinkers (een andere soort) van het trottoir groeit groen tussen de voegen. Pal naast de rioolput waar de man vlakbij lag iets dat op een plantje lijkt (of een heel, heel klein minikropje sla). Als je het niet zou weten van die moordaanslag, ligt de plek erbij alsof er nooit iets is gebeurd. Nog meer toeristen. Italianen. Twee jongetjes stuiterend met een voetbal. Er waait een parkeerbonnetje over straat. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/de-lange-leidsedwarsstraat-de-plek-ligt-erbij-alsof-er-nooit-iets-is-gebeurd~be2636d5/
2022-07-06||Boom Chicago presenteert festival met comedy uit alle windstreken||Noem het woord ‘improv’ en de uit New York afkomstige Stacey Smith begint te stuiteren op haar stoel. Ze maakte mensen aan het lachen op cruiseschepen, was onderdeel van het befaamde improvisatiegezelschap The Second City en gaf workshops over de hele wereld. Sinds tweeënhalf jaar is Smith werkzaam bij Boom Chicago. “Ik ervaar pure vreugde als ik improviseer. Tijdens die twee uur zegt iedereen ja op elk idee dat ik heb en ga ik zelf mee in elk idee van anderen. Het is fijn dat iedere show nieuw is. We zeggen altijd: vanavond is de première én de dernière van deze specifieke voorstelling. Omdat je het samen met de zaal doet, moet je ook iedere seconde aanwezig zijn. In het begin was het wel wennen bij Boom, omdat Nederlanders anders zijn dan Amerikanen. Veel afwachtender. Dan dacht ik: waarom reageren al die Saskia’s op de eerste rij niet?!” Voor ze naar Amsterdam verhuisde, produceerde Smith al veel festivals op verschillende plekken. “De meeste comedians houden niet van organiseren, maar ik wel. Waarschijnlijk omdat ik een controlfreak ben. Ik vind het heerlijk om een programma samen te stellen en verschillende stemmen een podium te geven. Dus toen ik hier kwam, zei ik direct: zou het niet leuk zijn om een nieuw festival te beginnen? Dat wilde Boom wel. Ze waren al op zoek naar iets groots, een evenement waar mensen na de coronacrisis bij elkaar konden komen.” Smith staat inmiddels aan het hoofd van de Boom Chicago Academy, die geïnteresseerden de fijne kneepjes van het improv-vak leert. Ook voor hen biedt het festival kansen. “We brengen artiesten van over de hele wereld samen, zodat onze studenten allerlei soorten comedy kunnen ervaren.” Het Boom Chicago Comedy Festival is daarmee tamelijk uniek. “De festivals die ik eerder produceerde, concentreerden zich op één genre: óf improvisatie óf sketches óf stand-up. Wij doen het allemaal en dan ook nog met mensen uit allerlei verschillende landen. Daardoor krijg je een heel breed beeld van comedy. In Italiaanse improv worden de acteurs bijvoorbeeld in elke scène verliefd op elkaar, terwijl dat in Duitsland eerder het tegenovergestelde is. Europese comedy is ook veel theatraler dan Amerikaanse. Daar gaat het erom hoe je het publiek zo snel mogelijk aan het lachen krijgt. De weg ernaartoe is minder belangrijk.” De eerste editie, vorig jaar, bleek door de covidbeperkingen nog lastig te organiseren. “Twee weken van tevoren wisten we nog niet wie er wel en niet zouden komen. De nadruk lag daardoor ook meer op stand-up, omdat het makkelijker was om één iemand over te vliegen dan een improvgroep van tien mensen. Dat is dit jaar gelukkig iets eenvoudiger. Daardoor kunnen we dichter bij ons ideaal komen: een kruising tussen comedy en fringe, met een programmering die heel divers en inclusief is. We hebben queer comedy, maar ook Fern Brady, een hilarische Schotse stand-upper die er tijdens de coronacrisis achterkwam dat ze autistisch is. Boom heeft een improvcursus die tieners met autisme helpt om het onverwachte te omarmen, dus dat past goed bij ons.” Smith is zelf vooral verzot op muzikale improv. “Daar ben ik mee opgegroeid. Toen ik negen jaar was, stond ik al in musicals. Muziek is een universele taal, die het mij makkelijker maakte om te reizen met mijn eigen show Stacejam, waarin ik aan de hand van één woord een hele voorstelling bij elkaar zing. Het is enorm bevredigend om mensen mee te nemen in je hoofd en met liedjes kun je allerlei verschillende emoties tegelijk overbrengen.” Tijdens het festival treedt Smith zelf onder andere op in een van de belangrijkste onderdelen: Musical Improv Spectacular. “We hebben vier gasten, Aaf Brandt Corstius, Jörgen Raymann, Ted Lasso-acteur Brendan Hunt en stand-upcomedian Josh Johnson. Zij zijn de verteller in de voorstelling. Ze mogen van tevoren verhalen voorbereiden of het publiek vragen laten stellen. Mijn collega’s en ik improviseren vervolgens gezongen scènes op basis van hun anekdotes, sentimenten of standpunten. Ze zijn dus voor één avond de ster in hun eigen musical. How cool is that?”||https://www.parool.nl/kunst-media/boom-chicago-presenteert-festival-met-comedy-uit-alle-windstreken~b48550cf/
2022-07-06||Vechten wil ik wel, maar voor wat?||“Zou jij voor je land willen vechten?” “Voor Nederland?” “Nee. Voor Timboektoe. Nou goed?” “Timboektoe is geen land, maar een een stad in Mali. Maar ik weet niet of ik voor Nederland zou willen vechten.” “Slap.” “Ik zeg niet dat ik niet wil vechten, maar ik weet niet of ik voor Nederland wil vechten.” “Waarvoor dan?” “Ik vind eigenlijk dat Nederland een provincie van Duitsland moet zijn. Of dat Nederland en Vlaanderen fuseren tot Groot Vlaanderen. Wanneer moet ik dan vechten?” “Dus als Duitsland of België wordt aangevallen wil je ook vechten?” “Ik bedoel, wat is een land? Kijk eens hoe vaak Polen de afgelopen honderd jaar is veranderd. Eigenlijk bestaan landen maar tijdelijk. Alleen tijdens sportwedstrijden. Maar verder… Stel dat mijn kleinkinderen in Rusland zouden wonen, en ik ben de enige van de familie die niet achter Poetin zou staan, dan zou ik toch mijn familie volgen. Maar wat zou ik dertig jaar geleden hebben gedaan? Ik weet het niet. Misschien stond ik dan helemaal achter Rusland als ik in Rusland zou wonen. Of ik was dissident. Ik denk wel eens: ik heb geluk gehad dat ik denk zoals ik denk. Maar stel dat ik andere ouders had gehad, dat ik niet in Amsterdam was opgevoed, dat ik andere vrienden had gehad, hoe had ik dan gedacht?” “Je kunt toch wel gewoon voor Nederland vechten?” “Maar stel dat Nederland, de regering dus, achter Poetin zou staan en zou zeggen: beste Poetin, verdedig ons maar tegen de Duitsers, de Fransen en de Engelsen. En negentig procent van de Nederlanders stond achter Poetin, moet ik dan ook Nederland verdedigen?” “Zo kun je van alles wel een probleem maken.” “De vraag is: waar wil ik voor knokken? Vechten wil ik wel, maar voor wat?” “Voor je principes!” “Principes zijn geen land.” “Maar zo wil je nooit vechten!” “Jawel. Maar ik wil dus niet voor een fascistisch of communistisch land vechten. Maar wel voor iets waardevols.” “Wat is dat waardevolle dan?” “Iets tussen land en principes. Ik denk aan plekken waar ik gelukkig was. Amsterdam, de Dordogne, Zuid-Engeand, Umbrië… Moskou zelfs… Die zou ik allemaal willen verdedigen. Maar de mensen moeten ook aardig zijn. Ik heb geen zin om te vechten voor een stel klootzakken. Maar je kunt overal wel aardige mensen vinden.” “Wat ben jij ingewikkeld!” “Waar zou jij dan voor willen vechten en eventueel sterven?” “Ja, nu weet ik het ook niet meer.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/vechten-wil-ik-wel-maar-voor-wat~bd44dcde/
2022-07-06||Oranjecoach Mark Parsons: ‘Voetbal is mijn passie, mijn hartslag, mijn benzine, mijn doel’||Toen Mark Parsons (35) een jaar of tien was en ontdekte dat hij goed kon voetballen, vroeg hij zijn vader: “Pap, waarom ben ik hier zo laat mee begonnen?” Zijn vader antwoordde met een geamuseerde zucht. “Mark, we lieten je al voetballen toen je zes was, maar toen was je drukker met het plukken van madeliefjes, in het midden van het veld.” Nu zit de man die ooit bloemetjes uit een voetbalveld trok in een vergaderkamer op het grootste voetbalcomplex van Nederland, en spreekt vurig over het spel dat sinds zijn tienerjaren zijn leven beheerst. “Het is mijn passie, mijn hartslag, mijn benzine, mijn doel,” zegt de Brit in Zeist. “Er is maar één ding dat daarboven staat: mijn vrouw en mijn dochter.” Parsons maakt zich op voor zijn eerste eindtoernooi als bondscoach van Nederland, sinds hij in september vorig jaar succescoach Sarina Wiegman opvolgde. In januari vestigde hij zich voltijd in Zeist, in een appartement dichtbij de KNVB-campus. Zijn dagelijkse route naar werk beslaat een minuut of tien wandelen door de bossen: “I love it.” Ondertussen wonen zijn vrouw en dochter in Engeland, in de buurt van familie. De bondscoach staat bij zijn speelsters bekend als workaholic, lijkt altijd met voetbal bezig te zijn en zegt tijdens het gesprek meermaals dat hij deze zomer wil dat het Nederlands team boven verwachting presteert, gevolgd door: “Het doel is winnen.” Soms beginnen mensen over zijn leeftijd. “Oh, 35?” hoort hij dan. “Je bent erg jong.” Maar wat zegt leeftijd, vraagt hij zich af, als je al zeventien jaar – in zijn woorden – nietsontziend en vol overgave, ‘ongebruikelijk’ veel uren maakt? Na een lachje: “Nee, ik voel me niet jong. En als je kijkt naar het aantal voetbaluren dat ik heb gemaakt, dat is belachelijk. Laatst sprak ik iemand van in de dertig en ik vroeg: ‘Hoe lang coach je?’ Ik zei dat ik niet geïnteresseerd was in zijn leeftijd, dat zegt me niks. Andersom zegt het ook niet alles, het is ook anders als je als coach bijvoorbeeld tien jaar lang hetzelfde doet.” De professionele coachcarrière van Parsons begon al op zijn achttiende bij Chelsea. Bij de vrouwentak van de Engelse voetbalclub was hij onder meer verantwoordelijk voor de academie en de beloften. Daarna vertrok hij naar Amerika, waar hij de vrouwen van DC United coachte, drie seizoenen hoofdtrainer was van Washington Spirit en vervolgens aan het roer stond bij de topclub Portland Thorns. Van september tot en met november combineerde hij het bondscoachschap met die baan, een veelbesproken en bekritiseerde duofunctie. Inmiddels is hij voltijd bezig met het Nederlands elftal. Onlangs werd de Brit gevraagd naar zijn droom – als bondscoach, in het leven. Parsons had geen antwoord paraat. “Ik kon nooit dromen dat ik zes jaar lang als profcoach zou werken in Amerika, in een land én een stad waar het vrouwenvoetbal hoog in aanzien staat. Ik kon niet dromen dat ik in Portland aan de slag zou gaan, bij het meestbezochte voetbalteam ter wereld, waar elke week 25.000 mensen zouden kijken. Elke winkel die ik inliep hoorde ik: ‘Hé, coach, succes dit weekend!’ Zo’n scenario dromen leek onmogelijk. En ik kon ook niet dromen dat ik een van dé topteams van de wereld zou coachen als bondscoach, als eerste buitenlander ooit. Maar ik heb behaald wat zelfs geen droom kon zijn.” En toch: doelen stelt hij wel, vertelt hij, onderbroken door een verontschuldiging voor het ‘zo lang en gedetailleerd antwoorden’ – een excuus dat hij deze middag vaker zal herhalen. Parsons neemt de tijd, weidt uit en vult zichzelf regelmatig aan. “Ik ben iemand die in het nu leeft. Ik wil dit team succesvol laten zijn deze zomer, bij het EK. Maar ik denk dat het team voor flinke uitdagingen stond, de afgelopen acht maanden.” Covid beperkte het speel- en trainingsschema en Oranje kreeg te maken met veel blessures, bij belangrijke speelsters als Lieke Martens en Daniëlle van de Donk. “Ik weet niet of een nationaal team ooit zo veel veranderingen meemaakte als wij.” Zelf was Parsons in zijn tienerjaren middenvelder, ernaar strevend om anderen de ‘perfecte pass’ te geven. “Ik was niet goed in verdedigen en daarin ook niet geïnteresseerd. Dat maakt mij een verschrikkelijke coach, want ik weet hoe het eruitziet als iemand er de kantjes vanaf loopt qua verdedigen. Ik weet hoe iemand die dat niet leuk vindt zich gedraagt, want dat wás ik. Mensen die datzelfde hebben overleven bij mij niet. Ik ruik het, ik voel het.” Op zijn veertiende vroeg een buurman, van oorsprong een rugbyspeler, hem om hulp bij het coachen van het plaatselijke (jongens)voetbalteam onder 11 jaar. “Hij wist dat ik een goede speler was en ik dacht: tuurlijk, ik help.” Niet wetende dat hij daarmee het einde van zijn eigen carrière óp het veld inzette, omdat hij coachen al snel leuker begon te vinden dan zelf spelen. “Rond mijn zestiende had ik een halve finale, erg belangrijk dus, maar dat team waar ik in die twee jaar als coach bij was gebleven, had ook een halve finale. Dus waar ging ik naartoe..?” Inderdaad: het team dat hij coachte. Zijn liefde voor Chelsea, waar zijn professionele coachcarrière dus begon, werd ooit geboren uit de drang zijn vader uit te dagen. Vader Parsons was namelijk een Manchester Unitedfan en toen de club het in 1994 tegen Chelsea op moest nemen in de finale van de FA Cup, besloot zijn zoon voor het andere team te juichen. Van het voornemen kwam niet veel terecht, ontdekte de 8-jarige Mark toen hij met nog twee minuten te gaan wakker werd en zag dat zijn club vier doelpunten achterstond. “Mijn vader zei: o, jij support Chelsea nog steeds? Mijn koppige kant antwoordde. Zo werd en bleef ik een Chelsea-fan.” Onder het mom van een tandarts- of doktersafspraak bezocht hij als jochie open trainingen met zijn vader. “Ik vond het adres en de aankondiging dan in de krant en pushte mijn vader, het kwam altijd bij mij vandaan, nooit andersom.” Toen hij bij Chelsea aan de slag ging, was dat eerst in de jeugd, bij kampen en opleidingen, later raakte hij geïnspireerd door andere coaches bij Chelsea en maakte de overstap naar de vrouwen. “Er is in de tussentijd veel veranderd, maar wat ik toen opmerkte was dat vrouwelijke spelers meer wilden leren en beter waren in luisteren. Zij wilden onderdeel zijn van het proces. Dat sprak mij als jonge coach aan. Bij jongens: geef ze een bal en ze gaan. Ze rennen. Ze vragen: ‘Wat doen we? Waar wil je me hebben? Oké.’ Er is geen: ‘waarom?’ en ‘hoe’? “Vrouwen praten ook makkelijker over emoties, ook dat sprak mij aan. In de laatste vijf jaar, en misschien zelfs al langer, komt steeds meer het besef dat iedereen over zijn of haar gevoelens moet praten, wat bij vrouwen sociaal al langer acceptabel was. Social media heeft onze toegang tot informatie vergroot en daarmee ook het besef dat mentale gezondheid en andere zaken belangrijk zijn en ertoe doen. De man moet sterk zijn, zo wordt gedacht. Vandaag de dag nog steeds. En er is de gedachte dat je kan schreeuwen naar mannen. Laatst had ik daar een interessante discussie over met iemand die klaagde dat je mannelijke spelers nu moet vertroetelen, knuffelen. Dat je niet meer mag schreeuwen. Mijn antwoord was: ‘Ik denk dat schreeuwen en gillen naar een mens nooit goed zijn.’” Gemiddeld bezoekt Parsons zijn gezin eens per vier à vijf weken. Door covid besefte zijn vrouw dat ze dichter bij familie in Engeland wil wonen, na jaren in Amerika. Dat Parsons nu langer op afstand woont is een pittige concessie die bij zijn beroep hoort. Een concessie die ook schuldgevoel bij de coach aanwakkert. “Mijn idee was om vanuit Engeland heen en weer te pendelen, maar dat is nu niet mogelijk,” zegt hij. “Om succesvol te zijn in deze baan en het team maximaal te helpen, moet ik 90 procent van de tijd in Zeist zijn. En ja, dat is soms zwaar. Dit gaan we ook niet tien jaar zo doen. Tegelijkertijd: ik creëer waarschijnlijk een beeld dat ik zeven dagen per week werk, ik werk ook veel, maar als mijn familie komt of andersom, ben ik bij hen.” Zijn achtjarige dochter voetbalt ook. Waar haar vader rond haar leeftijd madeliefjes wilde plukken, zou zij liefst altijd in het doel staan. “Maar ik vind dat te vroeg. Op je achtste moet je rondrennen, niet alleen maar staan.” Die lering wordt echter niet zomaar aangenomen. Ze vroeg de keeperscoach van het Nederlandse team al om zijn mening, of ze doet haar beklag bij anderen. Parsons: “Mijn schoonvader zei laatst tegen haar: ‘Je vader is een professionele coach, als íémand het weet, zou hij het zijn. Maar ze kijkt, zoals elk mens, naar de eerste persoon die zegt dat iets wél kan.”||https://www.parool.nl/sport/oranjecoach-mark-parsons-voetbal-is-mijn-passie-mijn-hartslag-mijn-benzine-mijn-doel~beaf753c/
2022-07-06||Amsterdam groeit harder dan verwacht en telt in 2030 al meer dan 1 miljoen inwoners||Amsterdam telde vorig jaar 873.300 inwoners, maar zal er in 2035 1.049.200 hebben, blijkt uit de driejaarlijkse Regionale Bevolkings- en Huishoudensprognose 2022-2050 van het Centraal Bureau voor de Statistiek (CBS) en het Planbureau voor de Leefomgeving (PBL). De eenmiljoengrens wordt in 2030 geslecht. Dat is opvallend, omdat dezelfde bureaus drie jaar geleden nog verwachtten dat dit pas in 2035 zou gebeuren. Dat Weesp met zijn 20.000 inwoners begin dit jaar bestuurlijk met Amsterdam fuseerde, is niet in de cijfers meegenomen. Hoewel de stad met een relatief jonge bevolking een geboorte-overschot zal hebben – er worden dan meer mensen geboren dan er overlijden – draagt met name de verwachte immigratie bij aan de versnelde groei, want Amsterdam is en blijft een migratiestad. Verwacht wordt dat het aantal asielmigranten zal groeien, maar het zullen vooral internationale studenten en arbeidsmigranten zoals jonge expats zijn waardoor het inwonertal groeit. De stad werkt als een magneet op deze groepen. De groei van het aantal expats dwingt het college opnieuw de vraag te beantwoorden voor wie de stad is. Expats zorgen onmiskenbaar voor bedrijvigheid en in het huidige coalitieakkoord staat bijvoorbeeld dat Amsterdam zich ‘blijft verstevigen als internationale handels- en start-upstad’. Tegelijkertijd benadrukken voornamelijk coalitiepartijen PvdA en GroenLinks geregeld dat de stad ook als een thuis moet voelen voor de mensen die er al jaren wonen. Dat ‘thuisgevoel’ is een grote uitdaging voor een stad met een snel veranderende bevolkingssamenstelling. In mei van dit jaar kwamen er bijvoorbeeld 6736 mensen in de stad wonen, van wie er 3693 uit het buitenland kwamen. Tegelijkertijd vertrokken iets meer dan 5000 mensen uit de stad, van wie bijna 80 procent naar een andere gemeente in Nederland vertrok. Deze trek uit de stad zet volgens de prognose de komende jaren onverminderd door. Daarbij gaat het voornamelijk om gezinnen die zich in omliggende gemeenten zoals Ouder-Amstel en Diemen of oude groeikernen als Purmerend vestigen. En dat terwijl gezinnen volgens de gemeente van groot belang zijn om de stad aantrekkelijk en toegankelijk te houden. Door individualisering en vergrijzing wordt Amsterdam steeds meer een stad van alleenstaanden. Waar dertig jaar geleden gemiddeld 2,3 personen een huishouden met elkaar deelden, bestaat nu meer dan de helft van de Amsterdamse huishoudens uit mensen die alleen wonen. Hun aantal zal de komende jaren met 80.000 groeien tot 550.000. De verwachte bevolkingsgroei, gecombineerd met een groeiend aantal huishoudens, zorgt voor een nog grotere druk op de overspannen Amsterdamse woningmarkt. De komende jaren heeft de gemeente de ambitie 7500 woningen per jaar te bouwen, maar vorige week zei wethouder Reinier van Dantzig (Woningbouw) al dat de bouwambitie de komende jaren ‘vaker niet dan wel’ zal worden gehaald. Hij noemde als redenen de stijgende inflatie, de stijgende bouwkosten en het aanhoudende personeelstekort. Die onzekerheid rond woningbouw is één van de redenen dat CBS en PBL een slag om de arm houden bij de vandaag gepresenteerde prognoses. Ook economische omstandigheden, klimaatverandering en veranderende woonwensen kunnen het cijfer nog drukken. Tegelijkertijd is het, ook bij tegenwind, ‘vrij zeker' dat Amsterdam blijft groeien. De verwachting is dat de bevolkingsgroei na 2035 verder doorzet, maar wel minder snel.||https://www.parool.nl/amsterdam/amsterdam-groeit-harder-dan-verwacht-en-telt-in-2030-al-meer-dan-1-miljoen-inwoners~b466d544/
