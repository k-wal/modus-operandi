2022-08-16||Ministerie heeft stukken omstreden mondkapjesdeal vrijgegeven||De Volkskrant had in een zogenoemde Woo-procedure (Wet Open Overheid) om de berichten gevraagd en daarin gelijk gekregen van de rechter. De berichten zouden meer inzicht moeten geven in de rol van hoge ambtenaren in de zogenoemde Sywert-deal. Daarin kocht het ministerie voor tientallen miljoenen euro’s mondkapjes van het bedrijf van Sywert van Lienden. Nederland was in die tijd in de veronderstelling dat opiniemaker Van Lienden ‘om niet’ de mondkapjes zou leveren via een stichting. Na de commotie vorige maand kondigden ministers Ernst Kuipers en Conny Helder aan alsnog een (deel) van de communicatie te publiceren. De interne nota's en e-mails werden vandaag vrijgegeven op de dag dat de FIOD beslag legde op onder meer financiële tegoeden in het strafrechtelijk onderzoek naar Sywert van Lienden en de andere voormalig bestuurders van de Stichting Hulptroepen Alliantie (SHA). Over de opgevraagde sms- en chatberichten moeten de bewindslieden nog een besluit nemen, schrijven zij vanavond aan de Tweede Kamer. Die worden naar verwachting volgende maand gepubliceerd. In totaal werden er 5200 pagina's aan chatberichten verzameld, volgens de ministers.||https://www.parool.nl/nederland/ministerie-heeft-stukken-omstreden-mondkapjesdeal-vrijgegeven~bb0c1354/
2022-08-16||Jongen uit Diemen gewond na klap op hoofd, tiener opgepakt voor poging tot doodslag||Het slachtoffer, een jongen uit Diemen, had plannen om met vrienden naar de kermis in Almere te gaan. In de buurt van een horecazaak kregen ze waarschijnlijk een woordenwisseling met andere jongeren. De slag op het hoofd zou rond half zes zijn uitgedeeld tijdens een handgemeen dat tussen de groepen was ontstaan. Het slachtoffer moest voor behandeling naar een ziekenhuis, de dader was er na zijn daad vandoor gegaan. De politie die inmiddels camerabeelden van de verdachte had, zag hem rond half acht op straat lopen, waarna hij het op een lopen zette. Iets later kon de tiener toch worden aangehouden. Over de exacte leeftijden van slachtoffer en dader heeft de politie geen mededelingen gedaan.||https://www.parool.nl/amsterdam/jongen-uit-diemen-gewond-na-klap-op-hoofd-tiener-opgepakt-voor-poging-tot-doodslag~b2b7c637/
2022-08-16||Kabinet passeert voor het eerst gemeente en geeft vergunning voor asielopvang in hotel||Staatssecretaris Eric van der Burg (Asiel) heeft de Tweede Kamer laten weten dat overleg met die gemeente niet tot een akkoord heeft geleid. Daarom passeert het kabinet de gemeente en geeft het het Centraal Orgaan opvang asielzoekers (COA) toestemming er asielzoekers op te vangen. In het hotel kunnen nu tachtig gasten terecht. In potentie kunnen er driehonderd vluchtelingen worden opgevangen. Het COA heeft het hotel al gekocht. ‘Hoewel alle partijen hard werken om juist voor de korte termijn al tot oplossingen te komen, heeft dat nog niet geleid tot een doorbraak. De nood is heel hoog. Zonder maatregelen komen we in oktober duizenden opvangplekken tekort,’ schrijft de staatssecretaris aan de Tweede Kamer. ‘De noodzaak om aanvullende opvangplekken te realiseren is zo groot dat het kabinet heeft besloten een uitzonderlijke stap te zetten.’ Volgens Van der Burg gaat het om een eerste stap en zullen er ook locaties in andere gemeenten zullen volgen. Vorige week maakte het kabinet bekend bestemmingen van gebouwen, die kunnen fungeren als asielzoekerscentrum, aan te passen als een gemeente weigert dat te doen. Op dezelfde manier worden mogelijk ook tijdelijke opvanglocaties en de aanleg van een cruiseschip geforceerd. Het kabinet zegt liever niet te willen dat het zo ver komt, maar houdt sinds vorige week dit instrument paraat. Het rijk ziet zich genoodzaakt het zogeheten Ruimtelijk ordeningsinstrumentarium in te zetten om op korte termijn opvang te realiseren. Als een opvanglocatie niet in een bestemmingsplan past, kan dat geregeld worden via een omgevingsvergunning. Het streven is nog steeds dat de gemeente die verleent, maar ‘als het lokale bestuurlijke draagvlak ontbreekt’ zal het rijk dat doen. Om de asielcrisis het hoofd te bieden, werkt de staatssecretaris op korte termijn aan een wetsvoorstel waarbij gemeenten een wettelijke opvangtaak krijgen. Daarbij krijgt het rijk een dwingend juridisch instrument tot haar beschikking. Al sinds 2019 proberen COA en regering nieuwe opvanglocaties te vinden, maar er is nog steeds een groot tekort omdat veel gemeenten niet (meer) willen en omdat die gemeenten de handen vol hebben aan de opvang van Oekraïners.||https://www.parool.nl/nederland/kabinet-passeert-voor-het-eerst-gemeente-en-geeft-vergunning-voor-asielopvang-in-hotel~bffe6872f/
2022-08-16||Deze Amsterdamse broers runnen samen een succesvol meubelbedrijf: ‘Wij begrijpen elkaar’||Als kind hielden Jan (32) en Reinier Ruijgrok (30) al van knutselen. Ze groeiden op in Bennebroek, in een gezin met vier kinderen. “We waren altijd al met onze handen bezig. Gaf je ons een stuk hout, een hamer en wat spijkers, dan maakten we daar zo een karretje van,” vertelt Jan, petje achterstevoren, leunend tegen een houten plank. “We bouwden vaak boomhutten in onze tuin,” zegt Reinier. “Samen met m’n vader en opa, die zijn ook erg handig.” Ze hebben het dus niet van een vreemde. Maar dat ze jaren later een goedlopend meubelbedrijf zouden runnen, hadden de twee niet durven voorspellen. Vanuit hun werkplaats op een industrieterrein in Hoofddorp maken de broers designmeubels op maat voor particulieren en bedrijven door het hele land. Dat er hard gewerkt wordt, zie je meteen als je de loods binnenstapt. Torenhoge stellages met houten planken, een grote lastafel, een kolomboormachine en een lintzaag in de hoek, overal gereedschap. Een kratje bier in de hoek verraadt dat er op vrijdagmiddag wel geborreld wordt. Ruijg Meubels ontstond tien jaar geleden, uit een minor ondernemerschap die Reinier volgde. Die was onderdeel van zijn studie bouwkunde aan de Hogeschool van Amsterdam. “We moesten een fictief bedrijfje oprichten,” vertelt hij. “Samen met twee studiegenoten ging ik aan de slag met steigerhout. We bouwden er demontabele loungesets van, die je kunt afbreken zodat ze ’s winters binnen staan.” Dat was zo’n succes, dat Reinier er na zijn minor mee doorging. “Eerst met die twee studiegenoten, maar die verdwenen al snel naar de achtergrond.” Hij wijst naar z’n broer. “Gelukkig had Jan zin om te komen helpen.” Het begon met klusjes voor vrienden en familie. “Eerst in de garage van m’n ouders in Bennebroek. Toen dat krap werd, kochten we deze loods in Hoofddorp. We gingen steeds meer experimenteren. We raakten het steigerhout zat, we vonden het te simpel. Het blijft ook niet lang mooi. Toen gingen we aan de slag met ruw eikenhout.” Jan legt z’n hand op een van de machines. “Daar kochten we deze vandiktebank voor, je kunt er hout mee schaven. Zo maakten we onze eerste eikenhouten meubels.” Ruijg Meubels was voor beiden in eerste instantie vooral een bijbaan. Reinier deed nog een master Offshore & Dredging Engineering aan de TU Delft, Jan rondde zijn studie Bedrijfskunde af en werkte een tijdje op een vissersboot. Nu is het bedrijf voor de twee méér dan een fulltimebaan. Dagelijks rijden ze rond 7.00 uur vanuit De Pijp – waar ze allebei wonen – naar hun werkplaats. Vaak zijn ze er tot een uur of zeven, soms tot later. “En eigenlijk altijd in het weekend.” In Hoofddorp maken ze strakke designmeubels. “Bijzettafels, bureaus, kledingkasten, keukenblokken – we krijgen hele wisselende verzoeken,” zegt Reinier. “Als een klant bij ons aanklopt, weten ze vaak wel wat ze ongeveer willen.” Lachend: “Maar soms hebben ze alleen wat plaatjes van Pinterest geplukt. Wij denken natuurlijk met ze mee, en adviseren over de verschillende mogelijkheden.” Hij doet het ontwerp en maakt de bouwtekeningen. “Alles wat we maken, is maatwerk. Zodat het meubelstuk precies in huis past. Daarom is elk eindproduct uniek: we maken zelden twee keer hetzelfde.” De twee werken het liefst met eikenhout. “Dat is ontzettend fijn materiaal. Het is moeilijk te bewerken, en dat maakt het ook heel uitdagend,” legt Jan uit. Ook doen ze de laatste jaren ze steeds meer met staalbewerking. Daarom hebben ze een tijd geleden een lasmachine gekocht. “We zien dat industrieel design nu erg populair is. We maken bijvoorbeeld veel stalen deuren en glazen wanden met stalen kozijnen. Ook is het nu in om staal met eikenhout te combineren.” Kwaliteit is voor de broers belangrijk. “Helaas zien we steeds vaker nephout. Of fineer: een dun laagje hout op mdf,” zegt Reinier. “Wij werken alleen met de beste materialen. We halen ons hout bij een grote importeur in Tiel. Het heeft een FSC-keurmerk, een certificaat voor duurzaam en sociaal bosbeheer.” Daar hangt natuurlijk een prijskaartje aan. “We zitten wel in het hogere segment. Dat krijg je als je meubels maatwerk zijn, en je alleen met kwalitatief hoogwaardige materialen werkt.” Hij gaat voor naar een kleine opbergruimte. “We vinden het belangrijk om goed met ons hout om te gaan en dus niks te verspillen. Daarom maken we snijplanken van de restproducten. Hier ligt inmiddels een flinke stapel opgeslagen.” Nu zijn de twee druk met een project op de Veluwe. “We zijn benaderd door een familie met een eigen bos van 700 hectare. Laatst is daar een boom omgewaaid. Die was van grote waarde, omdat ie ooit geplant was door een familielid.” Jan laat de grote stapel planken zien die voor in de werkplaats ligt. “Van het hout van die boom maken we nu meubels voor de hele familie. Zodat de boom toch nog bij ze blijft.” “Ze hebben een tante die op Bermuda woont,” voegt Reinier toe. “Zelfs zij wil een tafel van het hout van de boom. Zo staan onze meubels straks ineens aan de andere kant van de wereld.” Tekst gaat verder onder de foto. Zoveel tijd met je broer doorbrengen én samen een bedrijf runnen, hoe is dat? Jan kijkt Reinier aan. “Wij communiceren zonder te communiceren. We doen veel op gevoel, uit ons hoofd. We werken niet altijd met gedetailleerde bouwtekeningen. Dat kan alleen als je elkaar door en door kent.” Reinier knikt. “We begrijpen elkaar goed. Dat is het voordeel als je met je broer werkt. En we voelen ons allebei heel verantwoordelijk – het is óns bedrijf.” Echt ruzie hebben ze nooit, toch zijn er verschillen. “Jan is heel perfectionistisch,” zegt Reinier. “Een goed voorbeeld: hij zou de onderkant van een kast ook schilderen. Dat vind ik niet nodig – die ziet niemand.” Over de toekomst van Ruijg Meubels zijn de broers het nog niet helemaal eens. Jan wil graag klein blijven. “Ik vind het lastig om meer mensen aan te nemen, het liefst doe ik alles zelf. We hebben weleens stagiairs in dienst, maar ik vind het moeilijk om werk uit handen te geven. Als je gaat groeien, dan moet dat wel.” Reinier ziet dat anders. Hij wil graag opschalen, grotere projecten aannemen. “Zo blijft het werk uitdagend.” Sowieso vinden de broers het belangrijk om zich te blijven ontwikkelen. Ze volgden allebei geen opleiding tot meubelmaker, maar leerden door het te doen. Ze experimenteren ook graag met nieuwe materialen, zoals Amerikaans notenhout. Jan: “Dat is geweldig mooi hout – maar helaas ook heel duur. Laatst heb ik er een drankkist van gemaakt. Heel ouderwets, met zwaluwstaartverbindingen, een beitel en een handzaag. Het kan ook machinaal, maar ik vind het juist leuk om dat met de hand te doen.” Het is bij Ruijg Meubels écht een familieaangelegenheid. Een van de loodsen wordt ook gebruikt door vader Jaap, die er graag aan zijn oldtimers sleutelt. Loop je de trap op naar boven, dan is daar een ware mancave: leren banken, een boksbal en een koelkast met koud bier. Reinier: “M’n vader is met pensioen, dus hij komt hier vaak. Soms helpt hij een handje mee. Dat is erg handig, want hij heeft veel technisch inzicht.” Korte stilte. “Toch vinden we dat hij zich er soms wel iets te snel van afmaakt. Grote stappen, snel thuis,” grinnikt Jan. “Ook al hebben we onze vier rechterhanden van hem, we doen het nu toch liever zelf.”||https://www.parool.nl/ps/deze-amsterdamse-broers-runnen-samen-een-succesvol-meubelbedrijf-wij-begrijpen-elkaar~b6b61252/
2022-08-16||Hoe dichter we bij het water kwamen, hoe harder ze begon te gillen||Ik herinner me het spannende jeugdboek Met Pieter Pikmans het zeegat uit. Ik herinner me de man in de televisieserie Hollands Glorie die van een schip kukelde en ten prooi viel aan de haaien (was het de kok?). Maar met de zee in het echt heb ik een wat moeizame verhouding. “Zullen we morgenochtend heel vroeg naar zee gaan?” vroeg M. “Dan kan Beppie ook nog mee. Na tienen mag je er niet meer op met de hond.” Na tienen is het sowieso de hel op het strand voor iemand die niet al te best tegen de hitte, plakkerig zand en luidruchtige strandgasten kan. “Naar zee?” antwoordde ik, alsof ik al zand tussen mijn billen voelde. “Kunnen we niet in het kanaal?” M. draaide met haar ogen. “Doe toch eens niet zo star,” zei ze. Ik herinner me de zee bij Ericeira, waar ik de hele dag in een koele grot heb gebivakkeerd omdat de zon zo genadeloos scheen. Af en toe een duik in zee, daarna in mijn grot weer verder in Tom Clancy’s Patriot Games. Ik herinner me de zee bij Ravenna, het hete zand waar je niet met je blote voeten op kon lopen en die dag dat rukwinden de parasols ver de zee in bliezen en ik en mijn broertje aan onze parasol hingen en mijn vader aan onze benen. Ik herinner me de zee bij Ameland, waar ik met Oudste Dochter in mijn armen naar de zee liep. Hoe dichter we bij het water kwamen, hoe harder ze begon te gillen en in mijn armen kronkelde, tegenstribbelde, krom als een hoepel ging staan en me tenslotte in mijn schouder beet. (We hebben het water niet bereikt, de zeedoop werd uitgesteld.) Ik herinner me de kwallen en de condooms in de zee bij Platja d’Aro. Ik herinner me de zee bij Albufeira, waar we door mijn ‘nee joh, dat gaat nooit zo snel’ bijna door het opkomende water werden verrast en de kinderen ’s avonds als toetje een werkelijk enorm ijsje kregen. Welja, ook met caramel én slagroom. En ik later aan vrienden en familie stoer en lachend vertelde hoe ik mijn gezin veilig over de rotsen had weg­ge­loodst richting de trap naar de boulevard. (Een stuk of vier, vijf schoppen onder tafel en een lang na zeurende blauwe plek op mijn scheenbeen.) Heel vroeg reden we naar Castricum. Bijna niemand op het strand. De zon die zelf ook nog moest opwarmen. Prachtig licht. Beppie die meteen als een dolle begon te rennen en tot haar knietjes de zee in ging. De zee die als in een reclamefolder ook echt zo blauw was als je de zee verwacht. Het heerlijk verkoelende water. Die eerste slok zout. We zaten na het zwemmen in de branding met het strand en de hond in onze rug. Kleine, schattige golven kwamen over ons. Licht briesje. Het fantastisch mooie, rustgevende geluid van het terugrollende water over de schelpen. “Mooi hè, zo aan zee,” zei ik. “Waarom doen we dit niet vaker?” De blauwe plek op mijn bovenarm had vanochtend gele en groene accenten. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/hoe-dichter-we-bij-het-water-kwamen-hoe-harder-ze-begon-te-gillen~b116255d/
2022-08-16||Abel de Jager (15) stond in de Superballfinale in Praag||“Aan de ene kant wel, maar ik had de finale van de Zuid-Koreaan Kang ook kunnen winnen. Daar baal ik wel een beetje van. Maar verder ben ik best tevreden.” “Geen geld of zo, ik kreeg een bal.” “Het is een vrij nieuwe sport. Eigenlijk is het gewoon trucjes doen met een bal, je bent vrij om te doen wat je wil. In een battle speel je tegen iemand anders in drie rondes van dertig seconden. Een jury bepaalt dan wie de beste is.” “Ik zat op gewoon voetbal en zette een video waarop ik een balletje hooghoud en een paar andere trucs doe op YouTube en Instagram. Toen werd ik gevraagd mee te komen trainen met een stel andere freestylers.” “Dat dacht ik eerst ook, maar aangezien mijn tegenstander in de finale aardig wat ouder was dan ik, lijkt het me eerder een categorie voor nieuwe freestylers. Ik doe dit pas drie jaar en heb nog niet zo vaak gebatteld, dus ik dacht dat de rookies wel wat voor mij was.” “De lip stall, ja, dat is een leuke truc. Ik ben niet de uitvinder ervan hoor, er zijn er meer die het kunnen, maar ik gebruik ’m best vaak.”||https://www.parool.nl/ps/abel-de-jager-15-stond-in-de-superballfinale-in-praag~b3c62b68/
2022-08-16||The Harbour Club Oost en café In the City 6 maanden dicht na explosies voor deur||De ontploffing voor The Harbour Club op de Cruquiusweg gebeurde in de nacht van dinsdag 9 op woensdag 10 augustus, die voor In the City voltrok zich twee nachten eerder. Met de tijdelijke sluiting van beide zaken wil de gemeente de ‘openbare orde onmiddellijk en duurzaam herstellen’. Zij wijst erop dat in de directe omgeving van The Harbour Club (sinds kort) veel mensen wonen en een hotel is gevestigd. Volgens diverse hotelgasten voelde de ontploffing van woensdagnacht ‘alsof er een aanslag werd gepleegd’. Dat dit niet het eerste incident is bij een horecazaak van The Harbour Club, heeft ook een rol gespeeld in het besluit de zaak in Amsterdam-Oost een half jaar te sluiten. Zo brak in 2016 brand uit bij Café The Harbour Club, in het Olympisch Stadion in Amsterdam-Zuid. Die brand was vermoedelijk aangestoken. Ook in 2021 werd de club getroffen door een kleine explosie en een brand, waarbij de politie eveneens uitgaat van brandstichting. In mei 2019 werd het restaurant ’s nachts beschoten vanaf een scooter. Vorig jaar ging een geïmproviseerd explosief af op het terras en een maand geleden probeerden onbekenden twee slachtoffers te beroven, waarschijnlijk van een exclusief horloge. ‘Het is mijn beleid bij dit soort ernstige incidenten de inrichting voor onbepaalde tijd te sluiten,’ schrijft burgemeester Femke Halsema in een persverklaring. Toch hoeft The Harbour Club niet permanent dicht. Na zes maanden bekijkt de gemeente opnieuw of de sluiting moet worden verlengd. Halsema benadrukt dat in haar overweging mee zal spelen of The Harbour Club maatregelen neemt om nieuwe incidenten te voorkomen. De tijdelijke sluiting gaat per direct in. In een reactie laat The Harbour Club weten geschokt te zijn door het besluit de zaak tijdelijk te sluiten. ‘Het verbaast ons ten zeerste dat dit besluit zeven dagen na het incident is genomen. De afgelopen week waren wij zonder enig probleem geopend’, schrijft de club Instagram. Ook zegt de club het te betreuren dat dit besluit ‘zonder enige onderbouwing naar ons toe’ is genomen. Na de recentste explosie kwamen buren erachter dat ze nog tot 17 augustus bezwaar konden maken tegen de de exploitatievergunning de de club onlangs is verleend. Stadsdeel Oost kreeg donderdag het eerste bezwaarschrift binnen. Ook de sluiting van In the City is mede ingegeven vanwege eerder geweld. Twee jongens uit de Diamantbuurt hadden daar in februari 2017 een granaat op de deurmat gelegd.||https://www.parool.nl/amsterdam/the-harbour-club-oost-en-cafe-in-the-city-6-maanden-dicht-na-explosies-voor-deur~b9fad356/
2022-08-16||Café in the City zes maanden gesloten na explosie||Door de ontploffing werden de voordeur en het portiek verwoest. De burgemeester wil met de gedwongen sluiting de openbare orde herstellen. Het café was eerder al eens gesloten nadat twee jongens uit de Diamantbuurt in februari 2017 een granaat op de deurmat hadden gelegd. Wijlen burgemeester Eberhard van der Laan sloot de zaak toen voor onbepaalde tijd. De daders werden vanwege hun daad veroordeeld tot 200 en 150 dagen jeugddetentie. Vermoedelijk hadden ze de (onontplofte) granaat neergelegd in opdracht van criminelen die toegang tot het café waren geweigerd. Dinsdag maakte de gemeente bekend dat ook The Harbour Club in Amsterdam-Oost zes maanden dicht moet. Ook hier vond afgelopen week voor de deur van de zaak een explosie plaats.||https://www.parool.nl/amsterdam/cafe-in-the-city-zes-maanden-gesloten-na-explosie~b49f45d7/
2022-08-16||Neerslagtekort 2018 binnenkort geëvenaard, wateraanvoer steeds lastiger ||Op dit moment bedraagt het gemiddelde landelijke neerslagtekort 277 millimeter. Daarmee kan 2022 vooralsnog makkelijk gerekend worden tot de vijf procent droogste jaren, blijkt uit de nieuwste Droogtemonitor van het KNMI. Als het weer zich de de komende twee weken ontwikkelt zoals wordt verwacht, wordt dat beeld nog iets extremer. De verwachting is namelijk dat Nederland met droogte blijft kampen, ondanks de neerslag die de komende dagen wordt voorzien. Het KNMI rekent erop dat het gemiddelde neerslagtekort zelfs zal oplopen naar 285 millimeter. Daarmee wordt de droogtepiek van vier jaar geleden geëvenaard. Alleen in recordjaar 1976 was het tekort groter. Volgens Rijkswaterstaat is de waterstand van de Rijn ‘uitzonderlijk laag’. Bij Tolkamer (meetpunt Lobith) staat het peil van de Rijn nog maar enkele centimeters boven de laagste stand ooit. Naar verwachting slinkt de aanvoer van Rijnwater tot het weekend om daarna weer toe te nemen. Dit hangt overigens wel af van de hoeveelheid neerslag die nog moet vallen. De aanvoer van de Maas neemt de komende dagen licht toe als gevolg van de verwachte neerslag in het stroomgebied van die rivier. De waterstand in zowel het IJsselmeer als het Markermeer daalt geleidelijk. “Op dit moment is er voldoende water in beide meren beschikbaar om aan de watervraag rondom de meren te voldoen.” Maar dat is lang niet overal het geval. Volgens Rijkswaterstaat wordt het in steeds meer gebieden lastig om voldoende water aan te voeren om aan de watervraag van alle gebruikers te voldoen. Op dit moment ondervinden voornamelijk watergebruikers zoals natuur, landbouw en scheepvaart daar hinder van. Door de zeer lage waterstanden zijn steeds meer extra maatregelen, zoals het inzetten van extra pompen, nodig om de wateraanvoer naar regionale gebieden in stand te houden. Verschillende maatregelen zijn genomen om verzilting gebiedsgericht te bestrijden door voor aanvoer van zoet water te zorgen. Het doet denken aan 2018, toen het zoutgehalte van het IJsselmeer voor de kust van Andijk (Noord-Holland) door de droogte zo groot was dat het water uit het meer niet meer geschikt was om voor de drinkwaterwinning te worden gebruikt. Destijds moest zoet water per boot uit andere delen van het IJsselmeer worden aangevoerd. Zo ver is het nu nog niet, laat een zegsman van Rijkswaterstaat desgevraagd weten. Voorlopig blijft vooral de hinder voor de scheepvaart toenemen door afnemende vaardieptes, langere wachttijden en in sommige gevallen stremming van sluizen. Een toenemend aantal waterschappen voert inspecties uit van droogtegevoelige kades en dijken. Ook verschillende natuurgebieden (zoals hoogveen en bos) staan onder toenemende druk. De lage grondwaterstanden zijn voor waterschap Vechtstromen in Overijssel aanleiding om in Twente en delen van Salland een verbod uit te vaardigen op het onttrekken van grondwater rond kwetsbare natuurgebieden. Ook het aantal onttrekkingsverboden uit oppervlaktewater toe. Sinds 3 augustus kent Nederland een feitelijk watertekort. Consumenten worden opgeroepen zuinig te zijn met drinkwater, uit solidariteit met bijvoorbeeld de landbouw. Er is met het drinkwater geen probleem. Dat was anders in de zomer van 2020, toen in het oosten van het land tijdelijk minder water uit de kraan kwam.||https://www.parool.nl/nederland/neerslagtekort-2018-binnenkort-geevenaard-wateraanvoer-steeds-lastiger~bc145323/
2022-08-16||The Newman of The Jerry – echte New Yorkse bagels haal je bij Flo’s Deli ||“Mijn dochter kwam terug van een vakantie in New York en zei: ‘Iedereen eet daar bagels, pap, doe er iets mee!’” zegt Robbie Castelijn (54). Drie jaar geleden opende hij het eerste filiaal van bagelshop Flo’s Deli in de Jan Pieter Heijestraat, daarna een op de Elandsgracht en onlangs een derde zaak in de Utrechtsestraat. De muren zijn aandachttrekkers. Voor in de winkel is gekozen voor wanden van gemetselde stenen en achterin bloemenbehang. Aan de bistrotafels met thonetstoeltjes kun je met zicht op de open keuken je bagel oppeuzelen. Er komen veel expats in de zaak, zegt Castelijn. “Ze kennen de bagels van thuis en missen ze.” Eerst kies je het soort bagel waar je zin in hebt. Er staan er zes op het menu en die zijn ook los te koop. Bijvoorbeeld naturel, met maanzaad of met zout en knoflook (alle €1,75). Dan kies je wat je erop wilt. Op het menu valt The Newman op, een bagel met pastrami, zuurkool, gesmolten kaas en dijonnaise (€8,95) en The Jerry, met gerookte zalm, creamcheese met lente-ui en bieslook, tomaat, ui en kappertjes (€8.95). Een veganuitvoering met zuivelvrije creamcheese en carrot lox (wortel in zuur) is er ook (€8.95). Het deeg wordt een dag van tevoren gemaakt en gerold. De bagels gaan twaalf tot veertien uur in de koeling. ’s Ochtends worden ze voor het afbakken ondergedompeld in een bad van kokende honing. “Dat zorgt voor dat lekkere korstje,” zegt Castelijn. Hij eet de van oorsprong Joodse broodjes zelf ook vaak. Zijn favoriet? De Sabich met aubergine, tomaat, komkommer en tahin (€7.50). Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/the-newman-of-the-jerry-echte-new-yorkse-bagels-haal-je-bij-flo-s-deli~bdbbf57a/
2022-08-16||Vmbo-leerlingen doen het óók goed, zegt deze leerkracht, die een ‘ode aan het vmbo’ brengt||Laagbegaafd en hoogbegaafd, opstromen en afstromen, hoogopgeleiden en laagopgeleiden, het zijn allemaal woorden die worden gebruikt om (niveaus van) kinderen en jongeren te labelen. En daar moeten we mee stoppen, vindt vmbo-docent Talitha Kuchler (49). “Wat denk je dat het met een kind doet als het continu wordt bestempeld als minder dan een ander?” vraagt Kuchler, die al 24 jaar voor de klas staat, waarvan 21 jaar op het vmbo. Wat haar het meest opviel tijdens het lesgeven aan deze groep leerlingen is de afwezigheid van trots bij ouders, in de maatschappij en bij de kinderen zelf. “Als een kind in groep 7 een vmbo-advies krijgt, is er paniek of teleurstelling. Niet altijd, wel vaak. Ouders die tegen hun kind zeggen dat ze nog even een jaartje harder moet werken om een havo-advies te krijgen. Of bijles inkopen en er alles aan doen om het vmbo te omzeilen. Het gebeurt vaak en hoewel ouders het niet zo bedoelen, zeggen ze eigenlijk dat het vmbo niet goed genoeg is. Dat moet veranderen in: ‘Gefeliciteerd, je hebt vmbo-advies.’ Wanneer zorgen we ervoor dat kinderen niet meer op hun tenen hoeven te lopen om maar in het geconstrueerde plaatje van ‘goed’ te passen?” Kuchler, die na bijna een kwarteeuw in het onderwijs nu een jaar rondreist, baalt van het vmbo-stigma. “Ik heb van dichtbij gezien hoe moeilijk het kinderen gemaakt wordt. Stop met het stigmatiseren van leerlingen die geen havo of vwo doen. Inmiddels heb ik er zelfs mijn missie van gemaakt om het vmbo te normaliseren, vandaar mijn boek.” ‘Stop met het niet in ons geloven. Wij zijn niet in de minderheid. Kunt u ons dat beloven? Want, er komt een dag. Dat u van ons afhankelijk wezen mag,’ schrijft Kuchler in het boek, waarin ze middels korte verhalen de schrijnende situatie zichtbaarder maakt waarin vmbo-leerlingen zich nog altijd bevinden. En over over hoe we daar als ouders, leerkrachten en burgers verandering in kunnen brengen. “In deze prestatiemaatschappij en het streven naar het beste zijn we uit het oog verloren dat iedereen een eigen persoon is, met eigen leercurves en talenten. Soms is een kind er op twaalfjarige leeftijd nog niet aan toe om naar de havo of het vwo te gaan. Doorstromen kan altijd nog, dat heb ik zelf ook gedaan. Maar het is ook goed als een kind na het vmbo naar het mbo gaat en dan gaat werken.” Volgens de docent is het vmbo-stigma een maatschappelijk probleem. “Ik zeg altijd tegen mijn leerlingen: wat de een kan, kan de ander niet. We hebben elkaar allemaal evenveel nodig. Dat klinkt logisch, maar ik zie dat nog niet terug in hoe we met elkaar omgaan. Een arts of advocaat noemen we hoogopgeleid. Een elektricien, thuiszorgmedewerker of kapper laagopgeleid. Woorden doen ertoe. Als je stilstaat bij wat we dag in, dag uit zeggen, ontdek je dat we groepen mensen ónder anderen plaatsen. Waarom?” Kuchler ziet de gevolgen hiervan in de praktijk. “Tieners zitten in de bloei van hun leven. Natuurlijk hoort daar onzekerheid bij, maar ik zie al jaren dat deze kinderen niet in zichzelf geloven of gespannen zijn omdat ze continu het gevoel hebben dat ze meer moeten doen. Dat ze naar de havo móéten, dat ze naar het hbo móéten, dat ze geen kapper mogen worden omdat dat ‘laag’ is. Je moet je realiseren dat we op de basisschool al beginnen met sorteren en daar ook een waarde aan hangen.” Als je op je tiende al hoort dat je het niet goed genoeg doet en dat blíjft horen, doet dat iets met je eigenwaarde, zegt Kuchler. “Het vmbo en mbo kampen met een gigantisch stigma en daar zijn kinderen de dupe van. Ik zie jonge mensen die hun eigen dromen niet najagen en bijvoorbeeld niet voor een kapperscarrière gaan of geen lasser worden omdat ze denken dat dat niet goed genoeg is.” Ook onderwijsminister Robbert Dijkgraaf erkent dat het mbo in de samenleving kampt met een imagoprobleem. Hij vindt het pijnlijk, zegt hij, als mbo’ers niet worden gezien als studenten, maar als ‘scholieren’ die een soort tweederangsonderwijs volgen. “Dat is een reflectie van hoe we er als samenleving naar kijken. Die maatschappelijke waardering moet écht omhoog. Mbo’ers zijn een enorme rijkdom.” Tekst gaat verder onder de foto. Op steeds meer plekken zien we dat we mbo’ers hard nodig hebben, zegt Dijkgraaf. “Als een jongere voor een mbo-opleiding kiest, kun je daar als ouder hartstikke trots op zijn.” De minister liet bij het presenteren van zijn plannen al weten dat hij het ‘als een grote opdracht ziet om het mbo te emanciperen als volwaardige vorm van vervolgonderwijs. Met meer kansengelijkheid, hogere onderwijskwaliteit en een betere aansluiting op de arbeidsmarkt.’ Het is jaren duidelijk dat we juist meer praktisch geschoolde mensen nodig hebben. In 2017 was er al een groot tekort aan jongeren met een mbo-opleiding. Uit onderzoek van de Samenwerkingsorganisatie Beroepsonderwijs en Bedrijfsleven (SBB) en uitkeringsinstantie UWV bleek dat er tussen september 2016 en februari 2017 214.000 vacatures op mbo-niveau openstonden. En ook dit jaar zijn er weer zorgen op dit gebied. Het ministerie van Onderwijs, Cultuur en Wetenschap verwacht komend schooljaar 492.000 mbo’ers, 21.000 minder dan in 2021-2022. Dat heeft deels te maken met het imagoprobleem van het mbo – jongeren gaan als het ook maar even kan liever naar het hbo. Adnan Tekin van de MBO Raad zei onlangs in het NOS Radio 1 Journaal dat ‘we in een opwaartse druk zitten.’ “Hoger is beter en daarom worden kinderen op de basisschool zoveel mogelijk richting havo en vwo geleid. Daarover moeten we ons achter de oren krabben.” Daar is Kuchler het mee eens. “Als wij de druk vanuit de maatschappij iets verminderen, kunnen kinderen hun hart volgen in wie ze willen zijn en zelf kiezen welk beroep ze willen gaan uitoefenen. Waarschijnlijk kiezen meer leerlingen dan ook voor de functies waar nu een schrijnend tekort aan is.” Alles begint wat haar betreft met ervoor uitkomen dat je mbo of vmbo hebt gedaan – of dat je kind dat doet. “Mijn zoon heeft na het vmbo de mbo-opleiding tot elektricien gedaan. Mijn dochter gaat naar het hbo. Ze doen allebei wat ze willen doen. Ik vergelijk ze niet, want het zijn twee verschillende mensen en de maatschappij heeft ze allebei nodig.” Talitha Kuchler: Ode aan het vmbo, House of Stories, €20||https://www.parool.nl/ps/vmbo-leerlingen-doen-het-ook-goed-zegt-deze-leerkracht-die-een-ode-aan-het-vmbo-brengt~b0ba6738/
2022-08-16||Het Parool wil van jou weten: is het gelukt om je eerste studentenwoning in Amsterdam te vinden?||||https://www.parool.nl/amsterdam/het-parool-wil-van-jou-weten-is-het-gelukt-om-je-eerste-studentenwoning-in-amsterdam-te-vinden~bdb47cfb/
2022-08-16||Het Parool wants to know: have you found your student housing in Amsterdam?||||https://www.parool.nl/amsterdam/het-parool-wants-to-know-have-you-found-your-student-housing-in-amsterdam~b059142b/
2022-08-16||Opnieuw beslag gelegd bij Van Lienden en zakenpartners, onder meer op auto’s en woningen||De bestuurders worden verdacht van oplichting, verduistering en witwassen naar aanleiding van de omstreden mondkapjesdeal. Behalve in Nederland is er ook in Zwitserland en Luxemburg beslag gelegd, meldt het Openbaar Ministerie. Het zou gaan om woningen en auto’s. Van Van Lienden is bekend dat hij interesse heeft om naar Zwitserland te emigreren. ‘Ik denk daar wel eens aan’, schreef hij ooit eens op Twitter. Van Lienden en de andere bestuurders richtten SHA op om medische hulpmiddelen, waaronder mondkapjes, te regelen voor klanten. Dat deden ze naar eigen zeggen zonder winstoogmerk. Justitie verdenkt het drietal ervan hun klanten te hebben doorgesluisd naar een heimelijk opgerichte commerciële bv, waarmee ze ruim 28,5 miljoen euro hebben verdiend. Een van de deals voor het leveren van mondkapjes was met het ministerie van Volksgezondheid. Het Openbaar Ministerie (OM) heeft in verband met het onderzoek inmiddels beslag gelegd op ruim 11,5 miljoen euro. Webwinkel Coolblue en uitzendbureau Randstad hebben aangifte gedaan tegen Van Lienden. Zij werkten destijds belangeloos mee, omdat hen was voorgespiegeld dat het ging om een non-profitinitiatief. Van Lienden werd in juli ontslagen als bestuurder van SHA. Het Openbaar Ministerie vroeg om zijn ontslag omdat justitie denkt dat hij klanten vanuit de mondkapjesstichting heeft doorgesluisd naar een commerciële besloten vennootschap die losstond van de stichting. ‘De stichting had direct vanaf de geboorte al een eigen belang’, denkt het OM. Dat wordt door Van Lienden ontkend. Volgens hem was het juist de overheid die het via commerciële levering wilde regelen. Van Lienden en zijn compagnon Bernd Damme werden in juli ontslagen als bestuurder van SHA. Camile van Gestel, de derde bestuurder, was toen al uit eigen beweging opgestapt. Sinds het duo werd ontslagens, onderzoekt een nieuw bestuur de aansprakelijkheid van de voormalige bestuurders. Naast deze civiele procedure loopt er ook een strafrechtelijk onderzoek. Van Lienden mag, net als zijn eveneens ontslagen kompaan Bernd Damme, de komende vijf jaar geen bestuurder of commissaris van een stichting worden. Van Lienden vindt dat hij tot nu toe zeer goed heeft meegewerkt aan het onderzoek. “Ik heb niets te verbergen, niets,” zei hij deze zomer tegen de rechtbank in Amsterdam die zich over zijn ontslag boog. Van Lienden stelde ook dat de hele kwestie voor een enorme impact op zijn leven heeft gezorgd. Zo zou hij zijn bedreigd en geïntimideerd. “Ik heb dag en nacht gewerkt om de stichting voort te zetten en recht te doen aan de stichting zoals hij nu is,” aldus Van Lienden. Advocaat Han Jahae, die Van Lienden bijstaat, zegt in een korte reactie dat hij het bijzonder vindt dat er nu beslag is gelegd op andere rekeningen. “Deze waren allang bekend bij het OM.”||https://www.parool.nl/nederland/opnieuw-beslag-gelegd-bij-van-lienden-en-zakenpartners-onder-meer-op-auto-s-en-woningen~b1e1783e/
2022-08-16||Pinnen? Deze Amsterdammers betalen liever contant: ‘Cash is persoonlijk, socialer’ ||Het is ergens ook wel een beetje een daad van verzet, zegt Kick Schrikkema (25). “Waarom moet je alles digitaal doen? Wat als de stroom uitvalt, dan kan je helemaal niets meer. Cash is handig, dan weet je dat je altijd en onder alle omstandigheden kunt betalen.” Schrikkema heeft onlangs de smartphone ook weggedaan. “Een Nokia is goed genoeg, het staat me tegen dat je continu met van alles en nog wat in verbinding moet staan. Contant geld is persoonlijk, socialer. En op de markt bijvoorbeeld heb je het ook echt nodig: niet alle koopmannen hebben een pinapparaat.” Schrikkema behoort als bezitter van een gevulde portemonnee tot een uitstervend ras. Want baar geld verliest terrein, fysieke muntjes worden schaarser. Pak de cijfers van de Betaalvereniging erbij en je ziet dat de Nederlander allengs minder geld opneemt bij pinautomaten. In 2017 werden nog iets meer dan 300 miljoen keer gepind, in 2021 was dat al teruggelopen tot een schamele 119 miljoen keer. En dat is ook terug te zien in het totaal van de opgenomen bedragen: in 2017 pinden Nederlanders nog voor 43 miljard euro bij de pinapparaten, vier jaar later is dat teruggelopen tot 23 miljard. Opvallend: kennelijk pinnen we minder vaak, maar gemiddeld wel meer per keer. Logisch genoeg werd in dezelfde periode in winkels steeds meer met pin betaald. In 2017 werd nog ruim 3,8 miljard keer met de bankpas of de telefoon afgerekend, in het afgelopen jaar ging het om bijna 4,5 miljard betalingen. Tekst gaat verder onder de grafiek. De discussie over nut en noodzaak van bankbiljetten is de laatste weken weer opgelaaid door de serie van plofkraken waarbij veel schade werd veroorzaakt. En behalve de ravage die het iedere keer oplevert, vrezen omwonenden voor hun veiligheid. De roep om contant geld zwelt daardoor weer aan. Wie heeft er nog cash nodig? Voor alle duidelijkheid: het aantal pinautomaten in Nederland neemt al tijden af. Het wordt voor banken te kostbaar om een netwerk van duizenden pinapparaten in stand te houden wanneer die minder en minder worden gebruikt. Enkele jaren geleden bundelden een aantal banken de krachten en werd de Geldmaat geïntroduceerd: neutrale pinapparaten. Steeds meer banken vragen ook geld voor de opname van contant geld. Een kwalijke zaak, vindt de Consumentenbond. Contant geld is een wettig betaalmiddel en dus zou het gebruik ervan volgens de consumentenorganisatie door banken volledig gefaciliteerd moeten worden. Het is volgens de Consumentenbond niet aan banken om het gebruik van contanten actief te ontmoedigen en wil dat de politiek ingrijpt. Pinnen is veiliger. Om die reden is het op steeds meer plekken niet mogelijk om contant te betalen. En, zegt Pindirect, dat pinautomaten levert: het is goedkoper voor ondernemers. Hoewel een pintransactie gemiddeld tussen de vijf en de twintig cent per transactie kost, kost een contante betaling gemiddeld 25 cent per keer. Volgens Pindirect zijn de kosten van contante betalingen meer ‘verborgen’ voor de ondernemer, zoals een geldverzekering of het storten van geld, terwijl de kosten voor een pintransactie transparant en zichtbaar zouden zijn. Toch zijn er nog veel mensen die contant geld gebruiken. Bob van Weijdom Claterbos (86) pint iedere week ‘een bescheiden bedrag’. “Als je het in je portemonnee hebt, geef je het minder snel uit. Bovendien geef ik daarmee aan banken het signaal af dat contant geld nog wordt gebruikt. Zie het als een waarschuwing dat ze het niet moeten afschaffen.” Juliette Kosterman rekent ook de meeste boodschappen cash af. Zelfbescherming, zegt de studente. “Iedere week vijftig euro. Dan weet ik: daar moet ik het mee doen. Alleen als het echt niet anders kan, betaal ik met mijn pasje. Of dat vaak voor komt? Hm, tja, best vaak. Maar toch helpt het.” En dan is er nog Debby die niet met haar achternaam in de krant wil. “Ik heb geen verblijfsvergunning en ook geen bankrekening. Mijn klanten betalen me altijd cash, op die manier laat ik niet zoveel sporen achter.”||https://www.parool.nl/amsterdam/pinnen-deze-amsterdammers-betalen-liever-contant-cash-is-persoonlijk-socialer~b8a0fa34/
2022-08-16||Het was jammer dat Tuchel en Conte uit elkaar werden gehaald||In principe was het jammer dat Tuchel en Conte na de wedstrijd Chelsea-Tottenham Hotspur uit elkaar werden gehaald. Als twee psycho’s elkaar proberen af te maken, wint de mensheid. Tuchel, nota bene universitair opgeleid, leek de meest doorgedraaide. Hij is ook veel te mager wat niet wijst op een blakende mentale gezondheid. Conte was meer de straatvechter, de persona die we van hem gewend zijn. Omkoping en dopinggebruik zullen altijd aan hem blijven kleven. Een potje matten met iemand die ze bij hem in de wijk ‘de professor’ zouden noemen past bij hem als epo bij het Juve van de jaren negentig. Het wordt interessant om te zien wanneer Conte en zijn eveneens Italiaanse td zich gaan realiseren dat ze een ‘type Bergwijn’ nodig hebben. Schamele voorhoede zagen we nu. De aankoop van Raheem Sterling door Chelsea leek een meesterzet.||https://www.parool.nl/sport/het-was-jammer-dat-tuchel-en-conte-uit-elkaar-werden-gehaald~bb34de8c/
2022-08-16||Annabel & Boris: ‘Ik mag bijna nooit meer spelletjes doen op mama’s telefoon, superirritant’||“Zodra Boris kon praten, begon hij met vragen stellen: ‘Waarom? Hoezo?’ Hij is heel nieuwsgierig en wil van alles weten, ik noem hem ook weleens mijn kleine professor. We voeren al hele gesprekken samen, dat kan gaan over de maan en de sterren, maar ook over slavernij en Pride. Ik moet ook heel vaak om hem lachen, hij heeft een goed gevoel voor humor en snapt al wat sarcasme is. Boris is heel lief en soms wat verlegen, ik probeer hem te leren dat hij best wat brutaler mag zijn en voor zichzelf moet opkomen. De laatste tijd is hij daarin een stuk mondiger geworden, nu doet ie soms ook brutaal tegen mij als ik hem vraag zijn kamer op te ruimen. Dan leg ik uit wanneer het goed is om een grote mond te hebben en wanneer niet. Beleefd zijn vind ik ook belangrijk, maar ik wil niets forceren, liever geef ik het goede voorbeeld. Na de zomer verhuizen we van het centrum van Amsterdam naar Monnickendam. Na twintig jaar in de stad ben ik wel toe aan een volgende stap. Ik denk dat het voor de kinderen ook leuk is om buiten op te groeien, met meer groen en rust om zich heen. Ze blijven wel in de stad naar school gaan, zo krijgen ze het beste van twee werelden mee. In de opvoeding laat ik de kinderen redelijk vrij, maar ik ben wel meer gaan letten op schermpjes. Het viel me op dat als Boris langer dan een kwartier aan het gamen was, hij vooral chagrijnig werd. Ik moedig hem daarom aan om lekker te tekenen of met zijn Lego te spelen, want dat doet hij ook heel graag. Deze zomer is hij heel veel gaan lezen. Binnen de kortste keren had hij weer een boek uit, dus nu kopen we boeken die wat minder makkelijk zijn, zodat hij er wat langer plezier van heeft. Als we straks in Monnickendam wonen, worden we meteen lid van de bibliotheek. Schaken of dammen lijkt me wel iets voor Boris, maar op clubjes wil hij niet. Ik herken mezelf daar wel in: toen ik kind was, vond ik alles wat nieuw en onbekend was eerst altijd een beetje spannend. Zelf zegt hij dat ie gewoon liever meer tijd heeft om met zijn vriendjes te spelen. En daar heeft hij natuurlijk helemaal gelijk in.” “We zijn net terug van vakantie in Zeeland, daar waren we in een huis met allemaal andere kinderen. Het allerleukste vond ik dat ik laat mocht opblijven terwijl mijn zusje al sliep, om broodjes Nutella te roosteren op een vork bij het kampvuur. We gingen naar een speeltuin, ik zat daar in een draaimolen die zo hard ging dat ik er helemaal misselijk uitkwam. Ik mag van mama bijna altijd televisie kijken als ik het vraag, maar ik mag bijna nooit meer spelletjes doen op haar telefoon. Ik vind dat echt superirritant, maar ik snap wel waarom het niet mag: mama vindt dat ik er niet vrolijk van word. Snoepen mag ik nooit van mama, maar met Sinte Maarten had ik een emmer vol snoep opgehaald en dat heb ik in twee dagen allemaal opgegeten. Eerst lustte ik bijna niks, ik hou er vooral niet van wanneer dingen door elkaar liggen op mijn bord, maar van mama moet ik dingen altijd eerst even proeven. Eigenlijk vind ik nu alles heel lekker, bijvoorbeeld inktvisringen en een broodje hamburger. Ik wil graag dingen weten over de wereld, met mama heb ik het daar vaak over. Laatst vertelde ze over dat iedereen zichzelf mag zijn, zoals tijdens Pride laatst. We delen ook geheimen die mijn zusje niet mag weten. Dat Sinterklaas niet bestaat bijvoorbeeld. We wonen vlak bij het Amstelveld en daar gaan we vaak spelen. Nu alleen niet, want iedereen is op vakantie. Als die voorbij is, gaan we verhuizen naar een huis met een tuin buiten Amsterdam, maar eerst gaan we logeren bij opa en oma. Ik heb wel zin in de verhuizing, want ik woon al mijn héle leven in hetzelfde huis. We hebben een poes, maar in het nieuwe huis krijgen we ook konijnen en kippen. Er is daar ook een slootje, dus ik moet wel goed uitkijken want ik kan nog niet zwemmen. Fietsen lijkt me daar wel veel makkelijker dan in Amsterdam. Ik ben hier een keer naar het park gefietst en toen botste ik twee keer: één keer tegen een geparkeerde auto en toen viel ik van mijn fiets, de tweede keer kwam ik tegen het wiel van een andere fiets aan. Gelukkig is er toen niks gebeurd, ik had alleen een geschaafde knie en daarna kreeg ik een ijsje.”||https://www.parool.nl/ps/annabel-boris-ik-mag-bijna-nooit-meer-spelletjes-doen-op-mama-s-telefoon-superirritant~bbabd7a6/
2022-08-16||Rijn nadert laagste waterstand ooit||Rijkswaterstaat verwacht dat dit peil de komende dagen verder zakt, want er wordt niet veel regen voorzien in het stroomgebied van de rivier. Het is uitzonderlijk dat de Rijn midden in de zomer zeer waarschijnlijk een recordlage stand gaat bereiken. Gewoonlijk is de gemiddelde waterstand bij Lobith in deze tijd van het jaar ongeveer 8,70 meter boven NAP. In het najaar komen heel lage waterstanden vaker voor, want dan komt er geen smeltwater uit de Alpen meer in de rivier. De afvoer van rijnwater bij Lobith zakt tegen het eind van de week naar 650 kubieke meter water per seconde. Ook dat is heel dicht bij de laagste afvoer ooit gemeten in deze tijd van het jaar. Dat is voor de beroepsvaart een belangrijk gegeven, want de waterstand zegt niet direct iets over de hoeveelheid water die beschikbaar is. De waterstand kan namelijk door de jaren heen veranderen, doordat de vorm van de rivier en de vaargeul veranderen. Dat er deze dagen heel weinig water naar Lobith komt blijkt ook uit een bericht van de waterbeheerders in Duitsland. Die melden dinsdag dat de waterstand van de Rijn bij Emmerich, net over de grens in Duitsland, onder het niveau van de peilstok is gezakt. Er stroomt nog ongeveer twee meter water door de vaargeul. De lage waterstand in een van de belangrijkste waterwegen van Noordwest-Europa heeft ook economische gevolgen. Goederentransport van de havens van Amsterdam, Rotterdam en Antwerpen naar het Ruhrgebied wordt belemmerd. Ook zorgt het lage peil voor hogere energieprijzen, omdat het vervoer van diesel en kolen over water vermindert.||https://www.parool.nl/nederland/rijn-nadert-laagste-waterstand-ooit~bb7105fa/
2022-08-16||Petra Possel ‘verbijsterd’ over stop radioprogramma Mangiare!: ‘We gaan hard op de pannen slaan’||“Het zenderprofiel van Radio 1 is nieuws en sport. Wij zijn wat dat betreft een offbeat programma. Dat is nou precies wat er zo leuk aan is,” aldus Possel, die sinds 2010 in Mangiare! met gasten in gesprek gaat over koken en eten. Volgens de presentator komt op 30 december een einde aan het programma. Omroep NTR meldt dat NPO Radio 1 dit besluit heeft genomen, maar dat wil NPO niet bevestigen. “We zijn continu met de omroep in gesprek over onze programmering. Als dit leidt tot verandering in het uitzendschema van NPO Radio 1, dan zullen we dit bekend maken,” aldus een NPO-woordvoerder. Wanneer die nieuwe programmering bekend is, wil hij niet zeggen. De redactie van Mangiare! hoorde echter al afgelopen winter dat het programma ging stoppen, zegt Possel. “De verbijstering houdt ons team al maanden in de greep. Het is buitengewoon naar om te horen dat je moet wieberen als je nog een seizoen moet maken.” Ook de resultaten van een kwalitatief onderzoek zouden bijdragen aan het besluit. “Daaruit bleek dat er wat rammelde aan de herkenbaarheid van het programma. Dat komt naar mijn mening door de frequentie van het uitzenden; slechts één keer per week.” Volgens Possel bereikten de luistercijfers de laatste maanden wel de gewenste aantallen. Naar Mangiare! luisterden in de periode mei-juni van dit jaar gemiddeld 74.000 mensen per aflevering, exclusief de podcastafleveringen die van de uitzendingen gemaakt worden. Possel is ervan overtuigd dat Mangiare! bij Radio 1 wél op z’n plek is. Zo komen reacties uit allerlei hoeken van de samenleving en is het volgens Possel ‘een enorm misverstand’ dat actualiteit bestaat uit ‘het oplezen van ANP’tjes’, oftewel nieuws van het Algemeen Nederlands Persbureau. “Ook zijn er bij de publieke omroep allemaal serieuze mensen met een bril die nadenken over hoe je de publieke omroep diverser krijgt. Nou, kom een keer bij ons aan tafel zitten.” De redactie zocht een goed moment om het afscheid aan te kondigen, tot de geruchten zich maandag via Twitter verspreidden. “De stop werd ons als feit medegedeeld, dus ik heb niet het gevoel dat er nog iets aan te doen is. Maar de enorme lading reacties, en de petitie die een luisteraar startte, hebben me toch behoorlijk strijdlustig gemaakt.” Onder de reacties opvallend veel vragen of het programma door kan gaan als podcast, aldus Possel. “Het is niet dat we dat niet willen, maar ik denk dat mensen onderschatten hoeveel tijd hierin zit.” De hoop is dan ook op de petitie gevestigd. Of die succesvol wordt of niet, Mangiare! gaat sowieso nog vier maanden door. “Vier maanden zeuren over dat we moeten stoppen past niet in de geest van het programma, maar we gaan wel hard op de pannen slaan.”||https://www.parool.nl/kunst-media/petra-possel-verbijsterd-over-stop-radioprogramma-mangiare-we-gaan-hard-op-de-pannen-slaan~b34e9e56/
2022-08-16||Op Singel doodgestoken man is 22-jarige Engelse student die met vakantie was ||Volgens justitie is hij met zeer grof geweld om het leven gebracht door een eveneens 22-jarige man uit België. Deze Nongo B. zou hem met een mes ongeveer dertig keer met kracht in zijn hoofd en hals hebben gestoken en hem bovendien ongeveer dertien keer hebben gesneden. Het slachtoffer lijkt kansloos te zijn geweest. Een voorbijganger vond de hevig bloedende Castledine rond half vier ’s nachts op het Singel, ter hoogte van nummer 31. De opgeroepen hulpdiensten forceerden kort daarna de deur van de kelder van dat pand en probeerden hem binnen te reanimeren, maar hij overleed ter plaatse. Nongo B. werd nog diezelfde dag gearresteerd. Zijn advocaat wil nog niets zeggen over de achtergrond van haar cliënt en de toedracht van de steekpartij, behalve dat hij die nacht lijkt te zijn uitgegaan, vermoedelijk net als het slachtoffer. Familie en vrienden van Castledine hebben op 16 juli in Matlock, de provinciestad ten noordwesten van Nottingham waar het slachtoffer is opgegroeid, een benefietwandeling van 10 Engelse mijl gehouden. Daar liepen ze naar de top van een rotspartij waar Castledine graag heen ging en ‘vierden ze zijn leven’. Met de wandeling werd ruim 14.000 Britse pond (rond de 17.000 euro) ingezameld voor de strijd tegen messengeweld en steun aan Britse slachtoffers van moorden in het buitenland. Blijkens het grote aantal reacties in lokale media en online was Castledine zeer geliefd. Zijn dood wordt omschreven als een ‘onnodige, zinloze daad’. Zijn ouders en zus, andere familieleden, vrienden, vriendinnen en kennissen beschrijven hem als een levensgenieter met ‘een passie voor reizen’. ‘Danny werd vermoord terwijl hij op vakantie was in Amsterdam. Helaas hebben families die een dierbare in het buitenland verliezen, niet dezelfde rechten of steun als mensen die in dit land zijn vermoord’, schrijven zijn naasten. ‘Elke week wordt zeker één Brits staatsburger vermoord in het buitenland. Nabestaanden staan ​​voor een lange en uitdagende reis zonder te weten wat ze moeten doen’. Het ingezamelde geld gaat naar ‘goede doelen die gezinnen begeleiden bij de repatriëring, het leveren juridische bijstand in het buitenland, het bieden van rouwbegeleiding en het onderhouden van contacten met het Britse ministerie van Buitenlandse Zaken. Danny Castledine is op beelden van bewakingscamera’s die die fatale nacht zijn gemaakt te zien terwijl hij door de binnenstad loopt, onder meer door de Spuistraat, langs het Centraal Station en over het Singel. Op beelden die om kwart over twee die nacht zijn gemaakt is hij voor het laatst in leven te zien, een uur en een kwartier voordat een voorbijganger hem hevig bloedend zou aantreffen.||https://www.parool.nl/amsterdam/op-singel-doodgestoken-man-is-22-jarige-engelse-student-die-met-vakantie-was~bab54c97/
2022-08-16||Vrouw vervolgd voor betrokkenheid bij ongeval ex-minister Dekker||Het Openbaar Ministerie gaat de vrouw vervolgen die betrokken was bij het ernstige ongeluk van oud-minister Sander Dekker (Rechtsbescherming), afgelopen juni. Dat bevestigt het OM na berichtgeving van de lokale omroep WOS. Dekker raakte zwaargewond na een val van zijn racefiets in het duingebied bij het Zuid-Hollandse Monster. Volgens ooggetuigen sloeg de oud-minister over de kop doordat de vrouw hem bij zijn arm pakte. Zij wordt verdacht van het toebrengen van zwaar lichamelijk letsel of mishandeling met zwaar lichamelijk letsel tot gevolg. Dekker lag na het ongeluk wekenlang in het ziekenhuis. Een maand geleden schreef hij op Instagram: ‘De vijftien breuken groeien langzaam maar zeker weer aan elkaar.’ Hij gaf aan te hopen weer snel ‘de oude’ te zijn. ‘En ja, dan ook weer op de fiets te stappen,’ schreef hij. Wanneer de vrouw voor de rechter moet verschijnen is nog niet duidelijk.||https://www.parool.nl/nederland/vrouw-vervolgd-voor-betrokkenheid-bij-ongeval-ex-minister-dekker~bbbab072/
2022-08-16||Dure Amerikaanse dollar drijft prijzen en rente overal op||Het is de zogenoemde ‘dollarglimlach’ die tot problemen leidt. De dollar wint aan sterkte als de Amerikaanse economie goed draait, maar ook als het slecht gaat. Dan is de dollar een veilige haven voor beleggers. Aan beide uiteinden van het economische spectrum gaat de dollar dus omhoog, wat de term ‘glimlach’ heeft opgeleverd. Die glimlach leidt echter tot grimassen in de rest van de wereld. Dat een munt als de Turkse lira al tientallen procenten in waarde is gedaald dit jaar, is vooral een probleem voor Turkije. Er zijn geen andere landen die hun handel afrekenen in Turkse lira’s. Maar de helft van de internationale handel wordt afgerekend in de dollar. Olie, bijvoorbeeld, wordt grotendeels in dollars betaald. En die dollars worden steeds duurder. Een jaar geleden kreeg je nog 1,20 dollar voor een euro. Vandaag is dat nog maar 1,02 dollar. De waardestijging van de dollar ten opzichte van de euro heeft er onder meer toe geleid dat olie in een jaar tijd voor Europa zo’n 15 procent duurder is geworden dan voor Amerika. Vrijwel alle munten uit alle landen doen het slecht ten opzichte van de dollar. Dat betekent dat al die landen hun rekening voor import zien oplopen; niet alleen voor de import van olie, maar ook voor die van zaken als voedsel en medicijnen, als die in dollars worden afgerekend. Dat raakt ook bedrijven. Die kunnen minder importeren. En dat betekent dat ze minder grondstoffen kunnen invoeren, en dus minder kunnen produceren. Dat drukt weer de economische groei. De dure dollar stuwt de prijzen op in andere landen en is daardoor verantwoordelijk voor extra inflatie. Dat raakt de armere landen, die lijden onder de hoge prijzen voor voedsel en energie, extra hard. In Sri Lanka bezweek de munt al, wat leidde tot grote sociale onrust. Ook Egypte ziet de stijgende prijzen voor graan met angst en beven tegemoet. Hoge voedselprijzen waren destijds de aanleiding voor de Arabische Lente, een wijdverbreide volksopstand in de Arabische wereld, die nogal wat machthebbers de kop heeft gekost. Het probleem blijft niet beperkt tot een hogere rekening voor import. Veel landen hebben leningen in dollars. Vaak is dat een gevolg van het feit dat buitenlandse investeerders geen trek hebben in het geven van leningen in de lokale valuta. Wie wil bijvoorbeeld uitlenen in Turkse lira’s, als die munt elk jaar tientallen procenten in waarde keldert? Ook hier zijn veel arme landen de klos. Vooral zij hebben veel leningen in dollars uitstaan. En de terugbetaling daarvan wordt een steeds groter probleem. Egypte, Sri Lanka en Pakistan hebben zich al tot het IMF gewend voor hulp. Hun dollarreserves zijn al flink geslonken door de duurdere import, en op eigen kracht lukt het hun niet die voldoende aan te vullen. Een ander probleem waarmee ze kampen is dat buitenlandse beleggers hun geld nu massaal weghalen uit arme landen. Door de renteverhogingen in de VS is het weer aantrekkelijk geworden om in Amerikaanse leningen te investeren. Die leveren een goed rendement en de crediteur loopt geen valutarisico’s. Die kapitaalvlucht zorgt voor extra druk op toch al zwakke munten. Om hun munt toch nog enigszins overeind te houden, moeten landen de rente verhogen. De VS exporteert dus eigenlijk ook hoge rente naar andere landen, ook naar Europa. De Fed, het stelsel van Amerikaanse centrale banken, is al een tijdje de rente fors aan het verhogen om de hoge inflatie te bestrijden. Dat drijft de koers van de dollar op. En die dure dollar zorgt ook in Europa voor extra inflatie. En dat leidt weer tot grotere renteverhogingen door de Europese Centrale Bank. Op zich heeft een dure dollar ook voordelen voor andere landen. De export naar de VS wordt goedkoper. Voorwaarde is wel dat de Amerikaanse economie flink groeit. Dan heeft de VS meer behoefte aan import. Maar de vrees is dat de Amerikaanse economie juist in een recessie terechtkomt. Als dat inderdaad gebeurt, is het alleen de dollar die lacht, de rest van de wereld huilt.||https://www.parool.nl/nederland/dure-amerikaanse-dollar-drijft-prijzen-en-rente-overal-op~b915108a/
2022-08-16||Als iedereen moet besparen, dan ook de rijke Fransen met hun privéjets, aldus veel Fransen||In Frankrijk is een fel debat losgebarsten over het gebruik van privévliegtuigen. Die kunnen ongebreideld rondvliegen en massaal CO2-uitstoten terwijl gewone Fransen gevraagd wordt energie te besparen. In de Eerste Kamer pleit de fractie van De Groenen voor een gedeeltelijk verbod op privévluchten. “Rijke Fransen moeten het goede voorbeeld geven: dan zullen gewone Fransen sneller geneigd zijn om zelf energie te besparen,” zei senator Thomas Dossus. Een online petitie, met als titel ‘Red de planeet, verbied privéjets’, is in korte tijd door meer dan 30.000 Fransen ondertekend. ‘Waarom verplichten we de ultrarijken niet om een gewone lijnvlucht te nemen?’ schrijven de initiatiefnemers. De linkse krant L’Humanité schreef afgelopen week dat het tijd is voor ‘naming and shaming’ als het gaat om ‘ecocide’-plegers: de vervuilers moeten benoemd worden, vindt de krant. En dat is nu aan het gebeuren in Frankrijk. Op sociale media bestaan zeer populaire accounts die bijhouden waar en wanneer Franse miljonairs rondvliegen met hun eigen vliegtuigen. Via openbare gegevens kunnen de vluchten exact getraceerd worden. Zo vloog een privéjet van het bedrijf van zakenman Vincent Bolloré onlangs om 08.00 uur ’s morgens van Parijs naar het Italiaanse Palermo. Om 09.30 uur vloog het door naar Nice, aan de Middellandse Zee. ’s Middags om 14 uur keerde het toestel terug naar Parijs. Om 16.30 uur zette het weer koers naar Toulon, ook aan de Middellandse Zee, om anderhalf uur later terug te keren naar Parijs. ‘In totaal is in een dag 6 uur en 8 minuten gevlogen met een uitstoot van 19,1 ton aan CO2’, aldus het Twitteraccount ‘I Fly Bernard’, dat 56.000 volgers heeft. Ook de Franse oliemultinational Total heeft privévliegtuigen. In de maand juli voerde een van die toestellen 25 vluchten uit, wat 42 ton aan brandstof kostte en wat tot 133 ton aan CO2-uitstoot leidde. ‘Dat staat gelijk aan wat een gemiddelde Fransman in 13 jaar uitstoot,’ schrijft het account ‘L’avion de Bernard’, dat 30.000 volgers op Twitter heeft en 73.000 op Instagram. Dat beide accounts verwijzen naar een ‘Bernard’ is geen toeval: dat is Bernard Arnault, topman van luxeconcern LVMH, van onder meer Louis Vuitton, Dior en Guerlain. ‘Toen wij ons account begonnen, wilden we eigenlijk vooral meer weten over het privévliegtuig van LVMH,’ antwoorden de initiatiefnemers van ‘L’avion de Bernard’ per e-mail, omdat ze anoniem willen blijven. Het vliegtuig van de Franse zakenman bleek in één maand evenveel CO2-uitstoot te hebben veroorzaakt als een gemiddeld persoon in 17 jaar. ‘Kort daarna deed oliebedrijf Total een oproep aan de Fransen om zuinig met energie te worden. Toen zijn we ook hun privévliegtuigen gaan volgen.’ De kwestie speelt nu hoog op vanwege de internationale energiecrisis. De Franse regering heeft overheden, bedrijven en burgers opgeroepen om hun elektriciteitsverbruik terug te dringen. Gps-applicaties zijn in Frankrijk sinds deze maand bovendien verplicht om automobilisten te vertellen hoeveel CO2 ze uitstoten tijdens hun autorit. Op Twitter werd daar al vol hoon op gereageerd. Gewone Fransen wordt de maat genomen, terwijl de elite onbelemmerd doorvliegt, was de teneur. ‘De oproep aan mensen om energie te bezuinigen zal weinig gehoor vinden omdat de lasten niet eerlijk worden verdeeld,’ aldus de mensen achter L’avion de Bernard. ‘Nu is het volgens Greenpeace en Oxfam nog zo dat 63 steenrijke Fransen verantwoordelijk zijn voor de helft van de complete Franse CO2-uitstoot. Hoe leg je gewone Fransen dan uit dat de kerosine voor vliegtuigen tot op heden niet wordt belast en benzine aan de pomp wel?’||https://www.parool.nl/wereld/als-iedereen-moet-besparen-dan-ook-de-rijke-fransen-met-hun-privejets-aldus-veel-fransen~bf9f081f/
2022-08-16||Explosie bij flat in Zuidoost, hennepplantage aangetroffen||De politie kreeg om 05.50 uur een melding van een harde knal. Er is geen duidelijkheid over de bron van die melding. Bij aankomst waren op de vijfde etage de ramen van enkele woningen en een deel van de balustrade beschadigd. Het is nog onbekend of de explosie in de galerij of de woning plaatsvond. In de woning hebben de recherche en de forensische opsporing een voormalige hennepplantage aangetroffen. Er stonden geen planten meer, maar nog wel de benodigdheden voor de productie van hennep, zoals lampen, tafels en een ventilatiesysteem. De politie spreekt daarom over een ‘professionele plantage’. Stroomleverancier Liander onderzoekt of er illegaal stroom is afgetapt. Kort na de knal rende een nog onbekende man, wellicht de verdachte, hard weg. Vooralsnog heeft de politie geen verdachte aangehouden. De politie geeft geen commentaar op de vraag of de bewoner van de getroffen woning bij hen bekend is. Eind juli was er ook een explosie bij een woning in Zuidoost. Naar aanleiding van dit voorval in Emanzana heeft de gemeente daar camerabewaking ingevoerd.||https://www.parool.nl/amsterdam/explosie-bij-flat-in-zuidoost-hennepplantage-aangetroffen~bf7261dd/
2022-08-16||Jessica Schilder na magische stoot: ‘Het is gewoon geweldig’||Een stoot boven de 20 meter is zo’n langgekoesterde droom, en zo’n zeldzame prestatie, dat Jessica Schilder, die dit seizoen gewoon nog begon met een persoonlijk record van ‘slechts’ 18,77 meter, kort voor de medailleceremonie probeert rustig te blijven. “Ik ga er nu echt niet te veel bij stilstaan,” zegt ze. Wat zou er gebeuren als ze dat wel zou doen? “Dan zouden er zo veel tranen komen dat Nederland geen watertekort meer heeft.” Ze verontschuldigt zich lachend. Zij, de nieuwe Europees kampioen, dankzij haar tweede stoot van de avond: 20,24 meter. Haar topseizoen is compleet. Na brons in Belgrado (WK indoor) en in Eugene (WK outdoor) bleek ze het mooiste te hebben bewaard voor deze EK in München. Voor alweer de zevende keer sinds juni verbeterde ze haar nationaal record. “Eindelijk,” zei ze. En: “Bizar.” De ontlading bij haarzelf en bij het publiek in het Olympiastadion was gigantisch. “Het is gewoon geweldig. Ook om nu het podium op te gaan met Jorinde. Nog nooit stond er een Nederlandse op het podium, maar daar moest een keer verandering in komen. Nu is het werpen aan de beurt.” Ze voelt zich nog zo onervaren. Nog altijd kijkt ze op tegen de wereldtoppers, hoewel ze daar zelf inmiddels ook bij hoort. In München versloeg ze de Portugese Auriol Dongmo, die negen jaar ouder is. Vol ontzag: “Zij weet hoe ze alles moet doen. Hoe ze met de spanning moet omgaan. Ik niet. Ik heb een ervaren coach die het mij continu moet vertellen.” Onder bondscoach Gert Damkat op Papendal is haar ontwikkeling in een stroomversnelling geraakt. De 20 meter, dat leek een half jaar geleden nog iets voor de verre toekomst. De Olympische Spelen van Parijs in 2024, dat was haar doel. Schilder is de 81ste vrouw ooit die haar kogel van 4 kilo over de 20 meter stoot. In het verdere verleden slaagden nog relatief veel vrouwen hierin, in het lange tijd door doping geteisterde onderdeel. Het is veelzeggend: sinds 2000 zijn er maar elf kogelstootsters die verder hebben gestoten dan Schilder. Van Klinken, de dolblije winnares van het brons, verbergt haar bewondering na afloop niet. “Ik denk dat Jessica zelf nog niet eens beseft hoe ongelooflijk goed ze is.” Wat ze in de korte onderonsjes op de baan al tegen haar heeft gezegd? Lachend: “Dat ze gestoord is. Ik ben heel blij dat het haar is gelukt en dat we nu samen naar het podium mogen.” Zelf heeft Van Klinken (22) ook een uitstekende prestatie geleverd. Een derde plaats met kogel, nadat ze zich eerder op de dag ook al had gekwalificeerd voor de finale van het discuswerpen, haar favoriete onderdeel. Voor Schilder zit het toernooi erop. “Ik ben blij met de Europese titel, maar nóg meer mijn persoonlijk record, al zal mijn coach me wel een klap geven als ik dit zeg.” Eenmaal thuis komen er ongetwijfeld alsnog een paar tranen.||https://www.parool.nl/sport/jessica-schilder-na-magische-stoot-het-is-gewoon-geweldig~b5aad6a1/
2022-08-16||Organisatie Oscars biedt actrice Sacheen Littlefeather  na vijftig jaar excuses aan voor onjuiste behandeling||De actie leverde Littlefeather, die van de organisatie slechts zestig seconden spreektijd kreeg, veel kritiek op. Een deel van het publiek reageerde met boegeroep en volgens de actrice moest westernacteur John Wayne door beveiligers in bedwang gehouden worden om haar niet aan te vliegen. Brando, die sinds de jaren zestig als activist voor de American Indian Movement had opgetreden, had dat jaar een Oscar gekregen voor zijn rol als maffiabaas Vito Corleone in The Godfather.. ‘De misstanden die u heeft ondergaan vanwege dit statement waren ongewild en ongerechtvaardigd,’ aldus de de Academy of Motion Picture Arts and Sciences in een brief die in juni naar Littlefeather is gestuurd. ‘De moed die u heeft getoond, is veel te lang niet erkend. Hier bieden wij onze oprechte excuses voor aan en uiten we onze diepste bewondering voor.’ Tegelijk met de excuses werd bekend gemaakt dat Littlefeather is uitgenodigd om komende maand te spreken bij het filmmuseum in Los Angeles. In een verklaring reageert de inmiddels 75-jarige actrice met een knipoog. ‘Wij Indianen zijn een heel geduldig volk. Het was slechts vijftig jaar,’ aldus Littlefeather. ‘We moeten ons gevoel voor humor wat dit betreft altijd behouden. Het is ons overlevingsmechanisme.’ ‘Het is echt hartverwarmend om te zien hoeveel er is veranderd sinds ik de Academy Award vijftig jaar geleden weigerde,’ aldus de actrice, die haar toespraak bij het filmmuseum ‘een droom die uitkomt’ noemt.||https://www.parool.nl/kunst-media/organisatie-oscars-biedt-actrice-sacheen-littlefeather-na-vijftig-jaar-excuses-aan-voor-onjuiste-behandeling~b0c62087/
2022-08-16||Waarom de politiek twijfelt over extra belasting voor energiebedrijven||Het ‘klinkt aardig’, maar het is ‘niet uitvoerbaar’, en al met al ‘gewoon geen goed voorstel’. Althans, dat zei staatssecretaris Marnix van Rij (Financiën) vorige maand nog over het pleidooi voor aanvullende belasting. Nu de energieprijzen de pan uit rijzen en steeds meer Nederlanders hoge rekeningen zien of vrezen, klinkt de roep om het extra belasten van energieproducenten steeds luider. Een zogenoemde windfall tax – het eenmalig extra belasten van bedrijven die de wind in de rug hebben – klinkt ook best logisch. De firma’s hebben meer inkomsten, dus nu iedereen lijdt, mag er solidariteit worden verwacht. Olie- en gasreus Shell boekte onlangs nog 17,6 miljard euro winst, over een periode van drie maanden. Landen als Italië, Spanje, Roemenië, Slowakije, Bulgarije, Hongarije en het Verenigd Koninkrijk doen het. Dus waarom wij niet ook? Volgens het kabinet ligt het allemaal net even anders. Hoewel diverse landen spreken van een windfall tax, wordt die term niet overal hetzelfde uitgelegd. Het gaat lang niet altijd om een eenmalige belasting en in een paar gevallen zelfs om heffingen die voor langere tijd gelden. Toch een verschil. En in Roemenië is de ‘nieuwe’ belasting gekoppeld aan de omzet van een bedrijf en niet aan de winst. Omzet wordt in Nederland al belast via de mijnbouwheffingen. In Hongarije worden weer niet alleen energiereuzen belast, maar ook banken, retailers en luchtvaartmaatschappijen. Niet erg ‘gericht’ op specifieke winst, aldus Van Rij. Regels van de Europese Unie zouden het bovendien onmogelijk maken in de lidstaten met terugwerkende kracht winst te belasten, nog los van het feit dat Nederland geen wetgeving kent die zo’n belasting rechtvaardigt, aldus de staatssecretaris. En dan is er nog de vraag in welk landde winst zich eigenlijk bevindt. Energieproducenten boeken winst, maar zijn immers in tal van landen gevestigd. In het Verenigd Koninkrijk is wel een ‘échte’ windfall tax in het leven geroepen, maar volgens Van Rij zit daar ook een addertje onder het gras. Naast vennootschapsbelasting betalen energiebedrijven in Nederland ook aparte heffingen die zijn vastgelegd in de Mijnbouwwet. Tel je die twee belastingen bijelkaar op, dan int de staat al zo’n 70 procent van de winst van binnenlandse olie- en gasproductie. In het VK blijft dat percentage steken op 65, ook ná de aangekondigde windfall tax. Kortom: Nederland belast al meer. Economen zijn sceptisch: moet je het bedrijf dat je nu zwaar belast in voor hen goede tijden, straks ook subsidie geven in slechte tijden? Geen goed voorstel, zei Van Rij in juli, en dat zou ook nu nog het kabinetsstandpunt zijn. “We krijgen vooral te horen dat het lastig is,” aldus een coalitiebron. Zijn extra belastingen daarmee helemaal van de baan? Zeker niet. VVD, CDA, D66 en ChristenUnie laten in de onderhandelingen richting Prinsjesdag ‘geen taboe onbesproken’, klinkt het. Volgens budgetvoorlichtingsbureau Nibud dreigen 2,5 miljoen huishoudens in financiële problemen te raken als gevolg van de hoge energieprijzen. Maar hoe zij geholpen kunnen worden is nog de vraag. En van welk geld? Het zou ook op andere manieren kunnen. Bijvoorbeeld door de staatsschuld iets op te laten lopen, te bezuinigen op uitgaven of door de ‘gewone’ winstbelastingen van bedrijven te verhogen. Het verhogen van de vennootschapsbelasting vanaf 1 januari zal per procentpunt tussen de 403 miljoen euro in de eerste schijf en de 884 miljoen euro in de hoogste schijf extra opleveren. Van Rij vroeg zich eerder al eens af of bedrijven Nederland nog wel een aantrekkelijk land zullen vinden om te ondernemen als het kabinet aan die knop gaat draaien. Kortom: een allesomvattend medicijn ligt nog niet op tafel. De ‘profiteursbelasting’ lijkt het alvast niet te worden.||https://www.parool.nl/nederland/waarom-de-politiek-twijfelt-over-extra-belasting-voor-energiebedrijven~b1819006/
2022-08-16||De magie van Omroep Max: komkommertijd-tv met Ronnie Tober, en het werkt nog ook||Op pad met Ronnie Tober, naar Paleis Het Loo godbetert, en dat het dan toch alleszins verteerbare televisie oplevert. Zie hier de magie van Omroep Max. Als de jongens en meisjes van Jan Slagter het maken of als de grote baas zelf er zijn stempel van goedkeuring op heeft gegeven, dan weet je: het mag dan zelden spannend zijn, het klopt wel. Noord-Zuid-Oost-West is, Lips vertelt het er maar even bij, een televisieprogramma. Niet eens gemaakt door Omroep Max zelf, maar bij elkaar geplukt, uit het enorme aanbod aan regionale tv dat Nederland rijk is. Zendervulling voor de komkommertijd, dacht Lips. En dat is het óók natuurlijk. Maar Noord-Zuid-Oost-West is meer dan dat. Het is plaatselijke televisie die naadloos past bij de omroep die ooit in het leven werd geroepen om te voorzien in die vergeten doelgroep, de vijftigplussers. Nu Lips er zo over nadenkt: stiekem is Omroep Max een regionale zender die toevallig heel Nederland bestrijkt. In de aflevering van maandagmiddag, overgenomen van Omroep Gelderland, zag Lips singer-songwriter Christon, die op bezoek ging bij Ronnie Tober dus. Om samen met hem een lied te componeren. Het had allemaal niet veel om het lijf, maar vrolijk en vriendelijk was het, want bij Max heeft altijd iedereen het beste met de wereld en elkaar voor. Het lijkt zo makkelijk en inderdaad: de lat ligt niet bijster hoog. Maar als professioneel tv-kijker ziet Lips aan de lopende band droom en daad frontaal met elkaar botsen. Niet bij Max dus. En ook niet bij Noord-Zuid-Oost-West: het is niets-aan-de-hand-televisie met een goed humeur. Reageren? hanlips@parool.nl.||https://www.parool.nl/nieuws/de-magie-van-omroep-max-komkommertijd-tv-met-ronnie-tober-en-het-werkt-nog-ook~b80beba3/
2022-08-16||Wapenarsenaal van opgepakte crimineel Sjaak B. (51) bevat volop oorlogstuig||Deze wapens en explosieven vond de politie op 30 mei in een loods in Rijsenhout. Op de aanklacht van Sjaak B. staat ook de handel van oktober 2019 tot maart 2021: 6 sluipschuttersgeweren met demper, een automatisch handvuurwapen en munitie. Justitie ziet belangrijk bewijs voor de handel in die wapens in versleuteld berichtenverkeer via de in 2021 door de opsporingsdiensten gehackte computerservers van berichtenversleutelaar Sky ECC. Mede op grond van dat berichtenverkeer denkt het Openbaar Ministerie te kunnen aantonen dat Sjaak B., Hasan I. (35) en Brahim O. (31) wapenhandel voorbereidden. In de loods in Rijsenhout vond de politie behalve de vuurwapens ook 1,1 kilo semtex, 622 gram PETN en de lading van een ‘anti-personeelsmijn’ van 188 gram TNT. Die hoeveelheden springstof baren de opsporingsdiensten grote zorgen. Van semtex wordt door deskundigen bijvoorbeeld gesteld dat 250 gram genoeg is om een vliegtuig neer te halen. Sjaak B. wordt ook beschuldigd van het gezamenlijk witwassen van 66.733 euro. De drie verdachten staan donderdag 25 augustus op een inleidende zitting voor de rechter. Sjaak B. is al vanaf eind jaren tachtig een bekende naam in de Amsterdamse onderwereld en binnen de hoofdstedelijke recherche, ook als het gaat om wapenhandel. Hij groeide op in Badhoevedorp. Als twintiger kreeg hij acht jaar cel omdat hij in doorgesnoven toestand in een lokaal café een klant had doodgeschoten en een ander had verwond. In een kist, gevonden in 2003 in de Vinkeveense villa die actrice Katja Schuurman per ongeluk aan criminelen had verhuurd, lag – naast wat vuurwapens, handgranaten en een mes – een bivakmuts waarop B.’s dna zat, al was het vermengd met andermans celmateriaal. In zijn huis lagen ‘prijslijstjes’ die sterk leken op de lijstjes die bij andere criminelen waren gevonden. Enkele jaren later, in 2007, werd Sjaak B. gepakt met een pistool zonder loop. Hij zei dat hij werd bedreigd. In het grote Amsterdamse liquidatieproces Passage legde het gerechtshof hem 5,5 jaar cel op voor wapenhandel. Dat hij wapens had geleverd voor de liquidaties van vastgoedman en hasjhandelaar Kees Houtman (2 november 2005) en de criminele kroegbaas Thomas van der Bijl (20 april 2006) achtte het hof niet bewezen. In januari 2015 schoot een man Sjaak B. van dichtbij door zijn hoofd en keel in een fastfoodrestaurant in Panama Stad. Hij overleefde die aanslag met veel geluk. In maart 2018 werd hij aangehouden voor betrokkenheid bij de liquidatie van Heinekenontvoerder Cor van Hout, maar de rechtbank liet hem al snel vrij bij gebrek aan bewijs. Sjaak B. beroept zich voornamelijk op zijn zwijgrecht. Zijn advocaat Marnix van der Werf wil nog niet op de verdenkingen reageren.||https://www.parool.nl/amsterdam/wapenarsenaal-van-opgepakte-crimineel-sjaak-b-51-bevat-volop-oorlogstuig~bda655a9/
2022-08-16||Piek coronagolf verder uit zicht, minste besmettingen in 10 weken||Het Rijksinstituut voor Volksgezondheid en Milieu (RIVM) meldt dinsdag voor de 111e keer hoeveel positieve tests in de week ervoor zijn geregistreerd. Vorige week meldde het instituut 14.878 positieve tests, 31 procent minder dan een week eerder. In de zes dagen na de laatste update zijn 9775 besmettingen vastgesteld, gemiddeld 1629 per dag. Op maandag bleef het aantal positieve tests onder de 1000, voor het eerst sinds begin juni. Het weektotaal zou daarmee kunnen uitkomen op 11.000 tot 12.000, een daling van bijna een kwart. Het zou het laagste aantal in tien weken tijd zijn. Het RIVM registreert alleen uitslagen van coronatests op GGD-locaties, dus zelftests thuis worden niet meegerekend. Toch wijzen ook andere signalen erop dat het aantal besmettingen echt snel afneemt.||https://www.parool.nl/nederland/piek-coronagolf-verder-uit-zicht-minste-besmettingen-in-10-weken~bc8072b3/
2022-08-16||Lange lijdensweg voor Brinkman naar marathonbrons: ‘Ik voelde me zo rot’||Nienke Brinkman heeft al veertien kilometer een groot probleem. Ze loopt met maagklachten door München. Bij elke landing, afzet en tempoversnelling zeurt haar buik. Het begon bij 27 kilometer. Wellicht heeft ze te veel gegeten de voorbije week, of valt haar drinken verkeerd, maar dat is iets om later te analyseren. Nu is het zaak om haar maag zoveel mogelijk te negeren. Nog één kilometer. Na het keerpunt bij de Siegestor loopt de Ludwigstrasse in een rechte lijn naar de streep op de Odeonsplatz. Nienke Brinkman kijkt over haar schouder en laat haar armen even langs haar lichaam hangen. Ze weet, mede door haar maag, niet meer waar ze het zoeken moet. Niets van een glorieuze zegetocht in een fraaie stijl, zoals haar laatste meters op de Coolsingel in april, op weg naar het nationale record in de Marathon Rotterdam. Dit is een lijdensweg. Een spannende, verbeten strijd met een al even moegestreden Duitse om het brons. Na 42 kilometer en 195 meter is het verschil slechts enkele centimeters, in het voordeel van Brinkman. De letterlijk op de streep stilgevallen Brinkman verslaat nipt de Duitse Miriam Dattke, die ook in 2.28.52 eindigt. Op het laatste rechte stuk heeft Brinkman de Poolse Aleksandra Lisowska, winnares in 2.28.36, en de zilveren Matea Parlov Kostro uit Kroatië, ook in zicht, maar hen nog voorbijsnellen zit er simpelweg niet in. “Het was echt bizar,” zegt Brinkman zo’n twintig minuten na haar finish, nog altijd wrijvend over haar onrustige maag. Ze heeft even nodig om tot volzinnen te komen. Daarna zegt ze: “Die laatste 200 meter leken wel 5 kilometer te duren. Het kwam er bijna allemaal uit, maar ik wilde niet opgeven en buiten het podium vallen. Ik ben blij dat ik er nog net brons heb kunnen uitduwen. Daar ben ik echt blij mee.” Voor het eerst in de geschiedenis heeft een Nederlandse vrouw bij het EK een podiumplaats op de marathon gehaald. Bij de mannen won Gerard Nijboer in 1982. Voor Brinkman, lang een fanatiek amateurhockeyster, die pas tijdens het coronavirus serieus begon met hardlopen, was dit haar eerste internationale toernooi als atlete. Voor het eerst loopt ze in een oranje tenue, komt ze voor haar land uit. Zoals er zoveel nieuw is, sinds het begin van haar ontdekkingstocht in de sport waarvan ze nog zoveel lagen moet doorgronden. Ze is onervaren, maar ook een ontzettend snelle leerling. Maar zo goed en ergens zelfs vanzelfsprekend als haar marathons van Valencia en Rotterdam verliepen, zo moeilijk was het nu. “Dit was met afstand mijn zwaarste,” zegt Brinkman. Vooraf vond ze het al niets dat ze op papier de snelste tijd van het deelnemersveld achter haar naam had staan en dat er naar haar werd gekeken als favoriet. “Dat vond ik vervelend. Je moet vooraan starten, mensen kijken naar je. Je gaat zelf ook denken: moet ik nou goud halen? Dat vind ik geen luxepositie.” Al had ze daar na het startschot geen last meer van. Wel merkte de 28-jarige geofysica dat ze voor het eerst in een strijdmarathon liep, zonder tempomakers, met veel gedrang om de juiste positie in de groep te vinden en grote nervositeit bij de waterposten. “Ik schrok er soms echt van dat ik als het ware werd weggeduwd naar achteren, of er net voor de drankposten niet tussen werd gelaten terwijl ik mijn hand uitstak. Ik heb niet zo slim gelopen, denk ik, heb ook nog te lang op kop gelopen. Dat is allemaal nieuw en goed om te leren. Zoals ik ook heb gemerkt dat het kan gebeuren dat je benen op zich wel mee willen werken, maar dat iets anders, nu mijn maag, de boel nog helemaal kan blokkeren. Je zag mij waarschijnlijk echt afremmen. Het ging niet meer.” Het ging niet meer, maar ze staat wel met met een medaille om haar hals in hartje München, na haar debuut voor Nederland. “Ik voelde me zo rot,” zegt ze lachend, “maar ik ben er goed vanaf gekomen. Vierde was wel echt pittig jammer geweest.”||https://www.parool.nl/sport/lange-lijdensweg-voor-brinkman-naar-marathonbrons-ik-voelde-me-zo-rot~b64407c3/
2022-08-16||Edson Álvarez is inmiddels veel meer dan een belangrijke balafpakker bij Ajax||Dat Edson Álvarez in defensief opzicht van levensbelang is voor Ajax, moet inmiddels zelfs zijn grootste criticaster kunnen toegeven. De cijfers zijn overduidelijk: zonder Álvarez op het veld is Ajax in de eredivisie sinds 2019 een redelijk presterende ploeg, mét de Mexicaan heeft het (ruim) de beste defensie op de Nederlandse voetbalvelden. Maar in de spectaculaire overwinning op FC Groningen (6-1) is goed te zien dat Álvarez inmiddels meer is dan een defensieve breker van de buitencategorie. Als passer is de controleur zichtbaar gegroeid. Op drie fronten heeft Álvarez zich zichtbaar ontwikkeld als passer. In de openingsfase zien we Álvarez, voorheen toch zeker niet berucht om zijn lange passes, een aantal keer het spel vlug verleggen naar de flank, met een uitgemeten diagonale pass. In de eerste helft vindt Álvarez drie keer op die manier de ruimte op rechts bij Antony, die voor rust de nieuwe Groningse linksback Isak Määttä volledig dol speelt. Dat Álvarez meermaals het spel naar de flank kan verplaatsen via een pass met een hogere moeilijkheidsgraad, is vooral te danken aan wat hij vóór deze passes doet. De aannames van de Mexicaan zijn namelijk aanzienlijk verbeterd ten opzichte van zijn beginperiode in Amsterdamse dienst. Doordat Álvarez nu aanzienlijk soepeler is geworden in zichzelf opendraaien vanuit de balaanname, verschaft hij zichzelf meer ruimte en tijd om moeilijker ballen te geven. De kwaliteitssprong op dit vlak tekent de arbeidslust van Álvarez. Dat een 24-jarige speler nog dit soort grote stappen in zijn ontwikkeling maakt, is alleen mogelijk met flinke extra investeringen op het trainingsveld. Het toegenomen zelfvertrouwen als passer is niet alleen bij lange ballen te zien. Ook qua keuzes in de passing speelt Álvarez zichtbaar met meer durf. Meermaals kiest Álvarez voor de risicovollere, verticale pass op Dusan Tadic in de as van het veld, terwijl er een simpeler alternatief is in de vorm van een breedtepass op rechtsback Devyne Rensch. Waar Álvarez in zijn beginperiode in Amsterdam (te) regelmatig voor de veilige optie zou gaan uit angst voor balverlies, voegt de controleur nu veel vaker een voorwaartse bijdrage toe met zijn passes door het midden. Dat Álvarez meer zelfvertrouwen heeft gekregen als voorwaartse passer, komt de nieuwe samenstelling in de voorhoede van Ajax goed uit. In de opstellingsvariant tegen Groningen, waarin de Amsterdammers nu met aanvaller Tadic achter de spits spelen in plaats van een traditionelere invulling met Davy Klaassen (als loper) of Steven Berghuis (als passer), zal de ‘nummer 10’ minder vaak te vinden zijn als extra helper in de spelopbouw. Maar waar de verbetering in aannames, lange ballen en passkeuzes makkelijk te spotten zijn, heeft Álvarez ook op een wat subtieler vlak een flinke sprong voorwaarts gemaakt. De Mexicaan is aanzienlijk handiger geworden in het vrijkomen uit de ‘dekkingschaduw’ van de aanvallers van de tegenstander. Als eerste aanspeeloptie op het middenveld moet je aanvoelen wanneer er ruimtes in de rug van afjagende tegenstanders vallen. Een kwaliteit die Álvarez tegen Groningen veelvuldig toont. In de 36ste minuut noteren we zijn knapste actie in de opbouw. Nadat Álvarez eerder in dit balbezit al uit de rug van Groningenspits Jörgen Strand Larsen is vrijgelopen, laat hij vervolgens een soort sluwheid zien die men niet al te vaak met zijn spel associeert. Aan de hand van zijn lichaamshouding lijkt Álvarez voor een simpele pass naar rechts op Jurriën Timber of Rensch te zullen kiezen, om vervolgens in tegendraadse richting vooruit te spelen op Tadic. Waar de flitsende voorhoede van Ajax de komende weken vaak de aandacht zal krijgen, lijkt Álvarez ook dit jaar weer de stille uitblinker in Amsterdam te worden. De Mexicaan die ooit nog als miskoop werd bezien, blijkt namelijk een groeiwonder.||https://www.parool.nl/sport/edson-alvarez-is-inmiddels-veel-meer-dan-een-belangrijke-balafpakker-bij-ajax~b49d0518/
2022-08-16||Met tijdschrift Leven in Frankrijk kun je heerlijk fantaseren over dat tweede huis||En dan sta je in zo’n typisch Frans dorp of stadje ineens heel lang te kijken naar de foto’s in de etalage van de plaatselijke makelaar. Zo gaat dat op vakantie: heb je het ergens naar je zin, dan ga je als vanzelf fantaseren over een eigen huis daar. De tijden dat je voor echt een prikkie een woning op het Franse platteland kon kopen zijn allang voorbij, maar er is nog altijd veel moois te vinden. Soms voor prijzen waar je in Amsterdam alleen een veredelde gangkast voor krijgt. In Frankrijk zijn een slordige 40.000 huizen in bezit van Nederlanders. Alweer even slordig gaat het daarbij voor de helft om tweede huizen. Voor wie na de vakantie nog even lekker door wil fantaseren over ook zo’n eigen huis daar, of er misschien zelfs serieuze plannen voor heeft, is er het blad Leven in Frankrijk. Het is niet het enige Nederlandse tijdschrift voor Francofielen. Het is in zijn soort wel het oudste (het verschijnt sinds de jaren negentig) en ook het grootse (oplage volgens de eigen site: 45.000 exemplaren). Frankrijk is een prachtig land. Het kan ook verschrikkelijk lelijk zijn (vooral aan de buitenkant van gemeentes), maar daar zie je in Leven in Frankrijk niets van. Hier wordt Frankrijk op zijn allermooist voorgesteld. Zo staat in het huidige, extra dikke zomernummer een uitgebreide reportage over de volgens de redactie mooiste stranden aan de Franse Middellandse Zee. Waanzinnig mooi, ja, maar het zal de fotograaf moeite hebben gekost ze zo stil en leeg op de de foto te krijgen. Veel stukken in Leven in Frankrijk zijn geschreven in dat typische reisjournalistiekproza en je moet soms even goed kijken of het om een echt artikel of een advertorial gaat. Maar het blad bevat ook een column van Frank Renout, Frankrijkcorrespondent van deze krant en de NOS, en in de rubriek ‘Cinéma’ attendeert Jos van der Burg, oud-filmmedewerker van Het Parool, de lezers op nieuwe Franse films. Praktische informatie over wonen in Frankrijk bevat het blad zo goed als niet. Pas helemaal achter in het blad is er de een halve pagina beslaande rubriek ‘Huis & Recht’, geschreven door een ‘intermediair voor Franse juridische zaken’, wier gegevens wel heel nadrukkelijk worden vermeld. Oh wacht, er staat in de kantlijn een mededeling bij: ‘Deze column valt buiten de verantwoordelijkheid van de redactie.’ Gewoon een advertentie dus. Veel leuker, ook achter in Leven in Frankrijk, zijn de advertenties waarin makelaars laten zien wat ze te koop hebben in Frankrijk – de papieren versie van die genoemde etalage. We twijfelen nog een beetje tussen die Provençaalse villa met zwembad en dat all-season appartement in de Franse Alpen.||https://www.parool.nl/kunst-media/met-tijdschrift-leven-in-frankrijk-kun-je-heerlijk-fantaseren-over-dat-tweede-huis~b9fd318b/
2022-08-16||Kraanwater is vooral om te drinken, ander gebruik moet daarom duurder worden||‘Een andere tariefstelling kan in combinatie met meer informatie en waterbesparende technieken bijdragen aan zuiniger watergebruik en meer bewustzijn bij klanten,” stelt Madelon Vink van de Vewin, de vereniging van drinkwaterbedrijven in Nederland. Half september verschijnt een eerste onderzoek van bureau Berenschot in opdracht van het ministerie van Infrastructuur en Waterstaat naar systemen om bewuster en duurzamer waterverbruik te stimuleren. België kent zo’n systeem. Daar betalen consumenten een basisprijs voor de hoeveelheid drinkwater die een gemiddeld huishouden per persoon gebruikt. Voor het drinkwatergebruik dat die hoeveelheid overstijgt, moet een zogenoemde comfortprijs worden betaald. Die comfortprijs is het dubbele van de basisprijs. Zo blijft drinkwater als eerste levensbehoefte betaalbaar en moet extra worden betaald voor overmatig drinkwatergebruik zoals uitgebreid de tuin besproeien of een groot zwembad vullen. Industrieel waterverbruik belasten ligt bij een vervolgonderzoek op tafel. In Nederland is drinkwater goedkoper dan in Vlaanderen. Daar kost een kubieke meter drinkwater (duizend liter) ongeveer 4,30 euro. In Nederland betaal je voor dezelfde hoeveelheid 1,91 euro voor en daar zit dan ook nog 35 cent belasting bij inbegrepen. Bedrijven die veel water gebruiken, zijn van die belasting vrijgesteld. De Vewin onderstreept dat drinkwaterbedrijven op dit moment nog aan hun leveringsplicht kunnen voldoen. “Maar we voorzien wel dat we binnen een aantal jaar voor heel grote uitdagingen komen te staan,” zegt Vink. “Om ook morgen nog genoeg drinkwater te kunnen leveren, is echt een transitie nodig waaraan bedrijfsleven, overheden, consumenten en de drinkwaterbedrijven allemaal een bijdrage moeten leveren.” Beschikbaar water beter vasthouden, nieuwe bronnen aanwijzen en beschermen, bij woningbouw beter kijken naar de drinkwatervoorziening – er is heel veel nodig, stelt de Vewin. “Consumptie en hygiëne vergen de hoogste drinkwaterkwaliteit, maar voor sommige toepassingen is die hoge kwaliteit niet nodig. Het is belangrijk om bewust gebruik van drinkwater aan te moedigen. Iedereen kan een steentje bijdragen.” Waterexpert Erik Driessen, pleit voor veel betere voorlichting en vergroting van het bewustzijn als het gaat om watergebruik. Hoewel hij het Belgische model charmant noemt, verwacht hij toch meer heil van het aanpakken van het industrieel watergebruik. “In landen om ons heen zie je bedrijven al hard werken aan hergebruik van water, in Nederland nog nauwelijks. Als iets niet duur is, ontbreekt de reden er op te besparen.” “Klonk er maar een donderend geraas vanuit de leidingen, dan zouden mensen misschien beseffen hoevéél drinkwater ze gebruiken,” verzucht Hans Middendorp, vicevoorzitter van de Algemene Waterschapspartij. Die partij is vertegenwoordigd in 17 van de 21 waterschappen en wil volgend jaar ook meedoen aan de verkiezingen voor de Provinciale Staten. Water is volgens de partij een te groot onderwerp voor de waterschappen alleen. Middendorp gaat campagne voeren voor verhoging van de drinkwaterprijs, zij het niet over de hele linie. Drinkwater is een eerste levensbehoefte en de drinkwaterbedrijven hebben de wettelijke opdracht het te leveren tegen de laagst mogelijke prijs. Dat is mooi, want elke Nederlander, rijk of arm, moet onbeperkt water uit de kraan kunnen drinken, vindt ook Middendorp. Maar moet elke Nederlander ook zijn zwembad(je) in de tuin elke zomerdag onbeperkt kunnen vullen? Zijn grote tuin besproeien? Zijn auto wassen? En moet een datacenter zijn computers met drinkwater kunnen koelen? “De Vereniging van Drinkwaterbedrijven waarschuwt vaak genoeg dat schoon drinkwater in de nabije toekomst géén vanzelfsprekendheid meer is,” zegt Middendorp. “Dus laten we daar dan nu iets aan doen.” Hij trekt een parallel met de energietransitie. Niet dat die wel op tijd is begonnen, maar in elk geval is het nu zo dat investeren in zonnepanelen en isolatie loont. Tegelijkertijd loont investeren in drinkwaterbesparende maatregelen financieel nauwelijks. Daarvoor is het te goedkoop. “Laten wij met z’n allen nu in elk geval beginnen met iets te doen tegen bóvengemiddeld gebruik,” zegt Middendorp. “Dat kan het bewustzijn vergroten en aanzetten tot waterbesparende maatregelen.” Maar minister Mark Harbers (Infrastructuur en Waterstaat) heeft toch al opgeroepen tot bewuster watergebruik? “Ja,” zegt Middendorp, “en ik heb een deskundige ook horen vertellen dat elke Nederlander een eierwekker moet krijgen voor bij de douche, maar ik vertrouw niet zo op het effect daarvan. Een prijsprikkel werkt beter.” Ook Middendorp is geporteerd van het Vlaamse systeem. “Het werkt”, zegt hij. “Een Vlaming verbruikt gemiddeld maar 89 liter drinkwater per dag. In Nederland ligt het gemiddelde dagelijkse drinkwaterverbruik op zo’n 125 liter per persoon.” Het zijn weer de gewone mensen die worden gepakt, hoort hij vaak. Moet niet eerst worden gekeken naar het bedrijfsleven? Twee derde van het drinkwater in Nederland gaat naar huishoudens, zegt Middendorp, dus als zij zuiniger worden, betekent dat echt wel iets. Dat neemt overigens niet weg dat ook bedrijven tot zuinigheid moeten worden aangezet. Iedereen in Nederland betaalt 35 cent belasting op elke kubieke meter leidingwater, maar daarvoor geldt een plafond van 300 kuub per jaar. Als je meer gebruikt hoef je daarover geen belasting te betalen. “Dat is natuurlijk bizar,” zegt Middendorp. “Een huishouden betalen jaarlijks al met al 50 euro belasting op leidingwater, een grote bedrijf 100 euro per jaar. Die begrenzing moet er vanaf.” Andere deskundigen zijn minder uitgesproken. Volgens Jan Peter van der Hoek, hoogleraar drinkwatertechniek aan de Technische Universiteit Delft, zou een andere beprijzing van drinkwater een optie kunnen zijn, zolang de opbrengst maar wordt gebruikt voor de watertransitie. Want dát is waar alle aandacht naartoe moet gaan, onderstreept hij. “We hebben in Nederland altijd geleerd zo snel mogelijk van het water af te komen, nu moeten we leren water zo goed mogelijk vast te houden. Daarvoor moet flink wat infrastructuur worden aangepast.” Dat kost tijd en geld zegt de hoogleraar, terwijl instanties vooral naar elkaar kijken wie het initiatief moet nemen. “Als een hoger watertarief nodig is om de transitie te maken, dan is dat een goede reden voor prijsverhoging.” Van der Hoek voorziet nog wel praktische problemen, want achter de ene wateraansluiting woont een alleenstaande, achter de andere een gezin met vijf kinderen. “Hoe bepaal je dan vanaf welk gebruik de prijs flink omhoog gaat?” “Nederland heeft geen drinkwaterprobleem en het risico dat het een probleem wordt, acht ik zeer gering,” zegt Cees Buisman, hoogleraar biologische kringlooptechnologie aan Wageningen Universiteit en directeur van Wetsus, een centrum voor duurzame watertechnologie. Hij voorziet wel grote problemen met drinkwater elders in de wereld, maar niet hier. “In Jordanië gebruiken ze al het beschikbare zoetwater, wij maar 10 procent. Negentig procent van het zoetwater dat ons land binnenkomt, via de rivieren of vanuit de lucht, verdwijnt zo in zee. Als we daar iets aan doen, hebben we drinkwater genoeg.” Er zijn al plannen om water van Friesland, waar water genoeg is, naar Twente te pompen, zegt Buisman. “Het kan allemaal.” Buisman vindt dat Nederlanders al best spaarzaam met drinkwater zijn. Waar de inwoners van de Verenigde Staten of Saoedi Arabië gemiddeld 250 tot 300 liter per dag gebruiken is dat in Nederland 125 liter. Nog niet zo lang geleden was dat 150 liter. Wasmachines die minder water verbruiken, twee spoelknoppen op het toilet en waterbesparende douches doen hun werk al. Alleen, zegt Buisman, Nederland heeft wel een verontreinigingsprobleem. “Van het oppervlaktewater hier voldoet 99 procent niet aan de Europese normen; 99 procent!” Daar moet volgens Buisman beslist iets aan gebeuren. Wat volgens hem al veel zou helpen is als er minder rioolwater wordt geloosd. Vanwege dat milieuprobleem is Buisman wél voorstander voor een prijsverhoging voor grootverbruikers. Niet voor het verbruik van schoon water, maar voor het lozen van gebruikt water. In Nederland betalen we nu nog op twee manieren voor riolering en afvalwaterzuivering. Via de rioolheffing aan de gemeente, dat is voor onderhoud en vervanging van de buizen. En via de zuiveringsheffing aan het waterschap, dat is voor het schoonmaken van het afvalwater. Dat gaat per huishouden, waarbij een gezin drie keer zoveel betaalt als een alleenstaande. “In Duitsland en België hebben ze die heffing echt rechtstreeks gekoppeld aan het waterverbruik. Dán is er een prikkel om minder water weg te spoelen,” zegt Buisman. “En dan wordt investeren in bijvoorbeeld een hydraloop, waarbij douchewater een tweede keer wordt gebruikt voor bijvoorbeeld de was of het doorspoelen van de wc ineens interessant.”||https://www.parool.nl/nederland/kraanwater-is-vooral-om-te-drinken-ander-gebruik-moet-daarom-duurder-worden~bba8b2e0/
2022-08-16||Oud-ministers en topambtenaren doen boekje open: ‘De snoepwinkel moest open voor meneer Wilders’ ||Gek was het wel, dat in coronatijd een minister voor Medische Zorg van oppositiepartij PvdA werd toegevoegd aan het derde kabinet-Rutte van VVD, D66, CDA en ChristenUnie. Dus had premier Mark Rutte op 27 maart 2020 iets uit te leggen aan zijn ministers in de Trêveszaal. Van Rijn: “Rutte zei: ‘Dit is Martin van Rijn, jullie welbekend, hij is volwaardig lid van de ministerraad. We gaan niet zitten bedenken wat hij wel of niet mag horen. Hij is gewoon een van ons. Punt.’” In Nederland is er geen traditie om oud-ministers en de hoogste ambtenaren terug te laten kijken op hun verblijf in de bestuurlijke cockpit van de politiek. Anders dan Ministers Reflect, de Britse traditie om ministers te interviewen over hun ervaringen. Dat verandert nu met de publicatie van De top kijkt om. Voormalig secretaris-generaal (SG) Roel Bekker maakte het boek met een groepje wetenschappers in opdracht van Binnenlandse Zaken. “Minister Bruins Slot (Binnenlandse Zaken) was zeer enthousiast, dus we gaan ermee door,” zegt Bekker. “Iedereen die een beetje betekenisvol was, wordt zo in staat gesteld bij te dragen aan de geschiedenis en ook verantwoording af te leggen.” Bekker doet zelf ook een paar duiten in de zak. Als SG op Volksgezondheid maakte hij mee dat de LPF-bewindslieden wekelijks op zijn ministerie vergaderden. “De schoonmaakploeg had daar na afloop steevast extra werk aan. Een keer lag overal spaghetti, werd mij verteld.” In de dioxinecrisis van 1999 maakte hij zelf ‘vreselijke fouten’. Van de Keuringsdienst van Waren kreeg Bekker te horen dat er een koppel met besmette dioxinekippen was aangetroffen. “Een koppel was een beperkt aantal, maximaal tien stuks of zo, dacht ik.” Hij besloot de minister er niet mee lastig te vallen. Het werd voorpaginanieuws dat de SG de minister niet had geïnformeerd over een enorme hoeveelheid vergiftigde soepkippen. “Ik hoor het de hoofdinspecteur nog zeggen: ‘Oh, wist u dat niet? In onze kringen is een koppel dertig ton soepkippen’.” Ook VVD-staatssecretaris Fred Teeven van Justitie kijkt terug op zijn periode met minister Opstelten. Hun band was goed, ze voetbalden samen op de gang naast de ministerskamer waar Teeven ‘Ajax’ was en Opstelten ‘Feyenoord’. De bonnetjesaffaire, een deal die hij als officier van justitie maakte met crimineel Cees H., werd hen fataal. “We hadden vanaf de eerste minuut meer openheid moeten geven over wat er was gebeurd,” zegt Teeven. Dan had het duo wellicht niet hoeven af te treden over het zoekgeraakte bonnetje met het precieze bedrag, dat tóch boven water kwam nadat was bezworen dat het echt weg was. Eind 2013 kwam de deal opeens in het nieuws. Teeven: “Ik had geen idee waar het vandaan kwam en Opstelten vond het totaal ongevaarlijk.” Hij gelooft niet dat hij is genekt door justitieambtenaren. “Ik had in Amsterdam oude vijanden in de criminaliteit, de georganiseerde misdaad en de advocatuur. Zij zagen het niet zitten dat ik ooit Opstelten ging opvolgen. Want de kans was redelijk groot dat ik in 2017 minister van Justitie zou worden.” Teeven erkent dat hij te eigenwijs was rond zijn aftreden: hij volgde niet het communiqué van directeur voorlichting Anne-Marie Stordiau. “Ivo las dit netjes op en was weg.” Teeven meende dat hij zijn eigen versie van de geschiedenis kon delen. “Toen kwam ik met teksten als ‘met die deal is niets mis’ en ‘we hebben het gedaan voor volk en vaderland’.” Dat stelde minister-president Rutte niet op prijs, hoorde Teeven toen hij zich na zijn aftreden meldde in het Torentje: “Was het nou nodig om dat allemaal te improviseren?” Extern steunde Rutte Teeven wel. Teeven sluit niet uit dat hij in een rechts kabinet nog eens minister wordt. “Wie weet. Maar ik ben nou eenmaal niet bepaald een modelbewindsman voor een kabinet links van het centrum, toch?” CDA’er Gerd Leers, de minister van Immigratie, Asiel en Integratie in het eerste kabinet-Rutte, gaat eveneens te biecht in het boek. PVV-leider Geert Wilders gaf gedoogsteun aan dat kabinet, maar de portefeuille van Leers was mikpunt van de PVV’er. “Mijn winkel was de snoepwinkel van Wilders. Hij wilde daarin rechtvaardiging vinden voor zijn deelname aan het kabinet.” Daarom sprak Leers af met Wilders op Schiphol voor een geheim gesprek op neutraal terrein, om af te tasten of hij de portefeuille kon aanvaarden. In praktijk viel het nogal tegen. CDA-fractievoorzitter Maxime Verhagen en VVD-premier Rutte gaven Leers soms geen steun. “Toen moest de snoepwinkel maar open voor meneer Wilders. Dat was frustrerend.” Oud-premier Ruud Lubbers waarschuwde hem: “Ja jong, jij moet de vlam uitdraaien. Want hier is geen eer aan te behalen en dat gaat jou uiteindelijk ook opbreken.”||https://www.parool.nl/nederland/oud-ministers-en-topambtenaren-doen-boekje-open-de-snoepwinkel-moest-open-voor-meneer-wilders~b305c291/
2022-08-16||Opeens zitten er kuilen in het Wertheimpark waar je eerst beschut kon zitten ||Het Wertheimpark is een perfect stadspark, voor mensen die om de hoek wonen dan. Groen, overzichtelijk, met bankjes en een fontein, maar veel te klein om een magneet te zijn voor Amsterdammers verderop in de stad. Een uit de kluiten gewassen, luxe achtertuin. In feite is het park maar één rondje, langs de monumentale fontein die onophoudelijk klatert – altijd gezellig. Naast die fontein stonden zes bankjes, waarvan een deel schitterend onder het dak van een imposante een Kaukasische vleugelnoot uit 1860. Die bankjes stonden daar mooi beschut tegen de zon, en ook nog tegen regen. Opeens zijn ze weggehaald. Op een vrijdag in juli. Vervangen door nieuwe zijn ze niet. Wat over is gebleven zijn zes maal drie kuilen in de grond, waar ooit de poten stonden. De drie vuilnisbakken staan er wel nog. Buurtbewoner Jacob Sleutelberg (72) komt hier elke dag, ook om zijn hondje uit te laten. “Ik mis echt mijn zitplek. En ik niet alleen, hoor.” Dit is de ontmoetingsplek voor de buurt. Buurthondjes treffen elkaar hier, en de baasjes ook. En dan vooral op de zes bankjes onder de beschutting van die prachtige Kaukasische vleugelnoot. Sleutelberg: “Lommerrijk streken we ons hier neer. En opeens kan dat niet meer.” Aan de overkant van het parkje staan wel nog zes bankjes, maar die staan daar zonder beschutting in de volle zon of wind. Sleutelberg: “Daar zijn we overgeleverd aan de elementen.” Een buurtvriendin had de werklui gevraagd waarom de bankjes weg moesten, en volgens hen kwam dat door de overlast, net als in Oosterpark, maar daar kan Sleutelberg zich toch weinig bij voorstellen. Er slapen wel eens jonge toeristen in de bosjes, maar veel overlast ervaart hij niet. Sleutelberg: “Natuurlijk zitten er wel eens een groepje blikjes bier te drinken. So what? Die komen hier ook gewoon uit de buurt.” Hij heeft de gemeente om opheldering gevraagd, maar geen antwoord gekregen. Voorlopig gaan hij en zijn buurtvriendin maar zitten op het stenen randje van de fontein. Haar hond houdt erg van zwemmen, de zijne niet zo. Sleutelberg: “Je voelt je echt ontheemd. Dat had ik zelf ook niet gedacht.” Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/opeens-zitten-er-kuilen-in-het-wertheimpark-waar-je-eerst-beschut-kon-zitten~bfb8d646/
2022-08-16||Wandelen langs het havenverleden op het Cruquiuseiland ||A. We starten aan het begin van de Cruquiusweg, de straat die de as vormt van de nieuwe woonwijk en om die reden ook de naamgever is van Cruquiuseiland. Nicolaus Samuelis Cruquius (1678-1754) was overigens een landmeter en astronoom. Hij werd bekend als grondlegger van de meteorologie. Cruquiuseiland is aan het einde van de 19de eeuw aangelegd om de druk op de oude haven van Amsterdam te verlichten en ruimte te bieden aan de steeds groter wordende schepen. Het is net als Java-eiland en het KNSM-eiland een kunstmatig aangelegd eiland. B. We slaan rechtsaf naar de Veemarkt, die hier in 1887 werd gebouwd met een abattoir, stallen voor de beesten en een kantinegebouw dat werd neergezet door architecten Boerma en Damen. Overgebleven van deze periode zijn het gemeentelijk douane-entrepot, het kantinegebouw en een aantal woningen aan de buitenrand, herkenbaar aan het baksteen met gele sierbanden. Nu tref je hier vooral een wonderlijke mix aan van cateraars, makelaars en groothandels. C. In de 19de eeuw worden langs de Cruquiusweg ook zeven entrepotpakhuizen gebouwd, vernoemd naar de dagen van de week. In 1961 volgt de kolos aan het begin van de rij: pakhuis Willem I. Met de metamorfose van dit pakhuis naar archief (IISG), de nieuwbouw op de veemarkt in 1987 (beide door architect Hans Bosch) en de realisatie van woningen in de pakhuizen volgt het schiereiland de trend van aanleg van woonbuurten als antwoord op het vertrek van de KNSM en de havenactiviteiten. D. We lopen naar de Bottelarijstraat 1 waar onlangs koffie- en bakkerswinkel Millie Vanillie is geopend. Je wordt hier verleid door de heerlijke kardemomgeur. Eigenares Sara is klaar om op te schalen als er personeel wordt gevonden. Hopelijk op tijd voor het nieuwe schooljaar, zodat ze ouders van koffie en meer kan voorzien nadat die hun kinderen hebben afgezet bij basisschool De Kleine Kapitein en kinderdagverblijf Partou aan de overkant. E. Via de waterkant en dwalend door de nieuwbouw komen we op de kop van Cruquiuseiland, waar architectenbureau Rijnboutt de plannen heeft gemaakt voor een aantal gebouwen en Bedaux de Brouwer Architecten appartementengebouw Candido zal toevoegen. Dat laatste is ontworpen als een baken en wordt een transparant gebouw met een gevel van lamellen die het gebouw omhult als een ‘voile’. De bouw moet nog beginnen, dus spoed is geboden als je de kop nog onbebouwd wilt zien. Er staat nog een oude kraan op een stuk rails, als herinnering aan de tijden dat laden en lossen hier de dagelijkse gang van zaken domineerde. F. De brandslang-, rookmelder- en vluchtladderstraten vormen een eigen buurtje. De ver­wijzing naar de voormalige fabriek van Ajax-blus­apparatuur is logisch, maar dat kan niet worden gezegd van de wirwar van straten en borden, waardoor je makkelijk verdwaalt. Mogelijk is de doolhofstructuur tevens een knipoog naar de smokkelroutes in het moerasland dat hier voor de komst van de haven lag. Op de kade kijken we naar de overzijde, waar het gemaal ligt en de Flevoparkweg en Zeeburgerdijk elkaar kruisen. Vroeger vormde de kade de uitlaatlocatie voor het vee na bootreizen – hier dansten de koeien en kalveren. Speciaal voor 17 augustus, de naamdag van de heilige Judith en de dag van sint-juttemis, denken we hier aan het gezegde ‘Als de kalveren op het ijs dansen’ – in augustus ligt er geen ijs en kalveren kunnen niet dansen, vandaar de betekenis van sint-juttemis: nooit. G. We lopen door naar de fysieke sporen van het havenverleden, want behalve dat ernaar wordt verwezen middels de straatnamen zijn enkele oude havengebouwen nieuw leven ingeblazen. Zo wordt aan de Cruquiusweg Krux bier gebrouwen en gedronken in de voormalige NV Oliefabrieken Insulinde. Vanuit een pompgebouw werd de in Java gewonnen kokosolie uit de schepen voor opslag overgepompt naar een ketelhuis. De verdere distributie werd geregeld vanuit ‘Huisje Insulinde’, het hoofdkantoor annex woonhuis. Het bedrijf bediende een wereldmarkt met een eigen vloot en vestigingen in Amsterdam, New York en San Francisco. H. We lopen terug via de Zeeburgerkade, waar we ons in een groot recreatieland wanen: eindeloze steigers om vanaf te duiken en te zonnen, luxe boten en de onvermijdelijke gouden palmbomen bij het terras van The Harbour Club. Als je van een afstand terugkijkt op de voormalige wijnterminal zie je nog de wijnsilo’s op het dak van gebouw Cruquius 1.4. De havenopslag als woning heeft hier een letterlijke invulling gekregen. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95||https://www.parool.nl/ps/wandelen-langs-het-havenverleden-op-het-cruquiuseiland~b03fcbb5/
2022-08-16||Zoeken naar eenzaamheid en verstilling: in haar werk gluurt Judith Montens achter de schermen||Judith Montens ging naar de Academie Beeldende Kunsten in Maastricht (afdeling Publiciteit) en studeerde daarna af aan de Gerrit Rietveld Academie (afdeling Design). Daarna volgden echte banen, halve banen en bijbanen. Nu doet ze weer wat ze het liefste doet: beelden maken. Terugkerende thema’s in haar werk zijn eenzaamheid, de apathische werkelijkheid en de mens die oneerlijk is naar zichzelf. “Iedereen loopt maar door, we doen wat we allemaal willen dat we doen. We gaan overal heen, zijn overal bij, maar zijn we niet allemaal eenzaam tegelijk? Of hebben we juist allemaal behoefte aan eenzaamheid, een verlangen naar een plek waar we onze eigen gedachtes kunnen horen en opnieuw voelen wat belangrijk is? Hebben we niet allemaal behoefte aan lovely loneliness; aan een plek waar we al die tijd eigenlijk naartoe willen gaan, in dat bos of op die berg?” Een landschap oordeelt niet, je kunt erin ontsnappen. Een landschap is Montens’ manier om de eenzaamheid zonder mensen te kunnen tekenen. Op de risoprint van stenen rechtsboven, Solid as a Rock, zijn de structuren tegelijk ook mensen. Man die rookt was een man met vijf dochters. De mooiste schilderijen maakte hij in zijn hoofd zonder ooit een penseel aan te raken. “Hij was moe, verstomd door een wirwar van gedachten. Aan geen verwachting kon hij nog voldoen. Hij zat daar maar, alleen, eenzaam en uiteindelijk vergeten. In mijn werk probeer ik uit te vergroten wat we niet meer zien. Ik kijk of gluur achter de schermen.” www.montens.nl||https://www.parool.nl/kunst-media/zoeken-naar-eenzaamheid-en-verstilling-in-haar-werk-gluurt-judith-montens-achter-de-schermen~ba2b5396/
2022-08-16||Ik herdenk maar weer op mijn eigen manier||Maandag 15 augustus was het weer tijd om de slachtoffers te herdenken, die gevallen zijn in Indië in de Tweede Wereldoorlog. Ik ging niet naar Den Haag waar ze altijd worden herdacht. Er waren niet alleen privéomstandigheden waardoor ik niet kon, er was ook de aanwezigheid van de Indonesische ambassadeur. Hij mocht direct na Rutte een krans leggen bij het Monument. De Indonesische ambassadeur! Na Rutte, de historicus wiens vader Kniller was. Die man heeft ook een persoonlijke ethiek van bedorven modder. Nadat mijn moeder in het kamp bevrijd was liep ze met mijn zuster naar buiten, de vrijheid tegemoet. Dacht ze. “Ga terug, Koks, ga terug,” waarschuwden vrouwen. “Waarom?” Even later werden door Indonesische ‘vrijheidsstrijders’ vermoorde en verkrachte Nederlandse vrouwen teruggesleept naar het kamp. De vrouwen moesten door de Japanse krijgsmacht beschermd worden – over ironie gesproken. In de dagen die volgden zag mijn moeder ontmande mannen, onthoofde mannen, mannen wier hart was doorboord met bamboepijlen. Het waren puur racistische moorden op Nederlanders en Chinezen. De Bersiaptijd wordt nu in de officiële geschiedenis weggemoffeld, want historici vinden achteraf dat die vrijheidsstrijders gelijk hadden; ze vochten immers tegen de kolonialisten. En zoveel doden zijn er niet gevallen zegt men, tussen de 5000 en 30.000. Juiste aantallen zijn niet te geven omdat de vrijheidsstrijders niets archiveerden, deels omdat ze analfabeet waren. Omdat alle herdenkingen momenteel vooral uitingen moeten zijn van politiek correcte bedoelingen, kun je je afvragen wie en wat we nog herdenken. Wie herdenkt die ambassadeur? Hij maakt uiteraard geen excuses. Waarom zou hij ook? Hij heeft gewonnen. Het kan niet anders dan dat hij denkt aan die zogenaamde vrijheidsstrijders die het gemunt hadden op de Nederlanders, bijvoorbeeld op de vader van Rutte. Rutte zal zeggen: “We herdenken alle slachtoffers die gevallen zijn in Indië.” Wel ja, wat herdenk je dan eigenlijk nog? We kunnen ook alle slachtoffers ter wereld van de Tweede Wereldoorlog herdenken. Daarna alle slachtoffers die ooit in oorlogen zijn gevallen. Vervolgens alle slachtoffers die nog in oorlogen zullen vallen. Ik herdenk dus maar weer op mijn eigen manier. Mijn kleinkinderen vertel ik een verhaal over hun opa, overgrootvader, oma en tante. Niet gruwelijk, wel spannend. Misschien lees ik nog een brief voor van mijn vader. Niet de hele brief, maar een passage. En ik laat de foto’s zien en ik vertel over oorlog in het algemeen. Als ik hun belangstelling nog heb. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-herdenk-maar-weer-op-mijn-eigen-manier~baa26e7c/
2022-08-16||Dier moet dood om domme menswezens te beschermen||Het was zeker niet hoe ik mijn ochtend had gepland. En het kwam ook allesbehalve goed uit. Maar naast dat ik me best vereerd voelde, was het vooral een principekwestie dat ik haar haar gang liet gaan, hoewel het hele proces ruim twee uur duurde en ik me gedurende die tijd amper durfde te bewegen. Marieke, mijn kip, heeft vanmorgen een ei op mijn schoot gelegd. Het is niet de gebruikelijke gang van zaken. Maar we hebben een vlooienplaag in de ton waar ze normaal mijn ontbijt achterlaat, dus die staat tijdelijk afgesloten en volgespoten met een diervriendelijk verdelgingsmiddel (ik weet ook niet zo goed hoe deze woorden samen kunnen gaan). Vandaar dus dat ze haar ei nu even elders kwijt moest en daarvoor koos ze ofwel uit wraak ofwel uit liefde vanmorgen voor mij. Dit toelaten en dan vooral ook zo min mogelijk bewegen terwijl ze zichtbaar flink zat te persen – het is nogal een bevalling, zo’n groot ei uit zo’n klein kipje – is wat mij betreft een principekwestie omdat ik vind dat mijn dieren zo veel mogelijk dier moeten kunnen zijn. En daarmee bedoel ik dat ik de dieren om mij heen zo veel mogelijk hun goddelijke gang wil laten gaan, zonder bemoeienissen van mijn kant. Zéker als het gaat om kippen, de meest voorkomende vogel in dit land, hecht ik eraan de twee exemplaren in mijn tuin zó veel vrijheid te geven dat het een minuscuul beetje goedmaakt hoe zoveel miljoen industrie-exemplaren hun miserabele zes weken durende leven op minder dan een A4'tje ruimte moeten lijden. Terwijl ze daar zo bezig was – snavel open, haar blik op oneindig –moest ik denken aan Freya de walrus. Al een tijdje was ze in haar eentje op zwerftocht en trok ze langs de kusten van Nederland, Schotland en Zweden naar Noorwegen. Dit gevolgd door een behoorlijk publiek, want goed voor Instagramstories was ze. Vooral als ze weer eens iemands rubberboot had beklommen. En ondanks waarschuwingen dat een walrus levensgevaarlijk is wanneer je te dicht in de buurt komt, bleven mensen, zelfs met kleine kinderen, selfies maken en poseren op soms minder dan een meter afstand. Dat de Noorse autoriteiten haar vorige week uiteindelijk hebben afgemaakt was in dat opzicht voorspelbaar. Want het mechanisme is triest: walrus leeft gewoon haar leven, mensen zijn debiel en dus riskeren ze hún leven voor een socialmediapost. Autoriteiten willen de kans op schadeclaims van slachtoffers beperken en dus moet het dier dood om domme menswezens te beschermen. Een beetje zoals de vogelgriep. Dat die ziekte zich makkelijk verspreidt komt doordat wij zonodig heel veel kippen op bijna geen ruimte willen proppen. Al ruim honderdduizend dieren werden de afgelopen twee weken ‘geruimd’ zoals ze dat dan noemen, ‘ter bescherming’. Dierenliefde is niet zelden egocentrisme. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/dier-moet-dood-om-domme-menswezens-te-beschermen~be1c5254/
2022-08-16||Opinie: ‘Vertaal het maatschappelijk belang van een beroep naar de portemonnee’||‘Wat wil jij later doen als je groot bent?’ is een vraag die je als kind vaak wordt gesteld. Toen ik jong(er) was hoorde ik antwoorden als ‘Voetballer, ballerina, brandweerman, dokter, kunstenares, piloot, meester of mama/papa’. Als je vandaag dezelfde vraag stelt aan de gemiddelde tiener, komt er een ander antwoord uit dan een jaar of twintig geleden. Op zich logisch, gezien de digitale revolutie. Graphic designer, socialemediamarketeer of growth hacker zijn functies die veel van mijn leeftijdsgenoten vervullen. Het zijn veelal creatieve rollen die de digitalisering met zich meebrengt. Niet raar dus dat dit mogelijke antwoorden zijn van de tieners anno 2022. Toch maak ik me zorgen over de andere kant van het verhaal: een aanzienlijk deel van de tieners beantwoordt de eerder genoemde vraag met ‘influencer’. Enerzijds is het heel begrijpelijk dat dit pasgeboren beroep een droombaan lijkt: vastleggen hoe je de wereld rondreist, een sport beoefent, hippe kleren koopt of gewoon je leven leidt en daar nog dik voor betaald voor worden ook. Van je puberhobby je werk maken lijkt veel jongeren ideaal. Financially independent, retire early (Fire) is het hoogst haalbare voor de gemiddelde millennial. De werk-privébalans is voor hen dan ook belangrijker dan ooit tevoren. Parttime werken, remote werken vanuit een hangmat op Ibiza en overdag sportlesjes volgen is de norm. Deze norm is natuurlijk niet te vertalen naar ieder vak. Er zijn tonnen te verdienen met filmpjes van jezelf waarin je op een boot een gesponsord drankje drinkt. Met zo’n salaris kun je een mooi huis in de hoofdstad betalen en heb je ook nog tijd om de wereld rond te reizen en er voor je gezin te zijn. Het is dus niet gek dat aspirantboeren, -juffen en -artsen zichzelf in deze tijd voor gek verklaren. Wie wil er nou 80-urige werkweken maken, nachtdiensten draaien en dagelijks voor 7 uur ’s ochtends het ziekenhuis binnenwandelen, met als beloning een extreem slechte baanzekerheid en een hypotheek voor hooguit een parkeerplaats voor een auto die je absoluut niet ‘van de zaak’ krijgt? Een huis is voor een jonge arts van rond de dertig niet te betalen, mede vanwege een studieschuld van tienduizenden euro’s. Een vriendin zei laatst op haar 27ste verjaardag dat zij als graphic designer meer verdient dan haar moeder van 57, die huisarts is. Dan kun je het artsenvak nog zo leuk vinden, veel mensen hebben de keuze snel gemaakt. Zo vlakt in Amerika de afgelopen jaren de interesse in het chirurgenvak af. Ik zie ook hier veel leeftijdsgenoten stoppen met hun loopbaan richting medisch specialist. Niet gek als je bedenkt dat naast eerder genoemde redenen artsen en verpleegkundigen tegenwoordig juridisch worden berispt omdat ze door bezuinigingen uit Den Haag niet genoeg tijd krijgen voor het verlenen van de juiste zorg. Ook in bijvoorbeeld de advocatuur is het nastreven van een carrière minder populair aan het worden. Een vriendin besprak dit probleem met een partner van een Zuidaskantoor. Deze beaamde de vermindering van animo, ‘maar er zijn gelukkig nog net genoeg gekken die de plekken komen opvullen’. Soms baal ik ervan dat ik zo’n gek ben, die het helaas veel te leuk vindt om door een ziekenhuis te lopen. Blijven wij gekken in de toekomst bestaan? Ik vraag me af of het duurzaam is om miljoenen te laten omgaan in sponsoring van influencers op Instagram en Tiktok. Ik wil mensen in de zorg of in het onderwijs absoluut niet als held bestempelen, maar die miljoenen zijn meer dan nodig om krappe sectoren weer wat aantrekkelijker te maken. Misschien hoeft er dan niet ieder jaar, met nota bene Covid vers in ons geheugen, bezuinigd te worden op zorg en onderwijs. Het mogen niet allemaal helden zijn, maar verpleegkundigen, juffen en boeren zijn wel degelijk nodig voor het in stand houden van de maatschappij. Vertaal het maatschappelijk belang van het beroep nou ook naar de portemonnee. En trouwens, die vriendin op de Zuidas verdient genoeg. Daar mogen ze lekker aan de slag met de werk-privébalans.||https://www.parool.nl/columns-opinie/opinie-vertaal-het-maatschappelijk-belang-van-een-beroep-naar-de-portemonnee~bbd53ba6/
2022-08-16||Zijn er echte Amsterdamse dieren? ‘Er komen nieuwe soorten bij en er vallen soorten af’||Vraag aan stadsecoloog Geert Timmermans: heeft Amsterdam een ziel? “Dat moet wel, want ik weet dat de natuur goed is voor de ziel. Uit eigen ervaring, maar ook door wat we bijvoorbeeld hebben gezien tijdens de lockdowns. Er werd plotseling op een heel andere manier gebruikgemaakt van het groen in de parken en de randen van de stad. Normaal zijn dat ontmoetingsplekken, tijdens de lockdown waren het plekken om even op adem te komen. We kregen ook heel veel vragen over vogels die plotseling te horen waren omdat er geen verkeer was. Er werd met andere ogen naar de natuur gekeken.” Het is er tijdens alle corona-ellende bij ingeschoten, maar een woord van dank is alsnog op zijn plaats aan de stedenbouwers die van Amsterdam door de eeuwen heen een groene stad maakten. “Amsterdam heeft een lange groene traditie,” vertelt Timmermans. “Dat begon al met de keurtuinen in de grachtengordel. Mensen realiseren zich dat niet, maar alles bij elkaar past het Vondelpark daar twee keer in. Ook in het Algemeen Uitbreidingsplan kreeg het groen een prominente plek. En wat denk je van het Amsterdamse Bos? Dat was met zijn 1000 hectare tijdens de aanleg groter dan de stad. En van meet af aan werden in elke nieuwe straat bomen geplant. Vroeger gebeurde dat omdat dat mooi was, nu ook met het oog op biodiversiteit en hittestress.” Die groene stad wordt ook gewaardeerd door de niet-menselijke gebruikers. In de Nederlandse natuur komen circa 40.000 verschillende soorten voor, een kwart daarvan is in Amsterdam terug te vinden. “De stadsnatuur is voortdurend in beweging. Er komen nieuwe soorten bij en er vallen soorten af. De zeldzame iepenpage is bijvoorbeeld zo’n nieuwe soort. Aan de andere kant, de mus was heel lang een vertrouwde verschijning in de hele stad, maar die heeft zich nu teruggetrokken uit het centrum, op een paar plekken na: Artis, de kinderboerderij op Bickerseiland en IJburg. De ooievaar is een eeuw lang weggeweest uit de stad, maar is weer teruggekeerd. Dat komt ook voor.” Stadsnatuur is sterk afhankelijk van het handelen van de mens, in het bijzonder de plannenmakende en bouwende mens. “Een stad wil groeien, zeker in tijden van economische voorspoed,” zegt Timmermans. “De ruimte is nu eenmaal schaars. De druk op groen neemt toe, maar tegelijkertijd ook de vraag naar groen. Een eigentijdse oplossing voor dat probleem is het stapelen van functies, zoals de aanleg van het Brasapark op het tunneldak van de A9. In het algemeen kun je wel zeggen dat de stad mede door de klimaatdiscussie veel natuurinclusiever is geworden. Dertig jaar geleden stond de mens nog centraal in het beleid. Nu wil Amsterdam een stad zijn voor mens, plant en dier.” De vraag aan de stadsecoloog was of hij drie dieren kan noemen die onlosmakelijk verbonden zijn met de ziel van de stad. Hij steekt van wal met een lofzang op een relatieve nieuwkomer: de halsbandparkiet. “We weten dat er halverwege de jaren zeventig een klein groepje in het Vondelpark zat. Het is onduidelijk of die waren ontsnapt of waren komen aanwaaien. Die eerste groep heeft kunnen overleven dankzij het bijvoederen van een vogelvrouwtje, ook een heel Amsterdams fenomeen. Bij de laatste telling werden in de hele stad 5500 halsbandparkieten geteld. Het is een brutaal, luidruchtig en kleurrijk beest. Een echte Amsterdammer dus.” Het tweede dier op de lijst is een stuk minder opvallend en laat zich buiten de viswinkel maar zelden zien: de paling. “Amsterdam ligt op een knooppunt van verschillende waterstromen,” zegt Timmermans. “De grachtengordel staat via het Amsterdam-Rijnkanaal in verbinding met de Noordzee. Het blijft een indrukwekkend verhaal dat de glasaal na een tocht van twee jaar, met een afstand van 5000 kilometer, van de Sargassozee naar West-Europa via Amsterdam naar de polder trekt, om daar op te groeien, om een paar jaar later dat enorme eind weer terug te zwemmen om zich voort te planten. Samen met de verschillende waterbeheerders proberen wij de paling een handje te helpen met vispassages in en rond de stad.” De gierzwaluw, nummer drie op de lijst, volgt een omgekeerde route. Die verblijft negen maanden per jaar in Congo en Mozambique om in de zomermaanden naar Amsterdam te komen voor de voortplanting. Timmermans: “Dat is een tocht van ruim 6500 kilometer. Je vraagt je als mens af of het niet praktischer is om die voortplanting in Afrika af te wikkelen, maar de gierzwaluw blijft elk jaar terugkomen en dat al eeuwenlang. De gierzwaluw hoort echt bij Amsterdam. Hij wordt al afgebeeld op schilderijen uit de Gouden Eeuw. Amsterdam telt nu zo’n 2600 broedparen, verspreid over de hele stad, en is daarmee een heel belangrijke broedplaats voor de soort.” Wat de gierzwaluw voor Timmermans extra interessant maakt: hij heeft zich door de eeuwen heen ontwikkeld van bos- naar stadsvogel. “Wat voor alle nieuwkomers in de stad geldt, is dat zij een plek moeten zien te veroveren in die drukte. Dat is voor mensen zo, maar ook voor planten en dieren. De ene keer lukt dat, de andere keer niet. Aanpassingsvermogen is een voorwaarde om te overleven. Ook als de omstandigheden veranderen, moet er worden meebewogen. Wat blijkt: hoe hoger de ontwikkeling, hoe moeilijker dat gaat. Een eenvoudig organisme als een schimmel kan dat in een paar weken, een ingewikkeld zoogdier als de mens heeft er tientallen jaren voor nodig. Het mooie van de natuur is: die heeft daar geen oordeel over. Die vindt het allemaal prima.”||https://www.parool.nl/amsterdam/zijn-er-echte-amsterdamse-dieren-er-komen-nieuwe-soorten-bij-en-er-vallen-soorten-af~ba4de921/
2022-08-16||Onder de luifel van het Muziekgebouw klinkt maandelijks Oewoeoeoeoewoeoeoe ||Oewoeoeoeoewoeoeoe. Oewoeoeoeoe. Maandag 22 augustus is het weer zover: dan klinkt om klokslag 20.00 uur weer wolvengehuil onder de grote luifel van het Muziekgebouw, 2 minuten en 54 seconden lang. Wolvengehuil, zo nu en dan afgewisseld met geloei van een scheepshoorn. Het is een ode aan Jan Wolff (1941-2012), de geestelijk vader van het Muziekgebouw aan ’t IJ – zoals het Muziekgebouw toen het in 2005 door koningin Beatrix werd geopend nog heette. Wolff was begin jaren tachtig de drijvende kracht achter muziekcentrum De IJsbreker aan de Weesperzijde. Dat was een legendarisch centrum voor eigentijdse muziek; een broedplaats waar alle ensembles en componisten uit de hele wereld hun nieuwe vormen en composities konden uitproberen. Qua akoestiek en comfort liet De IJsbreker nogal te wensen over, Wolff streed daarom decennia voor een nieuw muziekcentrum. Dat werd het Muziekgebouw aan ’t IJ, een spectaculair ontwerp van het Deense architectenbureau 3xNielsen, kortweg 3XN. Wolff was van de opening in 2005 tot aan zijn pensioen op 1 juni 2008 algemeen en artistiek directeur van het Muziekgebouw. Kort na zijn zestigste verjaardag werd bij Wolff nierkanker geconstateerd en raakte hij een nier kwijt. Op 22 augustus 2012 overleed hij op 70-jarige leeftijd. Bij het tienjarig bestaan van het Muziekgebouw, op 22 augustus 2015 om precies te zijn, werd aan de oever van het IJ een ‘geluidsmonument’ opgericht voor Wolff: Huil van de Wolff. Het is een interactieve installatie, ontworpen door componist Martijn Padding en gerealiseerd door programmer/sonoloog Johan van Kreij en instrumentenmaker René Bakker. De muziek is gebaseerd op wolvengehuil (van de Europese wolf, die minder hard, maar muzikaler en melodieuzer huilt dan de Amerikaanse), de vier elementen, de scheepshoorn (Wolff was ook kapitein van de sleepboot  Anna Sophia) en ‘de echo van de overkant’ van Amsterdam-Noord. De crux van de installatie is dat de voort­gebrachte geluiden afhankelijk zijn van de temperatuur, de luchtvochtigheid, de windrichting en de windsnelheid rond het Muziekgebouw op dat moment. Op basis van die informatie maakt een computerprogramma een keuze uit alle beschikbare opties; of beide wolven lang of kort huilen, welke melodische en dynamische curves ze zullen huilen en of ze al dan niet tot een duet komen. Op het terras van grand café 4'33 staat een kale sokkel waarop het werk wordt aangekondigd (tijdens premières doet het ding dienst als bijzettafel voor de witte wijn). Op de voorzijde staat, in kapitalen, in het Engels en het Nederlands: Elke 22e van deaan geestelijkJan Wolff (1941 – 2012) De boodschap wordt pas duidelijk als je er twee rondjes omheen loopt: Elke 22e van de / maand om 20.00 u / klinkt hier Huil / van de WolffEen eerbetoon / aan geestelijk / vader van het / Muziekgebouw / Jan Wolff (1941 – 2012) Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/onder-de-luifel-van-het-muziekgebouw-klinkt-maandelijks-oewoeoeoeoewoeoeoe~bc6ddb7b/
