2022-08-22||Erik ten Hag ziet Manchester United winnen van Liverpool in zinderend duel||Ten Hag greep voor de wedstrijd hard in: Cristiano Ronaldo en aanvoerder Harry Maguire moesten op de bank beginnen. Voor Tyrell Malacia was er voor het eerst een basisplek weggelegd. Het bleek een goede zet te zijn: Malacia speelde een ijzersterke wedstrijd en maakte het Mo Salah meer dan lastig. Manchester United kende een goede beginfase. Tot het doelpunt van Jadon Sancho, die mooi wegdraaide in de zestien en het zelf afmaakte, was United de betere ploeg. Daarna zette Liverpool er een tandje bij en hing de gelijkmaker in de lucht. Het was echter Rashford die, randje buitenspel, na een snelle omschakeling er 2-0 van maakte. Tien minuten voor tijd maakte Mo Salah nog de aansluitingstreffer. Ronaldo en Donny van de Beek werden in de laatste vijf minuten nog binnen de lijnen gebracht. Het bleef uiteindelijk bij 2-1, waardoor United (3 punten) over Liverpool (2 punten) wipt.||https://www.parool.nl/sport/erik-ten-hag-ziet-manchester-united-winnen-van-liverpool-in-zinderend-duel~b5e1b2e9/
2022-08-22||Stikstof is niet de enige potentiële splijtzwam in de coalitie||Kabinet en regeringsfracties staat een pittig debat te wachten. Oppositiepartijen zijn van plan de scheurtjes in de coalitie groter te maken. PVV-leider Geert Wilders kondigt al een motie van wantrouwen aan in een spoeddebat dinsdag. Die zal het niet halen. Maar de druk op de coalitie en daarmee op de toekomst van het kabinet lijkt met de dag te groeien. De uitspraken van CDA-leider en vicepremier Wopke Hoekstra dat de in het regeerakkoord afgesproken deadline van 2030 om de uitstoot van stikstof te halveren niet heilig is, heeft bij regeringspartners VVD, D66 en ChristenUnie veel kwaad bloed gezet. “Het vertrouwen is weg,” zei D66-vicepremier Sigrid Kaag afgelopen vrijdag naar verluidt tegen Hoekstra tijdens de ministerraad. Ook afgelopen weekeinde moest er nog het nodige worden uitgepraat, vertelden ministers Christianne van der Wal (Natuur en Stikstof) en Henk Staghouwer (Landbouw). Aan hun gesprek met Hoekstra wilden ze verder geen woorden meer vuil maken. “We moeten met elkaar door,” aldus Van der Wal. Dinsdag tijdens het Kamerdebat zullen de vier regeringspartijen de rijen zoveel mogelijk gesloten proberen te houden. Ze hebben zich voorbereid op urenlange aanvallen vanuit de oppositie. Volgens Wilders vertrouwt niemand het kabinet nog en vertrouwt in het kabinet niemand elkaar meer. “Tijd voor Rutte IV om af te treden.” PvdA-leider Attje Kuiken hekelt de ministers die ‘rollebollend over straat gaan’. ,”We hebben eerst al die recordformatie gehad. En nu maken ze ruzie terwijl het land de ene na het andere crisis over zich heen krijgt. Laat ze die energie steken in het oplossen van de koopkrachtproblemen van mensen.” Jesse Klaver (GroenLinks) wil tijdens het debat duidelijkheid van Hoekstra. “Het stikstofbeleid zwalkt al jaren. Worden de doelstellingen aangepast of was dit interview van Hoekstra voor de bühne?’’ De regeringspartijen zijn van plan alle aanvallen af te wenden door te herhalen dat ze de grote problemen in het land willen aanpakken. Dat het regeerakkoord nog steeds geldt. En dat bemiddelaar Johan Remkes bezig is om voor- en tegenstanders van de stikstofplannen te laten samenwerken en hij daar de tijd voor moet krijgen. Daarmee wordt de oppositie wellicht afgepoeierd dinsdag, maar de interne strijd binnen de coalitie is er niet mee bezworen. Het CDA blijft er namelijk bij dat de stikstofuitstoot weliswaar moet worden gehalveerd, maar dat indien nodig daar langer de tijd voor kan worden genomen. Remkes heeft zijn eerste ronde aan gesprekken afgerond. Nu wil hij boerenorganisaties en andere betrokkenen een tweede keer uitnodigen. Naar verwachting komt hij begin september met ‘iets van een aanbeveling’. En dan wordt het spannend. Of Remkes adviseert provincies en boeren iets meer tijd te geven bij het uitwerken van de stikstofplannen van het kabinet. Of hij doet dat niet. In beide gevallen zal de temperatuur in de coalitie hoog oplopen. Want of D66, dat het hardst vasthoudt aan 2030, moet inbinden. Of Hoekstra moet terugkomen op zijn uitspraken. En met het oog op de aanstaande Statenverkiezingen wil geen van de partijen (de peilingen voorspellen voor allebei verlies) gezichtsverlies lijden. En stikstof is niet de enige potentiële splijtzwam in de coalitie. De achterbannen van de regeringspartijen beginnen zich steeds luidruchtiger te roeren. Eest riep die van de ChristenUnie de partijtop op eerder moties van wantrouwen tegen het kabinet te steunen. Toen was er woede bij CDA en VVD over de stikstofplannen. En nu is er ook nog het asielbeleid. Limburgse fractievoorzitters beklaagden zich eerder deze maand bij de Tweede Kamerfractie van de VVD. Nu doen tientallen Noord-Hollandse VVD-fracties hetzelfde. Zij willen dat gemeenten niet langer gedwongen worden om asielzoekers op te vangen, zoals nu in Tubbergen gebeurt. Fractievoorzitter van de VVD in Schagen Angelique van Wijk: “Wij zien drommen met mensen voor de poorten van Ter Apel staan, die gaan de procedures in. Die komen ook naar de gemeenten, maar daar kraakt het al.”||https://www.parool.nl/nederland/stikstof-is-niet-de-enige-potentiele-splijtzwam-in-de-coalitie~b471057c/
2022-08-22|| Al ruim 100 fietsongevallen gemeld bij nieuw meldpunt Amsterdamse Fietsersbond||In Amsterdam, en ook in de rest van Nederland, is onvoldoende data beschikbaar over de verkeersveiligheid. Dat vindt in ieder geval Teeja Arissen van de Amsterdamse Fietsersbond. Door een toename van meer elektrische fietsen, de daarmee gepaarde hogere snelheid, en het ontbreken van die data kan er nooit structureel gewerkt worden aan de veiligheid van fietsers op de openbare weg, aldus Arissen. Met het ongevallenmeldpunt van de Amsterdamse Fietsersbond, hoopt ze een beter beeld te presenteren van de verkeersveiligheid in de stad dan nu het geval is. Sinds de oprichting, anderhalve maand geleden, zijn meer dan honderd meldingen gedaan. “Driekwart van die meldingen is niet geregistreerd door de politie,” zegt Arissen. De politiemensen komen alleen naar ernstige ongelukken, dat is grofweg in een van de acht gevallen zo. Deze cijfers gelden als officiële registratie van fietsongevallen voor de gemeenten. Daar gaat het mis, zegt Arissen. “Hoe kan je werken aan de verkeersveiligheid als de cijfers incompleet zijn?” Volgens Arissen zou er een beter beeld ontstaan wanneer de aantallen van de politie opgeteld worden bij de cijfers van de ambulance. Veel ongevallen blijven nu ongezien, terwijl de fietsers zich wel melden bij de Spoedeisende Hulp (SEH). Dat kunnen aanrijdingen zijn met fietskoeriers of e-bikes, waarbij regelmatig de dader doorrijdt na de botsing. “Dat optellen van aantallen gebeurt al in Friesland en Utrecht, maar in Amsterdam lukt dat niet, in verband met de privacy van de slachtoffers. We hopen het alsnog in heel Nederland voor elkaar te krijgen.” De verkeersveiligheid van de fietser is het hoogste doel. “Dat lukt alleen wanneer de registratiecijfers op orde zijn. We hebben inmiddels gesprekken lopen met de gemeente en dat is hoopgevend. Ook nadat maatregelen zijn genomen, kunnen cijfers uitwijzen of een verkeerssituatie is verbeterd.” De Amsterdamse fietsersbond pleit daarnaast voor een maximumsnelheid op de fietspaden, van twintig kilometer per uur. E-bikes en racefietsen die zich niet willen conformeren aan die snelheid zouden moeten verhuizen naar de rijbaan, tussen het gemotoriseerd verkeer. Arissen denkt dat het de veiligheid in het Amsterdamse verkeer ten goede komt. Het stadsbestuur heeft in het coalitie-akkoord al aangegeven te onderzoeken of een maximumsnelheid op het fietspad een optie is. Arissen hoopt dat het eind volgend jaar ingevoerd wordt.||https://www.parool.nl/amsterdam/al-ruim-100-fietsongevallen-gemeld-bij-nieuw-meldpunt-amsterdamse-fietsersbond~b18165a5/
2022-08-22||Calvin Bassey is eerder een Chivu dan een clown||Toen Calvin Bassey zich bij Ajax meldde, op trainingskamp in Oostenrijk, had het socialmediateam van de club een gebbetje in petto: ze legden de onbezorgde nieuwkomer een olijk ‘dag vriendjes en vriendinnetjes’ in de mond, een eerste videosaluut van Bassey (voelt u ’m?) aan zijn nieuwe supporters. Een supportersvariatie op het thema liet niet lang op zich wachten (‘Bassey en Álvarez’ – op welke melodie moet u zelf maar even raden) en wat daarna gebeurde weten we allemaal. Bassey kreeg na twaalf minuten Johan Cruijff Schaal de rode kaart voorgehouden, voor een overtreding zo lomp dat je haast ging denken dat het zijn persoonlijke duit in het zakje Clown Bassey-grappen was. Enkele heethoofdige Ajaxsupporters hadden het na die twaalf minuten al wel gezien: die Bassey was wat ze in Groot-Brittannië een donkey noemen, een ezel, een verdediger van het dommige en onbehouwen soort. De wat ouderen zagen iets anders, namelijk een parallel met een Ajaxverdediger die allesbehalve een donkey was. Cristian Chivu werd 23 jaar geleden, kort na zijn debuut, tweemaal in één week van het veld gestuurd, zowel in de competitie als in ‘Europa’. Het kleedkamerverdriet van de jonge Roemeen werd vastgelegd, belandde in de documentaire Ajax: daar hoorden zij engelen zingen en leverde een Ajaxklassieker op: “One week, two red,” weeklaagde Chivu. “Ik lig er mooi uit.” Chivu zou uitgroeien tot boegbeeld van zijn Ajaxtijd. Wereldverdediger en eenmansleger, horend tot de eregalerij van meest geliefde Ajaxbuitenlanders ooit. En het mooie was: eigenlijk wisten we het in zijn rode week al. (Twitterkleuters die moord en brand krijsten, bestonden nog niet, dat scheelde natuurlijk ook.) Of Calvin Bassey tot het pantheon der buitenlandse publieksfavorieten zal gaan horen, staat nog te bezien, maar één bewering durf ik na gisteren al wel aan: Bassey is eerder een Chivu dan een clown. Daar mogen jullie me aan houden, vriendjes en vriendinnetjes. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie op maandag en schrijft elke week een column over de club. Lees ze hier terug. Reageren? m.pot@parool.nl||https://www.parool.nl/columns-opinie/calvin-bassey-is-eerder-een-chivu-dan-een-clown~b4f60db3/
2022-08-22||Van Cruijff weten we zo ongeveer alles wel, maar wie is of was N.T. Tjoe-Sjoe, die ook op Akkerstraat 32 woonde?||Toch op een ochtend langs het huis van Cruijff gefietst. Het voelde wat vreemd. Alsof je langs een plek fietst waar iets ergs is gebeurd. Ramptoerisme. Akkerstraat 32 in Betondorp, op de hoek met de Tuinbouwstraat. Cruijff groeide er op en heeft er gewoond tot de dood van zijn vader in 1959. Een jaar of tien geleden zou het huis te koop komen te staan. Er gingen stemmen op om er een museum van te maken. Over de geschiedenis van Betondorp, Ajax en Johan Cruijff. Is niet gebeurd. Nu staat het huis weer te huur. Het ging niet onopgemerkt voorbij. Er hadden heel veel mensen gereageerd. Wat had ik verwacht? Drommen mensen op de stoep die heel graag in dat huis wilden wonen? Goed. Je woont in het huis waar Johan Cruijff heeft gewoond. En dan? Dan kun je “Ik woon in het huis waar Cruijff heeft gewoond” zeggen op een verjaardag. Waarna je tevreden een plak leverworst in je mond stopt. Een legendarischer bewoner zul je nooit worden. En dan zit je in de kamer waar Johan Cruijff ook heeft gegeten, of je slaapt in de kamer waar Johan Cruijff heeft geslapen. Je schudt het tafelkleed uit op het plaatsje achter het huis waar Johan met de bal heeft gestuiterd. Wat is daar de lol van? (Nee, ik snap niets van het bieden op een hemd dat een filmster heeft gedragen. Of dat je de haarlok van een beroemd staatsman onder een stolp op de buffetkast tentoonstelt.) En dan moet je ook de teksten op de ramen laten staan. Een overigens niets op aan te merken tekst van Cruijff uit naam van de Johan Cruijff Foundation waarin hij oproept tot buiten spelen. (Ik zal nooit bieden op een hoed die Bob Dylan heeft gedragen. Die hoed zou zich doodschamen. Die wil alleen op het haar van Bob.) Eerlijk gezegd denk ik dat zoveel mensen hebben gereageerd omdat er op de oververhitte huizenmarkt een huurhuis beschikbaar is en ze graag in een betaalbaar huis in Amsterdam willen wonen. Egaal of er een bekende Amsterdammer heeft gewoond. (Alsof er in het huis nog ergens op geheime plekken van die ouderwetse, leren voetballen zijn verborgen.) De Akkerstraat was uitgestorven. Keurige straat. Schoon. Er was net een borstelwagen doorheen gegaan. Op de deur van nummer 32 hing nog het naamplaatje, ik denk van de vorige bewoner. Zo’n eenvoudig plaatje van een paar euro met dunne, schreefloze letters. N.T. Tjoe-Sjoe. Intrigerende naam. Waarom is dat naamplaatje niet van de voordeur geschroefd? Van Cruijff weten we zo ongeveer alles wel. Maar wie is of was N.T. Tjoe-Sjoe? Wat voor een leven heeft die persoon geleefd die in het huis Akkerstraat 32 woonde? Daar ben ik dan benieuwd naar. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/van-cruijff-weten-we-zo-ongeveer-alles-wel-maar-wie-is-of-was-n-t-tjoe-sjoe-die-ook-op-akkerstraat-32-woonde~b8bf24ce/
2022-08-22||Sturdy is een bandje met ambitie: ‘Wij gaan op Lowlands staan!’||Sinds voorjaar 2021 Genre bluesrock, eigen werk Bandleden toetsenist Florian van Booren (18), zanger/gitarist Ben van Dijk (17), zanger/gitarist Vince Ferenczy (19), drummer Kazemier Vlasman (17), allen uit Amsterdam Kennen elkaar van de middelbare school en gezamenlijke vrienden Repeteren op maandagmiddag bij Ben thuis in West Aantal optredens 5 Vince: “Samen muziek maken voelt als iets bijzonders. Het is onbeschrijfelijk. Thuis verzin ik een idee voor een nummer zonder dat ik heb nagedacht over partijen voor de anderen, en als we dat dan gezamenlijk spelen in de oefenruimte komt er iets magisch bij.” Kazemier: “Zo’n idee gaat dan echt bloeien. Iemand begint met spelen, de ander haakt daarop in. We leren elkaar muzikaal dan ook beter kennen, je anticipeert op elkaar. En bij het schrijven denken we veel met elkaar mee. We zijn allemaal ook niet beperkt tot één instrument.” Florian: “Nummers schrijven is vaak een beetje een gehannes. Meestal ontstaat een nummer uit een jam. We werken eraan totdat iedereen er tevreden mee is. Daardoor maken we de tofste dingen.” Kazemier: “Er was lang onenigheid over wat we wilden spelen bij de Kunstbendecompetitie, maar niet op een vervelende manier. De perfomances daar waren uiteindelijk heel sick. Het was professioneel geregeld.” Ben: “Daar speelden we ons meest cleane optreden. Maar het leukste optreden was bij de klimaatmars in Utrecht. Er waren zoveel mensen die naar ons luisterden, ook al kwamen ze niet speciaal voor ons.” Vince: “Meestal komt Ben met dingen waar we kunnen optreden.” Ben: “Die taak wordt een beetje bij mij neergelegd. Waar ik gitaarles heb, zie ik soms flyers liggen met plekken waar we kunnen spelen.” Florian: “Maar als iemand een mailtje moet sturen, ben ik dat.” Ben: “En tijdens repetities is Kazemier de indicator voor wanneer we eten nodig hebben. Als hij honger heeft, loopt hij spontaan weg van de drums.” Florian: “Wat ik het liefst wil, is leven van de muziek. Met je passie je brood verdienen.” Vince: “En wat zeg jij nou altijd Ben?” Ben: “Wij gaan op Lowlands staan. Ik heb het al zo vaak tegen mezelf gezegd. Het klinkt gewoon heel cool.”||https://www.parool.nl/ps/sturdy-is-een-bandje-met-ambitie-wij-gaan-op-lowlands-staan~b190d404/
2022-08-22||Nederland geeft Oekraïne 80 miljoen euro extra hulp||Het grootste deel van het geld (65 miljoen) is bedoeld voor de wederopbouw. Hiermee kunnen bijvoorbeeld Nederlandse bedrijven worden gefinancierd die de infrastructuur, zoals bruggen en wegen, in Oekraïne willen herstellen. Ook wordt 10 miljoen euro vrijgemaakt voor het opruimen van mijnen en andere explosieven, aldus Schreinemacher. “Ontmijning is van levensbelang. Pas als explosieven zijn ontmanteld, kunnen mensen veilig terugkeren naar hun huis of hun landbouwgronden en kan het herstelwerk beginnen.” Ollongren kijkt of er training en steun kan worden gegeven aan de explosievenopruimingsdienst van Oekraïne. Verder onderzoekt Nederland samen met Denemarken en Zweden de mogelijkheid om drie steden te ‘adopteren’ voor wederopbouw. Dat gebeurt op verzoek van de Oekraïense regering, zegt Schreinemacher. Het gaat om Cherson, Odessa en Mikolajev. Die eerste stad is trouwens nog in handen van de Russen. Schreinemacher maakt een miljoen euro vrij als bijdrage aan de eerste plannen voor de wederopbouw van de drie steden. De wapenhulp zal worden voortgezet, beloofde minister Ollongren. Nederland leverde al voor 210 miljoen euro aan militaire goederen. Dat gaat wel ten koste van de voorraden van de Nederlandse strijdkrachten. Daarom wordt gekeken naar de mogelijkheden om direct materieel te bestellen bij fabrikanten. Het Verenigd Koninkrijk en Oekraïne hebben hier samen al een fonds voor opgericht. Ollongren overweegt een bijdrage aan dit fonds. In het najaar gaat waarschijnlijk een forensisch team van Defensie naar Oekraïne om meer bewijzen te verzamelen van oorlogsmisdaden. Dat gebeurt onder de vlag van het Internationaal Strafhof (ICC). In mei zochten al meer dan dertig marechaussees in Oekraïne ongeveer twee weken lang naar sporen en bewijzen van oorlogsmisdaden. De bewindslieden gingen onder meer langs in Irpin, een voorstad van Kiev. Daar is aan het begin van de Russische inval zwaar gevochten. Het bezoek was geheim gehouden in verband met de veiligheid. Eerder brachten premier Mark Rutte en minister Wopke Hoekstra (Buitenlandse Zaken) al een bezoek aan het land, dat op 24 februari werd aangevallen door Rusland.||https://www.parool.nl/nederland/nederland-geeft-oekraine-80-miljoen-euro-extra-hulp~b3d682f5/
2022-08-22||Lange rijen voor stadsloket West: buitenlandse studenten moeten zich inschrijven||Die registratie is nodig om een Burgerservicenummer te krijgen, zodat ze aanspraak maken op onder meer een zorgverzekering, bankrekening en een bijbaan. Binnen vijf dagen na aankomst moeten ze zich aanmelden en hun nieuwe adres doorgeven. Nicolas en Pinja, twee 22-jarige studenten uit Finland, wachten beiden al zo’n half uur op het Bos en Lommerplein. Beiden gaan bedrijfskunde studeren aan de HvA. Ondanks de warmte vinden ze het wachten niet erg. “Na vandaag is alles geregeld, een kamer konden we vinden via de HvA. We weten dat veel buitenlandse studenten daar moeilijkheden mee hebben, we hebben geluk gehad.” Iets verderop zijn twee Amerikanen, een Noorse en een Singaporese student aan de praat geraakt tijdens het wachten. Ook zij staan er zo’n half uur, maar de sfeer blijft er goed onder. “Ik ken mensen die tot een paar dagen terug nog geen kamer hadden,” zegt de 23-jarige Amerikaan. “Zelf heb ik net op tijd via de universiteit een kamer gevonden, maar het duurde uren; de site bleef maar uitvallen, omdat iedereen zich op hetzelfde moment aanmeldde.” De 22-jarige Ana uit Spanje is net aangekomen in Amsterdam en sluit zich met koffers en al aan in de rij. Ze gaat natuurkunde studeren aan de UvA en heeft eveneens een woning gevonden via de universiteit. Het wachten vindt ze niet erg. “Ik ben allang blij dat ik een betaalbare kamer heb gevonden.” Amsterdammers hoeven zich geen zorgen te maken over langere wachttijden: voor de buitenlandse studenten is een apart loket geopend.||https://www.parool.nl/amsterdam/lange-rijen-voor-stadsloket-west-buitenlandse-studenten-moeten-zich-inschrijven~b7f5c9b0/
2022-08-22||In- en uitchecken met betaalpas en telefoon nu mogelijk bij Connexxion in regio Amsterdam||Volgens Connexxion biedt het nieuwe systeem vooral uitkomst voor mensen die af en toe met het ov reizen en voor buitenlandse toeristen. Het in- en uitchecken werkt met een contactloze betaalpas of creditcard van ABN AMRO, ASN Bank, Bunq, ING, Rabobank, RegioBank, SNS en ICS, net als alle buitenlandse betaalpassen en creditcards van Maestro, V PAY, Mastercard en Visa. Daarnaast kan worden ingecheckt met een mobiele telefoon. Het gaat om de regio’s Amstelland-Meerlanden en Haarlem-IJmond en geldt ook voor bussen die op Schiphol rijden. Connexxion waarschuwt dat reizigers moeten opletten welke pas ze gebruiken. ‘Net als bij contactloos betalen in de supermarkt, moet de reiziger de juiste kaart voor de kaartlezer houden. Nu houden sommige reizigers hun portemonnee of telefoonhoesje met een betaalpas en creditcard voor de kaartlezer,’ schrijven ze op de site. Het gevolg is dat de reiskosten niet worden verrekend via de ov-chipkaart, maar van de bankrekening worden afgeschreven. Busreizigers in de regio’s Gooi & Vechtstreek en Zaanstreek kunnen al langer in- en uitchecken met hun betaalpas of creditcard. Op korte termijn volgt Connexxionregio Noord-Holland Noord. Op steeds meer plekken in het ov wordt het de komende periode mogelijk om contactloos in te checken met een betaalpas of telefoon. Zo start de NS eind augustus een proef waarbij het inchecken met een betaalpas voor een grote groep getest wordt. Oorspronkelijk zou iedereen deze zomer al met een betaalpas moeten kunnen inchecken, maar dat is niet gehaald.||https://www.parool.nl/amsterdam/in-en-uitchecken-met-betaalpas-en-telefoon-nu-mogelijk-bij-connexxion-in-regio-amsterdam~b8dae213/
2022-08-22||Nederlandse militair die in Irak schotwond opliep, werd geraakt door zijn collega||Het drama voltrok zich op de militaire vliegbasis van de Iraakse stad in het noorden van het land. Militairen van de 11 Luchtmobiele Brigade bewaken daar de basis en beveiligen konvooien. Wat er precies mis ging, gaat het team rechercheurs nu onderzoeken. Defensie wil alleen kwijt dat er ongewild een schot afging tijdens het wapenonderhoud en dat een militair in kritieke toestand naar een ziekenhuis in hoofdstad Bagdad is gebracht. Het slachtoffer werd geraakt door een collega in het kamp, zegt de marechaussee nu. Het ongeval in Irak is zeker niet het eerste waarbij ongewild een schot werd gelost. Recente cijfers zijn er niet, maar uit een inventarisatie die Defensie acht jaar geleden vrijgaf, bleek dat het toen gemiddeld zo’n vijf keer per maand voorkwam. Vooral bij de Marechaussee waren toen bijzonder veel meldingen. Het ging vaak mis wanneer medewerkers hun wapen richtten op een speciale bak om kogels in op te vangen tijdens het laden en ontladen van hun wapen. Een woordvoerder van de marechaussee liet destijds weten dat zijn collega’s altijd gewapend rondlopen en tijdens iedere dienst hun wapen moeten laden en ontladen. Dat zijn duizenden handelingen per dag. “Eén moment van onoplettendheid is genoeg voor een ongewild schot.” Volgens advocaat Sébas Diekstra, die militairen of slachtoffers na zo’n ongeluk bijstaat, gebeurt het nog steeds meerdere keren per jaar dat er ongewild schoten afgaan. “Er zijn een paar cruciale regels die je moet volgen bij het laden en ontladen van wapens. Als je je daar strikt aan houdt, dan kan het niet fout gaan. Maar problemen thuis, vermoeidheid of even niet opletten: het kan zo misgaan.” Meestal leiden de ongewilde schoten niet tot gewonden of schade. Toch gaat het weleens mis. Zo had in 2015 een Peshmergastrijder in Irak alle geluk van de wereld toen hij door een Nederlandse sergeant per ongeluk in zijn borst werd geschoten, maar het ongeval overleefde. Er bleek per ongeluk nog scherpe munitie in het wapen te zitten. De sergeant werd veroordeeld tot een taakstraf van zestig uur. Vorig jaar had een militair eveneens per ongeluk scherpe munitie gebruikt tijdens een oefening in Afghanistan op kamp Marmal. Hij raakte een collega in zijn arm en moet zich eind dit jaar voor de rechter verantwoorden. Advocaat Michael Ruperti staat deze militair bij en kent ook meerdere ongelukken met vuurwapens. Zijn ervaring is dat – zeker in missiegebieden – vermoeidheid al snel een rol speelt. “Soms maken militairen lange dagen buiten de poort. Daar moeten ze de hele tijd scherp zijn en super geconcentreerd. Als ze dan het kamp weer opkomen, zijn ze ook gewoon moe en dan kan iemand weleens een handeling missen.” Vakbondsbestuurders van VBM en Acom noemen het incident ‘buitengewoon tragisch’. Precieze details over wat er is voorgevallen hebben ook zij niet, maar volgens Jean Debie van VBM kan het bijna niet anders dan dat de wapeninstructies niet juist zijn toegepast. “Er zijn hele duidelijk afspraken hoe militairen om moeten gaan met hun wapen. Als het protocol wordt gevolgd kan zoiets niet gebeuren. Het is bijzonder tragisch dat er af en toe toch iemand gewond raakt.” Debie heeft niet het idee dat er structureel iets schort waardoor dit kan gebeuren. Een dergelijk ongeluk is volgens hem bijna niet te voorkomen. “Iedere keer wordt er op gehamerd: houdt het wapen in een veilige richting tijdens wapenonderhoud, of gebruik een speciale schietbuis om te ontladen. Dat zijn heilige regels om gevaarlijke situaties te voorkomen, maar een mens is geen robot. Het kan altijd een keer misgaan door een moment van onoplettendheid.”||https://www.parool.nl/nederland/nederlandse-militair-die-in-irak-schotwond-opliep-werd-geraakt-door-zijn-collega~b2407e0b/
2022-08-22||Bagel met jalapeño en cheddar bij Breadwinner||“Bagels zijn echt comfortfood nummer één voor Noord-Amerikanen,” vertelt Jon Fairclough (34). Twee jaar geleden – in de tijd dat we troost extra goed konden gebruiken – begon de jonge Canadees thuis met het bakken van de ronde broodjes-met-gat – bestellen kon via Instagram. In een rap tempo vlogen ze deur uit. “Voor ik er erg in had, stond er een rij mensen voor mijn huis op hun bestelling op te halen.” Toen bleek er een kind op komst en kreeg de kamer die hij gebruikte om te bakken een andere bestemming. Fairclough moest op zoek naar winkelruimte. Die vond hij in een knus straatje in de Jordaan. In de smalle, lichte ruimte met gewelfd plafond – het heeft iets weg van een kapelletje – huisde voorheen lunchroom Chez Lorraine. Achter de toonbank zijn acht verschillende soorten bagels geregen aan dunne houten steeltjes (per losse bagel €2,50). “Voor de bagel met jalapeñopepers en cheddar komen mensen speciaal uit Amsterdam-Noord. De ingrediënten gaan niet alleen óp de bagel, maar verwerken we ook in het deeg.” Ook belegde exemplaren zijn te koop, bijvoorbeeld met avocado, sla en tomaat (€7,50) of met pastrami (€12). “Ik krijg weleens te horen dat mijn bagels échte New Yorkse bagels zijn, dat is altijd leuk.” Veel van zijn klanten zijn expats, maar er komen ook mensen uit de buurt. Tot Fairclough medewerkers in dienst heeft, krijgt hij hulp van vrijwilligers. “Ik zou niet zonder kunnen, soms staan ze al om zes uur ’s ochtends op de stoep.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bagel-met-jalapeno-en-cheddar-bij-breadwinner~b6c7d2dc/
2022-08-22||Opinie: ‘Stop met het vragen van geld voor de wc bij de benzinepomp’||Jaren geleden bracht een Amerikaanse collega met zijn gezin een sabbatical door in Nederland. Na een paar weken waren ze aan het winkelen in de V&D, waar hun 7-jarige zoontje naar het toilet moest. Niet veel later kwam de zoon terug en was helemaal overstuur: ‘Papa, er is iets vreselijks gebeurd’. De vader was geschokt: ‘Wat is er, Jamie? Waren de toiletten gesloten? Of werden ze schoongemaakt?’ Jamie in tranen: ‘Nee, veel erger. Er is daar een vrouw aan het breien en ze wil geld van me.’ Kruideniersmentaliteit geeft met één woord al duiding aan dit verschijnsel. En ik vrees dat betalen voor toiletbezoek relatief veel voorkomt in Nederland. Hoeveel geld je ook uitgeeft, je moet 50 cent betalen voor het toilet. De toiletten moeten immers worden schoongemaakt. En breien alleen is niet genoeg om van te leven. Tegelijkertijd sturen de meeste supermarkten hun personeel naar dure cursussen om ‘klantvriendelijk’ te worden en ‘uitstekende service’ te bieden. Vanuit de psychologie denk ik al snel aan het begrip ‘groepsdenken’. Collectief ontwikkelen we blinde vlekken, want elke cultuur heeft zo zijn eigenaardigheden. Ook onze cultuur is gevoelig voor gewoontes, normen en tradities, die vrijwel klakkeloos worden geaccepteerd zo lang ze niet worden uitgedaagd. Het lijkt erop dat de meeste Nederlanders er geen probleem mee hebben om 50 cent te betalen om te plassen in een warenhuis. Een hoger bedrag zou waarschijnlijk veel meer weerstand oproepen. Natuurlijk zijn er voordelen aan groepsdenken: mensen waarderen een omgeving die vertrouwd en voorspelbaar is. En de breiende dames zijn warm en aardig. Zeker nadat u heeft betaald. Maar deze kruideniersmentaliteit gaat verder dan het warenhuis. Gisteren heb ik op terugreis van een korte vakantie getankt bij een tankstation langs de A2. Ik gaf zeker 90 euro uit aan benzine en moest betalen om naar het toilet te gaan. Een waardebon van 50 eurocent wordt opgevat als een beloning – een korting – maar dat is een misvatting. Je betaalt 50 eurocent om door een slagboom te komen, wat soms een echte motorische uitdaging is, en waar de betere delen van ons lichaam niet helemaal veilig zijn, vooral niet als we met aankomende en uitgaande toiletbezoekers dezelfde slagboom moeten gebruiken. Als dit eenmaal is gelukt, doe je je plasje, en gaat als uitstromende toiletbezoeker dezelfde uitdaging aan met de komende toiletbezoekers. Als je óók deze test hebt doorstaan ga je vol overtuiging naar de kassa om jezelf te belonen met de 50 cent die je hebt betaald om te plassen. Maar dan kom je toch nog van een koude kermis thuis. Die ‘geld terug’-beloning geldt alléén als je een chocoladereep koopt die je cholesterol op scherp zet, als je de meest recente cd van Heino aanschaft of als je trek hebt in een ander nutteloos item. Soms mag je het niet eens gebruiken voor een cappuccino. Ik hoop van harte dat benzinestations verstandig worden en deze voucher-praktijken afschaffen. Ze zijn een heel gedoe, leiden tot irritatie, en zullen op den duur de goedwillende klant ontmoedigen. Bovendien wordt alles duurder, zeker de benzine. En als je dan ook nog ziet dat de winsten van Shell, mede door de huidige crises, de pan uit rijzen, dan wordt de gemiddelde Nederlander boos. De psychologie leert ons dat we boos worden als praktijken indruisen tegen ons materieel (of financieel) eigenbelang maar vooral als ze als onrechtvaardig worden ervaren. Wordt het geen tijd om met zijn allen in opstand te komen tegen deze vreselijke kruideniersmentaliteit? Of beter: is er bij Shell niemand die zegt dat ‘laten we een klein deel van dat vele extra geld dat we verdienen aan de energiecrisis besteden aan klantvriendelijkheid?’ We willen toch voorkomen dat er omgekeerde Nederlandse vlaggetjes worden opgehangen aan de poortjes naar het toilet. Paul van Lange is hoogleraar psychologie aan de Vrije Universiteit Amsterdam.||https://www.parool.nl/columns-opinie/opinie-stop-met-het-vragen-van-geld-voor-de-wc-bij-de-benzinepomp~b6ece4a4/
2022-08-22||Halsema: PSV-supporters niet welkom bij volgende Ajax-PSV vanwege antisemitische spreekkoren||‘De maat is vol,’ schrijft burgemeester Halsema namens de Amsterdamse driehoek (burgemeester, korpschef en hoofdofficier van justitie) in een afgelopen vrijdag verstuurde brief aan PSV-directeur Marcel Brands. ‘Ondanks herhaalde waarschuwingen, werden tijdens de wedstrijd opnieuw door een grote groep PSV-supporters massaal en langdurig (antisemitische) spreekkoren, kwetsende liederen en zeer onsmakelijke verwensingen (...) aan een aantal Ajaxspelers ten gehore gebracht.’ Ook vonden er vernielingen plaats aan veiligheidsnetten en de toiletten. Halsema constateert dat vanaf 2017 bij iedere wedstrijd sprake is geweest ‘van het roepen van leuzen als “Alle Joden aan het gas.”’ In eerdere brieven aan PSV, Ajax, de KNVB en de driehoek van Eindhoven, is er volgens Halsema al gewaarschuwd dat bij herhaling van de spreekkoren maatregelen genomen zouden worden. ‘Zelfs in de bussen waarmee de PSV–supporters naar Amsterdam werden vervoerd zijn ze gewezen (...) op de mogelijke consequenties van ontoelaatbare spreekkoren en gedrag.’ Ondanks de waarschuwingen, klonken er tijdens de wedstrijd om de Johan Cruijff Schaal – door PSV met 3-5 gewonnen – weer langdurig antisemitische spreekkoren. Ook werden er doodsverwensingen aan spelers Mohamed Ihattaren en Steven Bergwijn geuit. Er is op dat moment overwogen het spel stil te leggen, maar omdat de spreekkoren uiteindelijk ophielden is dat niet gebeurd, zo schrijft de burgemeester. ‘De afdronk van de wedstrijd is door de wanstaltige spreekkoren echter heel erg wrang.’ Het gedrag blijft niet zonder consequenties. De aankomende competitiewedstrijd tussen Ajax en PSV in de Johan Cruijff Arena op 6 november zal zonder PSV-supporters gespeeld worden. Daarna zal door de Amsterdamse driehoek opnieuw een afweging gemaakt worden over het eventueel ‘stapsgewijs’ weer toelaten van supporters.||https://www.parool.nl/amsterdam/halsema-psv-supporters-niet-welkom-bij-volgende-ajax-psv-vanwege-antisemitische-spreekkoren~bda6f07f/
2022-08-22||Benzine weer onder de 2 euro en daalt nog even door||De prijs van ruwe olie zakt al ruim 2,5 week gestaag, de daling van de benzineprijs gaat volgens brandstofexpert Paul van Selms van United Consumers dan ook nog wel een tijdje door. “Met nog misschien 5 cent. Maar het is onzeker. Als China bijvoorbeeld Taiwan blokkeert, om maar een voorbeeld te noemen, dan schiet de prijs weer omhoog.” De adviesprijs voor een liter benzine is nu 2,17 euro, maar tanken voor 1,90 euro is geen uitzondering meer, vooral bij onbemande pompen in Nederland. Met de laatste prijsverlagingen is de benzineprijs weer op het niveau van voor de Russische inval. Een volle tank had nog minder duur kunnen zijn als de euro tegenover de dollar niet zoveel waarde had verloren. Ruwe olie wordt betaald in Amerikaanse dollars en die munt is in een half jaar ruim 10 procent in waarde gestegen. Maandagochtend daalde de prijs van ruwe olie andermaal met ruim 1 procent, toen bekend werd dat de Amerikaanse president Joe Biden zondag had gesproken met Frankrijk, Duitsland en het Verenigd Koninkrijk over een nieuwe nucleaire deal met Iran. Als de overeenkomst gerealiseerd wordt, komt er mogelijk meer Iraanse olie op de markt. Ook verwachten handelaren dat er de komende tijd minder vraag naar olie zal zijn doordat de economie afkoelt. De economische groei staat mede onder druk door de hoge inflatie waar veel landen mee te maken hebben; een recessie lijkt onontkoombaar. En als de economie minder hard groeit, is er minder vraag naar energie, waardoor de prijs omlaag gaat. Benzine is dus weer even duur als voor de oorlog, maar die prijs is wel inclusief de tijdelijke accijnsverlaging van 17 cent. Inclusief btw is de verlaging, die op 1 april van kracht ging, zelfs 20 cent. De verlaging zou per 31 december aflopen, een liter benzine zou dan in één klap weer 20 cent duurder worden. Van Selms: “Dat lijkt mij politiek onverkoopbaar, dus ik verwacht dat die lagere accijns nog wel even blijft.” Volgens de ANWB is het pure noodzaak dat de accijnsverlaging een blijvertje wordt om te voorkomen dat grote groepen mensen in hun mobiliteit worden beperkt doordat ze de auto niet meer kunnen betalen. Uit de meest recente peiling van de ANWB die in juli werd gehouden blijkt dat 59 procent zijn autogebruik aanpast als gevolg van de dure benzine. Wanneer de prijzen zo blijven als nu is 22 procent van de Nederlanders van plan minder vaak met de auto naar het werk te gaan en geeft de helft aan minder vaak de auto te nemen voor sociale en recreatieve doeleinden. Een derde van de mensen zegt geen alternatief te hebben voor de auto om naar het werk te gaan. “Deze groep wordt door de hoge benzineprijzen extra zwaar geraakt,” stelt de ANWB. In Nederland wordt normaal gesproken ruim 83 cent per liter benzine aan accijns geheven. Daarmee is Nederland koploper in Europa. De verlaging van de accijns brengt daar geen verandering in.||https://www.parool.nl/nederland/benzine-weer-onder-de-2-euro-en-daalt-nog-even-door~ba35d3c0/
2022-08-22||Koninklijke wissel op de rechterflank: hoe verhouden Hakim Ziyech en Antony zich tot elkaar?||Wie een reminder nodig heeft over de vraag hoe goed Hakim Ziyech was voor zijn vertrek naar Chelsea, doet er goed aan de statistieken uit zijn Ajaxtijd erbij te pakken. Want de spelmaker die bij zijn komst in Amsterdam door sommige fans en journalisten een gebrek aan rendement werd verweten, was in zijn vier seizoenen bij Ajax direct betrokken bij meer doelpunten dan welke andere speler in de eredivisie. De koppositie in dit prestigieuze lijstje had Ziyech vooral te danken aan de straatlengte voorsprong bij het aantal assists; waar slechts één andere eredivisiespeler in deze periode meer dan 30 assists gaf (Steven Berghuis: 36), brak Ziyech doodleuk de grens van 50 assists. Maar het dominante spel van Ziyech bij Ajax is nog beter te vangen in een paar andere statistieken dan goals of assists. Zo presteerde de linkspoot het opmerkelijk genoeg om tussen 2016 en 2020 de eredivisiespeler te zijn met de meeste doelpogingen, meeste gecreëerde kansen voor ploeggenoten én de meeste passeeracties met de bal aan de voet. Maar de opvolger van Ziyech op de rechtsbuitenpositie deed het natuurlijk ook niet verkeerd. Nogal wiedes, Manchester United heeft twee jaar later niet voor niets bijna 100 miljoen over voor Antony. Als we de uitgebreide statistieken (gemiddeld per 90 minuten) van beide linkspoten erbij pakken – die van Ziyechs laatste seizoen in Nederland (2019/20) tegenover de cijfers van Antony in de voorbije jaargang (2021/22) – zien we dat de jonge Braziliaan zijn bewierookte voorloper op veel fronten keurig kon bijhouden. Qua balverlies deed Antony, zelf toch ook niet vies van het nemen van flink wat risico's, het zelfs een stuk beter. Waar Ziyech gemiddeld eens per 3,4 balcontacten de bal kwijtraakte, gebeurde dat bij Antony eens per 4,1 balcontacten. Maar bijhouden is hier een bewuste woordkeuze. Want op een paar belangrijke terreinen was Ziyech in zijn laatste seizoen bij Ajax stukken productiever dan Antony, zoals te zien valt in het vergelijkende overzicht. De metriek Expected Assists vormt hier het belangrijkste verschil. Ziyech creëerde gemiddeld per 90 minuten qua kwalitatief goede kansen voor ploeggenoten ruim twee keer zoveel doelgevaar als zijn Braziliaanse opvolger. Uiteraard zijn er ook fronten waarop Antony kwaliteiten bood die Ziyech minder in huis had. De belangrijkste hiervan is de diepgang van de Braziliaan. Waar Ziyech het vooral van kleine, vinnige versnellingen aan de bal moet hebben, is Antony exceptioneel explosief. Dit zorgde er, zeker in Champions Leaguewedstrijden waar de tegenstanders relatief meer risico namen tegen Ajax, geregeld voor dat Antony ook zonder bal een verdediging kapot kon spelen. Neem zijn beste wedstrijd als Ajacied: de Amsterdammers konden Sporting Lissabon met 1-5 overrompelen omdat de Portugese thuisploeg geen enkel antwoord had op de dieptesprints van Antony op rechts. De overgang van Antony naar Hakim Ziyech levert nog een ander, groter tactisch vraagstuk op. Antony rendeert het beste in de zone aan de buitenkant, vrijwel aan de zijlijn geplakt. Immers, hoe geïsoleerder de Braziliaan tegenover zijn directe tegenstander kan zijn, hoe lastiger zijn explosiviteit op te vangen is door zijn opponent, omdat die nu geen rugdekking geniet. Om Antony aan de buitenkant van het veld vrij te krijgen, kwam Noussair Mazraoui vorig seizoen geregeld aan de binnenkant mee naar voren. In een centrale zone van het veld trok de rechtsback daarmee een mannetje weg van Antony. Wanneer Ziyech op de rechterflank speelt, is het juist logischer om een overlappende back te hebben, die in de buitenste zone mee naar voren komt, zodat de spelmaker naar de binnenkant van het veld toe gericht kan blijven spelen. In onderstaand voorbeeld trekt de overlap van Mazraoui een extra mannetje bij Ziyech weg, zodat die naar binnen kan kappen en zijn karakteristiek krullende voorzet bij de tweede paal kan neerleggen. Nieuwkomer Jorge Sánchez blonk in Mexico niet uit in het maken van zulke overlappende acties en lijkt in de huidige speelstijl van Ajax juist meer het type back dat bij een aanval wat vaker achterin blijft. De eventuele komst van Ziyech zou dus ook goed nieuws betekenen voor de aanvallend bekwamere Devyne Rensch, in de concurrentiestrijd om speeltijd op de rechtsbackpositie.||https://www.parool.nl/sport/koninklijke-wissel-op-de-rechterflank-hoe-verhouden-hakim-ziyech-en-antony-zich-tot-elkaar~b55a3101b/
2022-08-22||Noord-Hollandse VVD’ers botsen met eigen staatssecretaris over asielbeleid ||Dat schrijven ze in een brandbrief aan de Tweede Kamer. ‘Het moge duidelijk zijn dat onze gemeenten kraken onder de hoge instroomcijfers. Wij merken dat het draagvlak om nog meer mensen op te vangen met de dag achteruitgaat en dat deze (tijdelijke) belasting lokaal niet langer houdbaar of verdedigbaar is,’ zo staat in de brief, die onder meer is ondertekend door raadsleden uit Alkmaar, Beverwijk, Edam-Volendam en Hoorn. Ook Claudia van Zanten van de VVD-fractie in Amsterdam-Zuid heeft de brief ondertekend. Dat is opvallend, want de rest van de Amsterdamse afdeling van de partij ondertekende de brief niet. “Niet meetekenen betekent niet dat wij geen mening hebben over dit onderwerp,” zegt VVD-raadslid Daan Wijnants in een reactie. “Er is duidelijk discussie over dit onderwerp en daar doen we, buiten de media, ook volop aan mee,” aldus Wijnants. Op de vraag of de VVD Amsterdam Van der Burg steunt in zijn beleid gaat Wijnants niet in. Iedere gemeente moet een afgesproken aantal statushouders per jaar huisvesten. Vanwege de hoge woningnood is er echter nauwelijks doorstroom, waardoor statushouders noodgedwongen in asielzoekerscentra blijven en de asielopvang vastloopt. Mede hierdoor zitten de azc's overvol. Ook bij het aanmeldcentrum voor asielzoekers in Ter Apel is het al weken zo druk dat er regelmatig mensen buiten slapen. Staatssecretaris Van der Burg zei deze zomer aan een wetsvoorstel te werken waardoor gemeenten gedwongen kunnen worden om asielzoekers op te vangen. Tubbergen is de eerste gemeente die dwang opgelegd kreeg om een opvanglocatie te realiseren. Dit leidde tot veel kritiek en protesten in de omgeving. ‘Met deze oneigenlijke dwangmaatregel wordt de grondwettelijke positie van de gemeente met voeten getreden’, vinden de lokale VVD-fracties. Zij schrijven dat het ‘confisqueren’ van landelijke panden ‘geen oplossing is voor een onophoudelijk probleem’. De oplossing ligt volgens de ondertekenaars van de brief in het terugdringen van de vluchtelingenstroom. ‘Dát is een taak voor de landelijke overheid.’||https://www.parool.nl/nederland/noord-hollandse-vvd-ers-botsen-met-eigen-staatssecretaris-over-asielbeleid~b3337df5/
2022-08-22||Geluk zit in een stukje appeltaart ||“Hoewel ik elke dag wel even met een vreemde praat, merkte ik dat ik het een gemis begon te vinden dat ik de ontmoetingen niet documenteerde. Het geeft me veel energie, ik word er vrolijk van en raak erdoor geïnspireerd. Het is in die zin puur eigenbelang.” “Niemand heeft het ooit over materie, het gaat altijd over kleine dingen: een kleinkind dat langskomt, de hond uitlaten, een stuk appeltaart eten op het terras, een subtiele aanraking. Geluk haal je niet uit het najagen van status en zeventig uur per week werken, maar uit verbinding maken met anderen.” “Ik vroeg eerder nooit om gegevens van de mensen met wie ik sprak, maar nu leg ik voor het eerst een database aan. Als ik honderd onbekenden heb gesproken, organiseer ik een feest waar ze allemaal een uitnodiging voor krijgen, zodat ze elkaar kunnen ontmoeten.” “Als ik door de stad fiets, zou ik het wel door een megafoon willen omroepen: ‘Stop en maak een praatje met elkaar in plaats van de hele tijd op je telefoon te staren en elkaar te negeren!’ We kunnen ontzettend veel van elkaar leren en een praatje met een vreemde zorgt voor een positief gevoel.” Volg Nicolette op gratisgeluk.club en op Instagram||https://www.parool.nl/ps/geluk-zit-in-een-stukje-appeltaart~badf87d1/
2022-08-22||Dit elftal vrienden kocht de Rijnbar: ‘De kroeg waarvoor je in de Rivierenbuurt blijft’||Pijke is de buurman van Henk Jan. Henk Jan is een oud-huisgenoot van Jaap. Jaap en Wilco zijn zwagers. Wilco studeerde samen met Eric in Groningen. Net als Ferry, Patric, Matthijs, Bram, Henk Jan, Anne Jaap en Jaap trouwens. Negen van de elf (nummer elf is Otte) Amsterdamse vrienden voetballen ook al vijfentwintig jaar met elkaar, waarvan de laatste zes bij AFC, in de herencompetitie op vrijdagavond. “We zetten het nog wel even in een Exceloverzicht.” Pijke Oostra (47) en Wilco Kosters (48) zitten lachend op het terras van de Rijnbar, sinds kort hun eigen bar-bistro. En van die negen andere vrienden, onder wie een bankier, een consultant, een makelaar en een aantal zelfstandig ondernemers – not your typical kroegbazen. Hun meest recente horeca-ervaring dateert uit hun studententijd, jaren negentig, biertjes tappen. Nu runt het elftal sinds het begin van de zomer deze tent in de Rivierenbuurt, hoek Rijnstraat/Amstelkade. In de coronatijd kon de hechte ‘borrelgroep’ even niet uitwijken naar zijn min of meer vaste plekken om het weekend in te luiden, vaak in de Utrechtsestraat. Kosters: “Je begint vanzelf te roepen: ‘Wat nou als we zelf...’” Net als elke vriendengroep eigenlijk, want wie heeft nu niet op menig vrijdagavond hardop gefantaseerd over een eigen kroeg? Maar waar het enthousiasme over zulke ideeën bij de meeste mensen op zaterdagochtend enigszins doffer is, ging het hier net even anders. Toen Oostra er in mei 2021 op werd gewezen dat de Rijnbar te koop stond, kostte het optrommelen van medegeïnteresseerden bijzonder weinig moeite. “Op woensdag gingen we kijken, op vrijdag deden we een bod, een uur later waren we, bijna per ongeluk, kroegeigenaar,” aldus Kosters. De groep, toen nog zes man sterk, kwam van de schrik meteen bij elkaar om te bespreken hoe nu verder. “De bar was een soort art-decomuseum, met berenvellen, weegschalen en poppen aan het plafond,” zegt Oostra. “Je moest door een hoop heenkijken, maar het had direct aantrekkingskracht: een hoekpand met veel ramen, de ronde vormen van de bar, de centrale plek in de buurt.” Tijdens de volgende voetbalvrijdagen bij AFC was de aankoop hét onderwerp van gesprek. Nog vijf anderen stapten in het project. En toen waren het er opeens elf. Elf mannen, ook nog eens goede vrienden, elf ambities, elf meningen. Onbedoeld een heus sociaal experiment. Kosters: “In het begin merkte je dat iedereen zijn stempel wilde drukken omdat iedereen dat gewend was in zijn baan. We leerden hoe groot onze ego’s kunnen zijn en hoe discussies dan al snel niet meer echt over de inhoud gaan. Neem bijvoorbeeld de vorm van een kruk. Onder aan de streep maakt dat echt niet heel veel uit, maar juist een discussie daarover liep heel hoog op. Daar zit dan iets anders onder.” “Ondernemen met vrienden heeft voordelen, maar kent ook valkuilen,” vult Oostra aan. “Je permitteert je in vergaderingen grapjes en opmerkingen die je bij normale collega’s niet zou maken. Dat kan schuren. Door dit project hebben we anders leren communiceren. We hebben geleerd dat we ‘Ik vind dat je te dominant aanwezig bent’ kunnen zeggen en vervolgens op goede voet verder kunnen. Je kunt niet alle elf achter elke keuze staan.” Lachend: “Het is heel goed voor je persoonlijke ontwikkeling, ook als je veertig, vijftig of zestig bent.” Waar het Rijnbaravontuur misschien begon als een wilde jongensdroom, hebben de vrienden nu een efficiënt systeem opgetuigd om het reilen en zeilen in goede banen te leiden. Er wordt vergaderd in groepjes: een over het personeel, een over de inkoop, over marketing. Elke paar maanden is er een wisseling van de wacht: drie à vier vrienden nemen de leiding, dan gaan de touwtjes weer over in andere handen. Oostra: “We hebben afgesproken er geen wedstrijd van te maken wie er de meeste tijd in stopt. Iedereen neemt zijn eigen expertise mee en daardoor is er vertrouwen.” Een ander belangrijk aspect is toegeven wat je níét kan, merkt Kosters op. “Als nieuwelingen in het horecavak kunnen we echt niet zonder ons geweldige personeel. In de keuken, achter de bar en in de zaak weten zij precies wat gasten willen en nodig hebben.” Wie vluchtig langsfietst, zou kunnen denken dat de ‘oude’ Rijnbar gewoon een flinke make-over en een nieuw logo heeft gekregen. Maar de kroeg doet nu chiquer aan, met warm donkergroen als basis en accenten van goud. Bij binnenkomst loop je wel over een deel van de originele granieten vloer en ook het karakteristieke glas in lood en de slingerende vorm van de bar zijn behouden gebleven. Kosters: “Je zou gek zijn als je zulke historie eruit sloopt.” Die historie loopt ver terug. Het pand aan de Rijnstraat werd in 1922 gebouwd naar ontwerp van architect Gerrit Jan Rutgers en maakt deel uit van Plan Zuid van Berlage. Het springt in het oog, niet alleen vanwege de plek op de hoek, maar ook door de ronde vormen. Het café was het decor van detectiveroman De moord in de Rijnbar uit 1935. En in de Tweede Wereldoorlog deed het dienst als hoofdkwartier van verzetsgroep De Jong van Tijmen Hoekstra. Veel verschillende eigenaren heeft de Rijnbar in de decennia die volgden niet gehad, de vriendengroep is pas de vijfde. “De afgelopen jaren was het een beetje in het slop geraakt,” vertelt Oostra. “Er gebeurden dingen die niet per se goed zijn voor het imago van een kroeg.” Vaste gasten bleven altijd komen, en de shabby stijl had ook zeker iets charmants, maar het was lastig om nieuw, jong publiek te trekken, ondanks de prominente plek in de Rivierenbuurt. Één buiteling en je bevindt je overigens in De Pijp – de bar ligt precies op de plek waar de Rijnstraat overgaat in de Van Wou. Kosters: “Daar zit ook een knipoog in. Zo van: je hoeft op vrijdagavond écht niet per se naar De Pijp. Wij willen die kroeg zijn waarvoor je in de Rivierenbuurt blijft.” Oostra: “Een plek waar we zelf, hoe jong of oud we ook zouden zijn, aan de bar zouden willen hangen.” Het avontuur is pas net begonnen, realiseren de mannen zich. De grote verbouwing – een test voor elke relatie – is achter de rug, de volgende uitdaging is de kroeg tot een succes maken. En vrienden te blijven natuurlijk. Of ze de gok vijfentwintig jaar geleden ook had genomen, weten ze niet. Kosters: “Op die leeftijd weet je denk ik minder goed hoe je om moet gaan met je eigen haantjesgedrag en dat van je vrienden. Maar toch zou ik zeggen: ga ervoor. Zoveel enthousiasme bij elkaar zien is geweldig.” Dit jaar bestaat de Rijnbar een eeuw. Honderd jaar een constante op de hoek van de Rijnstraat, een plek die mensen samenbrengt. “Dat willen we in ere houden,” zegt Oostra. “We richten ons voornamelijk op jonge Amsterdammers, maar een van onze eerste gasten was een oude mevrouw met een rollator. Ook zij was blij dat ze weer naar ‘haar’ Rijnbar kon. Dat is wat we willen, een buurtfunctie, en dan ook alles kunnen bieden: koffie, lunch, borrel, diner, maar het moet ook de plek zijn waar je je verjaardag wil vieren. En natuurlijk om Ajax te kijken.” Kosters: “Laatst zat een groepje jonge gasten op vrijdagmiddag te proosten op ons terras, zoals wij ooit begonnen. ‘Op onze nieuwe stamkroeg,’ zeiden ze. Dat vond ik zo mooi, ik had overal kippenvel.” Luister ook naar onze wekelijkse podcast Amsterdam wereldstad||https://www.parool.nl/ps/dit-elftal-vrienden-kocht-de-rijnbar-de-kroeg-waarvoor-je-in-de-rivierenbuurt-blijft~bd8ad0b4/
2022-08-22||Oekraïne houdt de adem in aanloop naar onafhankelijkheidsdag in||Oekraïne houdt gespannen de adem in. Het land viert woensdag de onafhankelijkheid van de Sovjet-Unie, die 31 jaar geleden, op 24 augustus 1991, door het Oekraïense parlement werd uitgeroepen. Woensdag is het ook precies een half jaar geleden dat het Russische leger Oekraïne binnenviel, met als doel die onafhankelijkheid teniet te doen. De Oekraïense president Volodimir Zelenski heeft zijn ingezetenen gewaarschuwd dat ze zich moeten voorbereiden op ‘extra gruwelijke aanvallen’ van Russische zijde in aanloop naar en tijdens deze onafhankelijkheidsdag. Over wat die aanvallen zouden kunnen zijn, liet hij niets los. Niet openlijk althans, want Zelenski heeft naar eigen zeggen wel met de Franse president Macron, de Turkse president Erdogan en VN-secretaris-generaal Guterres doorgenomen wat Rusland van plan zou kunnen zijn. Al dagen wordt gespeculeerd over een al dan niet bewust veroorzaakte ramp bij de door Russen bezette kerncentrale bij Zaporizja, de grootste kerncentrale van Europa. Dat zou gigantische gevolgen hebben voor Oekraïne en de rest van Europa. Ook wordt sterk rekening gehouden met nieuwe, zware bombardementen op Kiev. Inwoners van de Oekraïense hoofdstad mogen vanaf maandag tot en met donderdag niet in grote groepen bijeenkomen vanwege de kans op raketaanvallen. “Zulke langeafstandsaanvallen op een feestdag zouden vooral een sterk publicitair karakter hebben," zegt Dick Zandee, defensie-expert aan Instituut Clingendael. “Met zulke aanvallen kunnen de Russen laten zien: wij zijn hiertoe nog altijd in staat. Maar militair-strategisch zal het weinig van betekenis zijn. Beide kanten weten aan het front al weken geen significante doorbraak te forceren.” De ‘parade’ in Kiev zal voor het gezag in Moskou dit jaar nog moeilijker te verstouwen zijn dan voorgaande jaren. Omdat Zelenski geen militaire voertuigen en troepen wil missen aan het front, rijden woensdag geen Oekraïense tanks door de straten van Kiev, maar staan er tientallen aan gort geschoten Russische tanks en voertuigen opgesteld. Als Rusland zou willen, kán het deze parade of gebouwen in het hart van Kiev zo bestoken. De raketsystemen van de Russische vloot in de Zwarte Zee en die in Belarus kunnen de Oekraïense hoofdstad zo bereiken. Vooralsnog hebben hebben de Russen echter grotendeels afgezien van aanvallen op het historische centrum van Kiev, volgens analisten vermoedelijk vanwege de historische waarde van de Oekraïense hoofdstad voor Vladimir Poetin. De Russische president ziet Kiev als de bakermat van de Russische cultuur. De ‘speciale operatie’, zoals de oorlog in Oekraïne in Rusland moet worden genoemd, is in zijn narratief bedoeld om Oekraïne van ‘nazi’s’ te bevrijden, niet om dat (te opzichtig) te verwoesten. Vanuit ultranationalistische kringen in Rusland wordt echter geregeld aangedrongen op nog meedogenlozere oorlogsvoering in Oekraïne. Zulke oproepen kwamen er al na de reeks explosies in de door de Russen bezette Krim afgelopen weken en in de Russische stad Belograd, en ook na de aanslag op de dochter van Poetinbondgenoot Aleksandr Doegin dit weekend (zie kader) roepen Russische commentatoren op Oekraïense commandocentra in Kiev te vernietigen. Zandee: “Het is niet de eerste keer dat door ultranationalisten wordt aangedrongen op hardere aanpak tegen Oekraïne. Ik heb niet het idee dat het Kremlin zich daardoor, tot nu toe, veel heeft laten beïnvloeden.”||https://www.parool.nl/wereld/oekraine-houdt-de-adem-in-aanloop-naar-onafhankelijkheidsdag-in~b5cb5a63/
2022-08-22||De ruzie tussen Mbappé en Neymar was opgelost; voor de wedstrijd tegen Lille gaven ze elkaar een hand ||De voetballiefhebber in mij maakte zich vorige week ernstig zorgen om de kleedkamer van PSG. Rare geluiden kwamen naar buiten. Zondagavond viel alles van me af. De ruzie tussen Mbappé en Neymar was opgelost. Voor de wedstrijd tegen Lille gaven ze elkaar een hand. Ze lachten er niet bij want ze waren professionals. Zoiets moet TD Campos tegen ze hebben gezegd. ‘Zijn jullie professionals of niet?’ Allebei hevig knikken. Tuurlijk waren ze professionals. Het moment dat elke zorg voorgoed verdween, kwam toen Mbappé, inclusief lichaamsschijnbeweging, over een bal heenstapte. Neymar scoorde en stak lachend zijn tong uit naar Kylian met wapperende handjes in de oren. Een week eerder had Mbappé zich nog zo geërgerd aan dat gebaar. Het hoogtepunt was hoe Messi de bal van zijn rechtervoet in de linkerhoek liet vallen. Iedereen lachen. Spelplezier gaat altijd boven professionaliteit.||https://www.parool.nl/sport/de-ruzie-tussen-mbappe-en-neymar-was-opgelost-voor-de-wedstrijd-tegen-lille-gaven-ze-elkaar-een-hand~b03737f8/
2022-08-22||Kankerpatiënt kan straks ook terecht bij regioziekenhuis voor behandelingen Amsterdam UMC||Het Cancer Center Amsterdam is onderdeel van het Amsterdam UMC, een academisch ziekenhuis waar innovatieve kankerbehandelingen plaatsvinden. “In de regionale ziekenhuizen komen patiënten niet snel in aanraking met de onderzoeken die wij in het Cancer Center Amsterdam doen,” zegt internist-hematoloog Sonja Zweegman. Door een regionaal onderzoeksnetwerk te vormen kunnen ook die patiënten in studieverband een behandeling krijgen én kan het academisch ziekenhuis ‘beter en sneller’ kankeronderzoek doen. In september start een pilot van het onderzoeksnetwerk in het Flevoziekenhuis (Almere), het Dijklander Ziekenhuis (Hoorn en Purmerend) en het Spaarne Gasthuis (Haarlem). In deze ziekenhuizen worden researchverpleegkundigen aangesteld om het netwerk op te zetten en de studies te coördineren. Het onderzoeksnetwerk wordt bekostigd door KWF Kankerbestrijding, dat 2,4 miljoen euro subsidie heeft toegekend voor het project.||https://www.parool.nl/amsterdam/kankerpatient-kan-straks-ook-terecht-bij-regioziekenhuis-voor-behandelingen-amsterdam-umc~ba81247c/
2022-08-22||In dit desolate speeltoestel in het Beatrixpark wil je hooguit een joint opsteken ||Tja, wat is het eigenlijk? Een kunstwerk, een speeltoestel? Allebei? Het is in beide gevallen geen doorslaand succes. Dit object, best verstopt tussen het struikgewas aan de zuidkant van het Beatrixpark, is in elk geval wit. Tenminste, dat was het ooit. Inmiddels is het een kladblok voor baldadigen die een teken van leven willen achterlaten. Een piemel, vunzige teksten, het 06-nummer van een meisje (met naam en toenaam), inclusief gore omschrijving. Buitengewoon lelijk. Ernaast ligt een waterbadje, dat leeg is, wat dan weer past bij de desolate toestand. Het geval heeft de vorm van een mislukte krakeling en is gigantisch groot. Maar ook weer te glad om goed bovenop te klimmen. Aan het uiteinde hangt een schommel. Het begint er toch steeds meer op te lijken dat dit een speeltoestel is. Een soort vliegtuigdeur leidt naar binnen. Die deur is kapot. Binnen gaat de lelijke graffiti op de wanden lustig verder. Er hangt een enkele brakke klauterkabel. Er zijn ook wat tunnels en een glijbaan die te vies is om aan te raken. In een holle ruimte liggen de restanten van een bijeenkomst. Blikjes, plastic bekers. Als geheim plekje om stiekem te chillen/blowen is dit inderdaad nog het meest geschikt. Hier laat je als ouders je jonge kind niet los zonder zwaar gemoed. “Ik verbaas me al jaren over dit gigantische apparaat,” zegt buurtbewoner Esther Zumpolle (67). “Kinderen weten niet wat ze ermee moeten. Het ligt er zielloos en lelijk bij.” Zumpolle heeft wel een oplossing: verplaats het gevaarte naar het Amsterdamse Bos. Zumpolle: “Daar krijgt het ruimte en komt het tot zijn recht. Potje goudverf eroverheen en het bos is een mooi beeld rijker. Dit plekje in het mooie Beatrixpark verdient een helder klaterend fonteintje.” Of elk andere attractie. Tijdens deze zonnige middag in de schoolvakantie is het gezellig druk bij het waterbad en de speeltuin iets verderop. Hier is het door God verlaten.||https://www.parool.nl/amsterdam/in-dit-desolate-speeltoestel-in-het-beatrixpark-wil-je-hooguit-een-joint-opsteken~b02fd337/
2022-08-22||‘Ziyech voor Antony? Wat wil Ajax dan met iemand als Kudus?’||“De kans dat Antony bij het sluiten van de transfermarkt nog Ajacied is, lijkt me minder dan 1%,” zegt Paroolverslaggever Dick Sintenie. Dit weekend speelde Antony niet mee in de uitwedstrijd tegen Sparta Rotterdam, die Ajax met klein verschil won (0-1), zonder noemenswaardig in de problemen te komen. Is de Braziliaan aan het muiten, zoals sommige media beweren? Sintenie denkt daar, in zijn wedstrijdbespreking met presentator Menno Pot en ‘Showtime’-redacteur Jesse ter Haar, iets genuanceerder over en heeft ook over de komst van Ziyech zo zijn gedachten: “Ik moet nog zien of hij echt terug naar de eredivisie wil. Belangrijker: Ajax moet zich ook afvragen wat het eigenlijk wil met spelers als Kudus en Conceição – en met de eigen jeugd die daar weer achter zit. Wat heb je al in huis? De club moet toch ook het Ajax-dna in de gaten houden.” Jesse ter Haar ziet Ziyech wel voor Ajax kiezen: “Bij Chelsea speelt hij al twee seizoenen erg weinig en Marokko heeft een nieuwe bondscoach, zodat de deur naar het WK voor Ziyech weer openstaat. Bij Ajax kan hij zich weer echt in de kijker spelen.” De openingsweken zitten erop. Donderdag aanstaande is de loting voor de groepsfase van de Champions League en zondag volgt de eerste pittige test in de eredivisie: het uitduel tegen FC Utrecht. Ajax schakelt een tandje bij, Branie zit erbovenop.||https://www.parool.nl/sport/ziyech-voor-antony-wat-wil-ajax-dan-met-iemand-als-kudus~bd39d555/
2022-08-22||Aantal koffietenten in Amsterdam blijft groeien: ‘Winstmarge is groter dan op een biertje’||Loop een stukje door en rond de Kinkerstraat en je kunt er niet omheen, de ontelbare koffietenten: Espresso Yourself, Sam’s Koffie, Coffeecompany, Simon Levelt koffie & thee, Dr. Koffie, Koffiespot, Lot 61 Coffee Roasters, Coffee Room, Doppio. En ondanks het grote aantal zag Benjamin Kozica-O’Callaghan er toch nog ruimte voor zijn Five Ways Coffee Roasters. Hij is niet de enige in Amsterdam. Het aantal koffietentjes blijft maar groeien. Amsterdam telde in 2022 274 gespecialiseerde tentjes die het zwarte goud verkopen, dat zijn er meer dan in de provincies Drenthe, Groningen, Flevoland, Friesland en Overijssel bij elkáár. In 2017 waren het er nog 159 en in 2012 102. Hoewel het aantal koffietenten in Nederland de afgelopen vijf jaar 90 procent is gegroeid, tot een totaal van 1400, blijft Amsterdam met 31 koffiezaken per 100.000 inwoners de onbetwiste koffiehoofdstad. Een en ander blijkt uit een analyse van ANP/LocalFocus op basis van cijfers van horecadatabase Datlinq. De groei van het aantal koffietentjes heeft volgens Jos Klerx, sectormanager horeca en recreatie bij de Rabobank, te maken met ontwikkelingen aan zowel de vraag- als aan de aanbodkant. “De consument maakt de keuze voor betere koffie, aangenomen dat koffietenten betere kwaliteit leveren dan het apparaat thuis. Ze drinken minder koffie, maar wel betere koffie en geven er meer geld aan uit.” Koffiezaken spelen volgens Klerx ook in op een trend die in de hele foodsector gaande is: gemak en beleving. “Even een kopje koffie halen in de straat, dat is gemak.” Aan de aanbodkant hebben ondernemers te maken met ‘gering ondernemersrisico’ bij het openen van een koffietent, zegt Klerx. “De investeringen om een koffiebar te beginnen zijn substantieel kleiner dan bijvoorbeeld voor een snackbar, café of restaurant.” Dat veel nieuwe koffietenten eenmanszaken zijn, is ook een kenmerk van laagdrempelig ondernemerschap. Ook de winstmarges spelen een rol: “Die zijn op koffie groter dan op een biertje.” Kozica-O‘Callaghan van Five Ways Coffee Roasters erkent dat het risico kleiner is dan bij het openen van een groot restaurant. “Toch is er een risico als je de beste apparaten wilt en vijf koffiemalers. De koffiemachine alleen kost al 20.000 euro. En we hebben nog meer kosten: opnieuw verven, nieuw meubilair, hoge huur, personeelskosten, stijgende energiekosten, verzekering.” Hoewel het openen van een koffiezaak misschien een klein ondernemersrisico met zich meebrengt, is Australiër Kozica-O’Callaghan ermee begonnen vanuit ideologisch oogpunt. “Het was al lang een droom van me, in Melbourne managede ik al koffiezaken.” Ondanks het grote aantal, zag hij toch reden voor ‘groei’. “Toen ik hier in 2017 kwam wonen, ontbrak de kwaliteit die ik gewend was. Niet alleen de smaak, maar ook de manier van branden en de esthetiek, de persoonlijkheid en het gevoel van de zaak.” Barend Raaff, oprichter van Harvey Amsterdam op het Galileïplantsoen in de Watergraafsmeer, zag in zijn buurt juist weinig koffiebars. Sinds hij in maart open is, ziet hij eigenlijk alleen maar vaste klanten. “Het zijn alleen maar mensen uit de buurt, die vaak terugkomen. We zijn onderdeel geworden van hun routine. Mijn gevoel zegt: een koffietent moet op loopafstand zitten, zeker als veel mensen thuiswerken. Dat is anders dan bij een restaurant of café. In West of in de Negen Straatjes zie je ze op elke hoek, maar hier niet. De enige zaak was Coffee Company op de Middenweg, maar ik zocht iets meer gezelligheid.” Dat Amsterdam de koffietenthoofdstad van Nederland is, heeft volgens Klerx te maken met de demografie. “Jongeren consumeren meer buitenshuis, ouderen consumeren doorgaans meer thuis.” Raaff denkt dat ook dat het internationale publiek dat in Amsterdam rondloopt eraan bijdraagt. “Koffiedrinken is een internationaal gebruik.” Op de vraag of de Amsterdammer zit te wachten op wéér een nieuwe zaak reageren ondernemers Raaf en Kozica-O’Callaghan positief, als ze maar wel kwaliteit leveren. Kozica-O’Callaghan: “Mijn shop onderscheidt zich door de vijf grinders waar de klant uit kan kiezen, dat heeft geen enkele koffiebar in Amsterdam. Het loopt goed met de zaak, hoewel het in de zomer wel wat minder is.” Raaff: “Dan moet alles wel beter zijn dan thuis: bonen, machines, afstelling en barista. We draaien nu break-even, maar wie echt geld wil verdienen, moet geen koffietent openen.” Met een toename van 169 procent in de laatste tien jaar rijst de vraag of de Amsterdamse markt zo langzaamaan niet is verzadigd. Rabobankmanager Klerx verwacht dat de groei ergens in de komende jaren zal stagneren of zelfs zal afnemen. “Het aanbod overstijgt in sommige gebieden de vraag. Als je gaat uitrekenen hoeveel kopjes koffie je moet verkopen om een ondernemersloon te verdienen, gaat het om een substantieel aantal. Je moet er 10.000 verkopen om 30.000 euro te verdienen en dan heb ik nog niet eens de btw, de kosten van de investering en bijvoorbeeld de huur meegerekend. Daarom denken wij dat deze groei niet houdbaar is voor de lange termijn.” Correctie: in een eerdere versie van dit verhaal werd gesproken over een toename van 268 procent in de laatste tien jaar. Dat moet 169 procent zijn.||https://www.parool.nl/amsterdam/aantal-koffietenten-in-amsterdam-blijft-groeien-winstmarge-is-groter-dan-op-een-biertje~bb33d149/
2022-08-22||Eerste fullprofcontract Johan Cruijff: voor 35.000 gulden per jaar – en vlaggen als het moet||Het contract is een beetje vergeeld maar verkeert in goede staat. Op de laatste pagina staan de handtekeningen van de betrokken partijen. De signatuur van Johan Cruijff is duidelijk herkenbaar, net als die van Jan Westrik, toenmalig secretaris van Ajax. Daarboven staat, in het groen, een andere handtekening. “Die is van mijn vader,” zegt Michael van Praag, zoon van oud-voorzitter Jaap van Praag. “Met die zwierige J. En ik weet dat mijn vader een tijd met groene inkt heeft geschreven.” Ook de handtekening van Cruijff is in het groen. Hij heeft vermoedelijk de pen van de voorzitter geleend om zijn contract te ondertekenen. Andries van Beek nam de voetbalverzameling van zijn onlangs overleden vader over: honderden boeken en naslagwerken, kicksen van Abe Lenstra, gesigneerde wedstrijdballen van oud-arbiter John Blankenstein en het Ajaxshirt van Dennis Bergkamp uit het seizoen 1992-1993. Daartussen ook het contract van Cruijff. De echtheid van het document is niet vastgesteld. Van Beek: “Ik weet dat er in elk geval één ander exemplaar van deze overeenkomst bestaat, maar die is volledig zwart wit, inclusief de handtekeningen. Dus ik denk dat dat een kopie is en dat ik het origineel in mijn bezit heb.” Het contract uit 1967 is niet de eerste verbintenis die Cruijff met Ajax heeft gesloten. In 1963 kwam hij al een contract met de club overeen, maar dat was als semi-prof. Cruijff was toen 16 jaar en net gedebuteerd in het eerste elftal. De komst van Rinus Michels als trainer, januari 1965, veranderde veel. Michels wilde doordeweeks vaker over zijn voetballers beschikken dan de drie keer die hij ze onder zijn hoede had. Hij schafte al snel de avondtrainingen in De Meer af. Hij introduceerde oefensessies in de middag en later ook in de ochtend. Vanwege de arbeid elders werden echter niet alle trainingen door alle spelers bezocht. Voetballers van Ajax waren in 1965 namelijk ook onderwijzer (Klaas Nuninga), eigenaar van een sportzaak (Ton Pronk) of sigarenzaak (Sjaak Swart, Bennie Muller) of medewerker van een verzekeringsbedrijf (Theo van Duivenbode). Ook Michels zelf had als gymleraar aanvankelijk slechts halve dagen de tijd voor de club. De transitie van semi- naar fullprofclub verliep met horten en stoten. Niet alleen was er in de spelersgroep weerstand tegen de toegenomen trainingsuren, ook durfden spelers hun baan niet zomaar op te zeggen. Muller had in zijn zaak hulp van zijn vrouw Nellie, Pronk huurde personeel in, maar onderwijzer Nuninga wilde zijn baan voor de klas niet zomaar opgeven voor het onzekere bestaan van profvoetballer. “Als onderwijzer verdiende ik echter 7000 gulden per jaar en als full-prof kon ik 25.000 gulden opstrijken. Uiteindelijk ben ik overstag gegaan. Als ik zwaar geblesseerd zou raken, had ik met mijn diploma altijd iets om op terug te vallen.” Johan Cruijff, Piet Keizer, Co Prins en Henk Groot durfden de stap als eerste aan. Zonder pensioenvoorziening en zonder noemenswaardige diploma’s accepteerden ze het aanbod van Ajax om alleen maar voetballer te zijn. Michels deed hetzelfde. Een half jaar na zijn entree bij Ajax zegde de trainer zijn baan op. Cruijff tekende in 1967 voor een bedrag van 35.000 gulden per jaar. Daar kwamen nog wedstrijdpremies bij. Bij gelijkspel een premie van 500 gulden, bij overwinning een premie van 1000 gulden. Plus een kampioenspremie van 5000 gulden voor de spelers die ten minste 25 competitiewedstrijden hadden meegedaan. Uit de bijlagen van het contract blijkt duidelijk dat Ajax de stap naar het professionalisme maakt: ‘De trainingen vinden plaats 4 maal per week (overdag) of zoveel maal meer als de trainer noodzakelijk acht.’ Ook heeft de speler de plicht zijn voetbalmateriaal (in bruikleen) ‘goed te onderhouden’. En bij uitwedstrijden wordt gereisd per trein, touringcar of vliegtuig. ‘De speler dient zich voor een wedstrijd, met het oog op volledige concentratie, geheel afzijdig te houden van familieleden en/of kennissen.’ Artikel 5 van de bijlage geeft fraai het tijdsbeeld weer: ‘Indien nodig is een reserve-speler verplicht zich als grensrechter beschikbaar te stellen. Hij onttrekt zich hierdoor niet aan de bepalingen genoemd in artikel 1 en 19.’ Daarin is opgenomen dat Ajax van zijn voetballers in loondienst voorbeeldig en sportief gedrag eist. Wie zich daar niet aan houdt, wacht een disciplinaire straf of een boete ten hoogste van 10 procent van het vaste salaris. Zet dat eens af tegen de contracten en de salarissen van de profvoetballers nu, om nog maar te zwijgen van de perverse transfersommen die worden betaald. Van Beek: “Dat maakt dit contract van een van ’s werelds grootste voetballers zo bijzonder. Ik ben benieuwd waar het vandaan komt: van Ajax, van Cruijff of wellicht uit de archieven van de KNVB. Ik heb de afdeling erfgoed van Ajax al aangeschreven. Het is bijna zonde dat het document op een Gelderse zolderkamer blijft liggen.”||https://www.parool.nl/amsterdam/eerste-fullprofcontract-johan-cruijff-voor-35-000-gulden-per-jaar-en-vlaggen-als-het-moet~ba25c55b/
2022-08-22||China ontslaat ambtenaren om 'lelijke' tekeningen in schoolboeken||Het ministerie laat in een verklaring weten dat de tekeningen niet voldoen aan de ‘fundamentele vereisten voor moreel onderwijs’. Daarnaast wordt gemeld dat de ‘algemene stijl van de illustraties niet overeenkomt met de esthetische smaak van het publiek’. De illustraties gingen in mei viraal op Chinese sociale media. Boze Chinezen schreven onder meer dat ze racistisch waren vanwege de kleine ogen van de kinderen. Ook vonden ze het ongepast dat bij sommige jongens een duidelijke bobbel zichtbaar is. Dat sommige kinderen kleding met sterren en strepen droegen, werd gezien als pro-Amerikaans. De uitgeverij, een staatsbedrijf, kwam na de ophef met excuses en maakte toen ook bekend de boeken voor het nieuwe schooljaar aan te passen. Het ministerie stelt dat de maker het doel van de educatieve teksten niet heeft begrepen. Volgens de Chinese staatskrant Global Times mag de desbetreffende designstudio geen illustraties meer maken voor schoolboeken. De krant schrijft dat het ministerie onderzoek doet naar de illustraties in alle les- en leesboeken in het primair en voortgezet onderwijs. Er wordt gecontroleerd of ze ‘de juiste waarden weergeven, met de Chinese cultuur overeenkomen en in lijn zijn met de esthetische smaak van het publiek’. In China zijn de regels voor lesmateriaal de afgelopen jaren aangescherpt om patriottisme onder kinderen te stimuleren. Zo mogen scholen bijvoorbeeld geen lesboeken van buitenlandse uitgevers gebruiken.||https://www.parool.nl/wereld/china-ontslaat-ambtenaren-om-lelijke-tekeningen-in-schoolboeken~b4fec1f5/
2022-08-22||Overvallers opgepakt in tuin van buren na woningoverval in Zuid||De inbraak gebeurde rond 04.00 uur ’s nachts. De verdachten zijn vermoedelijk via de voorzijde van het huis binnengekomen. Ze hebben de bewoners bedreigd en dwongen hen geld en spullen af te staan. Niemand raakte daarbij gewond, meldt de politie. Vervolgens zijn de verdachten met de buit via de achterkant van de woning gevlucht. De politie wist beide mannen kort na de overval aan te houden in een nabijgelegen tuin. Bij de aanhouding heeft de politie gedreigd met een vuurwapen en een stroomstootwapen. De recherche doet onderzoek en roept getuigen op zich te melden.||https://www.parool.nl/amsterdam/overvallers-opgepakt-in-tuin-van-buren-na-woningoverval-in-zuid~b7f70c6a/
2022-08-22||Ontdek hier The Mayor Experience||Dat hier sprake is van een high-end ontwikkeling met internationale allure kun je nu met eigen ogen zien. The Mayor bevindt zich namelijk in een nieuwe fase. De bouw vordert en een aantal luxe appartementen en penthouses zijn inmiddels opgeleverd. Dit is het moment om jou te tonen hoe The Mayor beloftes waarmaakt als ze spreken over exclusief, groots en luxueus wonen in Amstelveen. Op 3 en 10 september krijgt een select gezelschap een rondleiding door de residences en de verschillende appartementen in The Mayor one & two. Een unieke experience die je niet mag missen, want dit is het moment om de sfeer te proeven, de ultieme chic van The Mayor te ervaren én te ontdekken van welk appartement jouw hart sneller gaat kloppen. The Mayor Experience begint in de fraai gestylede modelwoning in The Mayor Eight. Na een korte introductie neemt de makelaar jou mee voor een rondleiding door een Garden Apartment, Luxury Apartment, Penthouse en een Villa. Een penthouse in The Mayor Eight is met recht een penthouse. En de luxury apartments zijn ongekend luxe en ruim. De garden apartments bieden iets unieks: alles gelijkvloers en een royale tuin. De villa is heeft klasse, is compleet met lift, zowel direct vanuit de garage als in huis. Wil je The Mayor beleven? Meld je dan aan voor The Experience op 3 of 10 september. Dat kan op www.woneninthemayor.nl. Je kan kiezen voor een rondleiding tussen 10.00 en 12.00 uur of tussen 13.00 en 15.00 uur. Op de website is meer informatie te vinden over de woningen, de prijzen en de omgeving.||https://www.parool.nl/nieuws/ontdek-hier-the-mayor-experience~b3836ed6/
2022-08-22||Coldplay speelt volgend jaar twee keer in de Johan Cruijff Arena||De tourdata volgen enkele dagen nadat concertorganisator Mojo al had bevestigd dat de Amerikaanse band in 2023 naar Nederland zou komen, alleen was nog niet duidelijk wanneer dat zou zijn. De reactie van Mojo volgde weer op hints van Coldplay zelf. In de videoclip van het nummer Humankind komt kort een taxi in beeld met daarop de tekst Amsterdam. De tour door Europa begint op 17 mei in het Portugese Coimbra. Kaarten voor de concerten zijn vanaf donderdagochtend te koop.||https://www.parool.nl/kunst-media/coldplay-speelt-volgend-jaar-twee-keer-in-de-johan-cruijff-arena~bc76ea2b/
2022-08-22||VS en Zuid-Korea beginnen grote militaire oefeningen –  reactie Noord-Korea wordt verwacht||Die geïsoleerde dictatuur beschouwt dergelijke militaire exercities als een oefening voor een invasie. De VS is de belangrijkste militaire bondgenoot van het democratische Zuid-Korea en heeft ruim 28.000 militairen gelegerd in het Oost-Aziatische land. De oefeningen die maandag begonnen worden Ulchi Freedom Shield genoemd en duren tot 1 september. Zuid-Korea bevestigde dat de oefeningen zijn gestart, zonder in detail te treden over het aantal deelnemende militairen. De Koreaanse en Amerikaanse strijdkrachten trainen regelmatig samen, al waren die oefeningen de afgelopen jaren kleinschaliger dan voorheen. Als reden daarvoor worden de coronapandemie genoemd en de pogingen om met Noord-Korea te onderhandelen. Dat land blijft echter voor internationale onrust zorgen door rakettesten uit te voeren. De nieuwe Zuid-Koreaanse president Yoon Suk-yeol kiest voor een hardere lijn dan zijn voorganger en laat weer grote oefeningen houden. Zuid-Koreaanse media berichten dat tijdens Ulchi Freedom Shield onder meer wordt geoefend op het verdedigen van hoofdstad Seoul en het omliggende gebied. Analisten houden er rekening mee dat Noord-Korea de legeroefeningen aangrijpt om meer wapentesten uit te voeren. Het land heeft naast rakettesten ook kernproeven uitgevoerd. De vorige Amerikaanse president Donald Trump heeft geprobeerd het Noord-Koreaanse regime ervan te overtuigen het nucleaire programma op te geven, maar dat diplomatieke overleg leidde niet tot een doorbraak.||https://www.parool.nl/wereld/vs-en-zuid-korea-beginnen-grote-militaire-oefeningen-reactie-noord-korea-wordt-verwacht~b5b39962/
2022-08-22||Huizenprijzen stijgen nog steeds, maar wel minder hard||Dat blijkt uit cijfers van het Centraal Bureau voor de Statistiek (CBS). Voor huizen moest gemiddeld 14,5 procent meer betaald worden dan in dezelfde maand een jaar geleden. In juni kwam de toename nog uit op 16,6 procent. In Amsterdam is het verschil iets kleiner. Daar werd in juli 17,1 procent meer betaald voor woningen dan een jaar eerder. In juni was dat 18,7 procent. De prijstoename is nog altijd zeer fors, maar niet meer zo sterk als begin dit jaar. Toen ging het om een plus van zo’n 21 procent, het hoogste niveau in decennia. Dat de prijzen nu minder hard oplopen hangt waarschijnlijk samen met de opgelopen hypotheekrente. Daardoor is het bedrag dat veel mensen maximaal kunnen lenen afgenomen. Daarnaast constateerde makelaarsorganisatie NVM al dat het aantal huizen dat te koop staat in Nederland de laatste maanden flink is toegenomen. Deze trend is ook in Amsterdam zichtbaar. In het tweede kwartaal werden in de hoofdstad bijna 1600 woningen te koop aangeboden, terwijl dit aantal in 2020 en 2021 steeds onder de duizend bleef. Toch ligt het aantal verhuizingen niet hoger dan een jaar geleden. Dit heeft ermee te maken dat mensen over het algemeen eerst hun huis eerst willen verkopen voordat ze zelf een nieuwe woning aanschaffen. Het Kadaster registreerde vorige maand 16.417 woningtransacties, bijna 14 procent minder dan een jaar eerder. Wat de huizenprijzen komende tijd gaan doen, is nog wel de vraag. Inmiddels heeft de hypotheekrente de weg omlaag weer gevonden, merkte hypotheekadviesketen De Hypotheekshop onlangs op. Economen van ING schreven eerder deze maand dat het waarschijnlijker is dat de huizenprijzen stabiliseren dan dat de prijzen komende tijd flink omlaag gaan. Wat op de achtergrond meespeelt, is dat het huizenaanbod in Nederland nog steeds erg beperkt is. Pas als er meer huizen bij komen, kan de woningmarkt in de ogen van veel kenners echt een andere trend laten zien. En dat kan nog jaren gaan duren. De stikstofproblematiek is een van de redenen dat de versnelling bij de nieuwbouw van woningen maar niet op gang komt.||https://www.parool.nl/nederland/huizenprijzen-stijgen-nog-steeds-maar-wel-minder-hard~b89d975e/
2022-08-22||Zomergast Raven van Dorst leek het ingewikkeld te vinden, al dat praten over zichzelf||Een ode aan de einzelgänger en de rebel. Zo werd de ideale televisieavond van Raven van Dorst aangekondigd, en Lips keek ernaar uit want zo zichzelf als Van Dorst zijn ze zeldzaam op televisie. Bloednerveus was die (diens gewenste aanspreekvorm), en ontwapenend eerlijk daarover. “Ik voel me gewoon een beetje naakt nu, dat is toch niet zo gek?” Diens kwetsbare kant kwam gedurende de avond vaker naar voren, hier en daar zoekend naar woorden, maar meestal werden ze gevonden en altijd was er weer lucht. In raspend Rotterdams klinken dingen al snel leuk, maar Van Dorst zet het in om de drempel voor complexe thematiek laag te maken. Over diens eigen strijd met gender en identiteit bijvoorbeeld. Mooie uitspraak: “Ik geloof niet dat ik ooit een probleem met mezelf had, maar dat de buitenwereld een probleem met mij had.” Een beetje ingewikkeld leek die het wel te vinden, al dat praten over zichzelf. Na tweeënhalf uur stak Van Dorst een glas bier in de lucht, roepend: “Hee kom, we gaan het nog effe over mij hebben.” Als grapje, maar Lips dacht: graag. En niet alleen Van Dorst zelf was onderhoudend, ook de fragmenten pakten goed uit. Van Nirvana naar vampiers, vulkanen, drag in het New York van de jaren tachtig en Finse punk. Of er een kijkwaarschuwing nodig was, vroeg Janine Abbring bij beelden van de shockrockband Rockbitch. Ach nee, zei Van Dorst, dat preutse getrut. Och, dacht Lips even later, hij snapte de vraag. Originele fragmenten waren het, waarmee Van Dorst zichzelf inkleurde, hoewel diens eigen woorden dat nog beter deden. Deze bijvoorbeeld: “Ik wil geen slachtoffer zijn. Ik bepaal godverdomme zelf wel wat er met mijn leven gebeurt.” Zo wérd het een ode aan de einzelgänger en de rebel, zag Lips, en daarmee niet in de laatste plaats aan Van Dorst zelf. Reageren? hanlips@parool.nl.||https://www.parool.nl/kunst-media/zomergast-raven-van-dorst-leek-het-ingewikkeld-te-vinden-al-dat-praten-over-zichzelf~b0b81148/
2022-08-22||Afsluiter Stromae krijgt Lowlands fanatiek aan het dansen||Hij spreekt Nederlands, maar zoals het een Franstalige Belg betaamt, is Paul Haver alias Stromae er niet heel bedreven in. En dus schakelt hij in zijn praatjes tegen het Lowlandspubliek af en toe over naar het Engels. Maar in geen van beide talen komt hij te spreken over wat we maar even ‘de kwestie’ noemen. Die kwestie in het kort: door technische problemen bij de voorbereiding van Stromaes show moest een optreden van het Noord Nederlands Orkest (NNO) wijken. Het NNO zou samen met een koor het zondagprogramma in de Alpha, de grootste tent van Lowlands, openen met een uitvoering van Beethovens Negende Symfonie. Zondagochtend vroeg kregen de 160 muzikanten en zangers te horen dat ze toch niet hoefden op te komen draven omdat de in de nacht begonnen voorbereiding op de show van Stromae te ver was uitgelopen. Roll over Beethoven. Wat er precies is misgegaan, is niet bekend, maar de zaak moet de organisatie van Lowlands voor een duivels dilemma hebben geplaatst. Men had voorrang kunnen geven aan het NNO, maar dan had het festival, dat dit jaar toch al niet uitblonk met een heel bijzondere line-up, het moeten stellen zonder zijn grootste ster, de afsluiter van deze editie ook nog eens. In hoeverre Stromae zelf een rol speelde in dit alles, is onduidelijk. Misschien wist hij niet eens wat er aan de hand was, dat kan op dit niveau van sterrendom. Tijdens zijn optreden, dat zondag om 21.30 uur begint en anderhalf uur duurt, blijkt uit niets dat er technische problemen zijn geweest. Het geluid is goed, het decor en de visuals zijn mooi. Het is een geavanceerde productie, maar nou ook weer niet veel spectaculairder dan die van Arctic Monkeys, de headliner van zaterdag. Als het publiek al op de hoogte is van al het gedoe, geeft het daar geen blijk van. De show is druk bezocht en wordt enthousiast ontvangen. Terecht ook, want Stromae, de man die een brug sloeg tussen het aloude Franse chanson en de allernieuwste elektronische muziek, is in vorm. Hij zingt als een hedendaagse Jacques Brel, met zo’n lekker ronkende dictie en zwaar aangezette uithalen. De vier muzikanten die hem begeleiden laten horen dat ook elektronische muziek zich goed live laat uitvoeren. De futuristisch ogende lessenaars waarachter zij staan, lijken te mogen worden opgevat als een knipoog naar Kraftwerk. Oud en nieuw werk wisselen elkaar af in de setlist. “Wielen julie daansen?” vraagt Stromae. Dat wil het publiek zeker. Vooral de nieuwe nummers geven daar aanleiding toe: op Stromaes in maart, na een stilte van negen jaar, verschenen derde album Multitude heeft de muziek een verrassende Zuid-Amerikaanse inslag. Maar echt fanatiek gedanst wordt op het Lowlandsterrein pas als Stromae Alors on danse inzet, zijn doorbraakhit van alweer twaalf jaar geleden. Heel benieuwd hoe Lowlands de kwestie met het NNO volgend jaar gaat goedmaken, als men bij het orkest daar überhaupt nog voor openstaat.||https://www.parool.nl/kunst-media/afsluiter-stromae-krijgt-lowlands-fanatiek-aan-het-dansen~b3bb890c/
2022-08-22||Kan Ajax de biedingen van Manchester United blijven weigeren?||Stel je voor: je bent opgegroeid in een door armoede en criminaliteit geteisterde krottenwijk in São Paulo, schittert inmiddels twee seizoenen in Amsterdam en de club die jou oppikte en boetseerde heeft een bod van 80 miljoen euro (wat eerder nog de vraagprijs was) geweigerd van Manchester United, waar je je in één klap kan verzekeren van tientallen miljoenen. Wat doe je? Antony, de Braziliaanse virtuoos van Ajax, vond het deze week reden om de veldtrainingen over te slaan. Trainer Alfred Schreuder kreeg zaterdag naar eigen zeggen van zijn sterspeler te horen dat hij zich ‘niet honderd procent’ voelde. “Ik vind het een moeilijke situatie. Daar ben ik eerlijk in. Ik heb zelf nooit in zo’n situatie gezeten. Ik ben heel duidelijk geweest dat ik alleen spelers wil die voor Ajax willen spelen.” Zo was Antony de grote afwezige op Het Kasteel zondagmiddag. Of hij zich bij de selectie van Ajax voegt, is nog maar de vraag. “Ik weet niet of ik mijn laatste wedstrijd met hem al heb gespeeld,” zei captain Dusan Tadic. “Ik heb hem gesproken, ja. Je probeert altijd aan te geven wat je wil, maar hij is 22 en volwassen. Hij weet wat hij moet doen. Deze beslissing moet hij met de club nemen. Het is heel jammer dat hij er niet bij was. We moeten kijken wat er gaat gebeuren.” De aanvoerder, trainer en clubleiding zijn, volgens bronnen, in elk geval nog niet verlost van United. Voormalig Ajaxcoach Erik ten Hag wil in de laatste tien dagen van de transferperiode zijn selectie, naast de Braziliaan Casemiro, van nog een paar topspelers voorzien. De verwachting: Manchester komt nog met een take it or leave it-bod dat rond de magische grens van honderd miljoen ligt. Kan Ajax dat nog wel weigeren? Alles kan. Het is ook niet zo dat Ajax dan honderd miljoen voor de clubkas afslaat. Zo profiteert Antony’s voormalige club São Paulo flink mee met een doorverkooppercentage van twintig procent en gaat er door andere kosten nog een flinke hap uit. Daarnaast wil Ajax het sportieve aspect laten prevaleren, om niet weer een deel van het elftal te hoeven renoveren en echt met flinke concurrentie de titel- en CL-strijd aan te gaan. “Ik wil gewoon dat Antony blijft, dus ik ga ervan uit dat hij niet verkocht wordt. Het geld waar het over gaat is absurd, maar we hebben al vijf of zes basisspelers verkocht. Ik vind het niet goed als we nog een speler verkopen,” stelt Schreuder, die vindt dat de club moet beoordelen of honderd miljoen af te slaan is. “Maar ik denk dat we financieel heel krachtig zijn. Mijn gevoel is goed, al begrijp ik zo’n jongen ook. Het is lastig, maar wij spelen Champions League en United niet.” Antony mikte na het voorbije seizoen, waarin hij vooral in de foutloze CL-poulefase van Ajax ongrijpbaar was, net als Argentijnen Lisandro Martínez en Nicolás Tagliafico op een toptransfer. Die leek van de baan toen Ajax een gigantisch prijskaartje op hem plakte. Tijdens zijn swingende optreden tegen Groningen leek hij zich te hebben verzoend met een derde seizoen bij Ajax. Toch niet dus. De switch van goede naar een beroerde competitiestart, van een ingespeeld elftal naar los zand en van de koningsklasse naar de Europa League neemt hij voor lief, wetende dat hij er een andere topcompetitie (Premier League) en tientallen miljoenen aan tekengeld en salaris voor de komende vijf jaar voor terugkrijgt. Of zijn ‘werkweigering’ en een verbeterd bod Ajax op andere gedachten brengen, zal de komende dagen blijken. Wel heeft de verkopende club een heel belangrijke troefkaart in handen: het WK. Als Ajax besluit ook voor honderd miljoen niet te zwichten (waarna United waarschijnlijk doorschakelt naar Eindhoven voor Cody Gakpo), dan kan Antony niet te lang bij de pakken neerzitten, omdat hij dan zijn perspectief op deelname aan en speeltijd voor het eindtoernooi in Qatar op het spel zet. Zo ver wil Schreuder nog niet denken. En hoe lang Antony in zak en as zal zitten als hij zijn droomtransfer niet te pakken krijgt, weet de coach niet. “Ik wil dat hij blijft. We weten wat er speelt, maar wij zijn Ajax en we spelen Champions League. We hebben goede spelers nodig. Het is logisch dat hij er – vanuit zijn perspectief – nu even mee zit. In zijn leefwereld is dat niet zo gek, maar je krijgt wel vaker een tegenslag in je leven.”||https://www.parool.nl/amsterdam/kan-ajax-de-biedingen-van-manchester-united-blijven-weigeren~b7102fd2/
2022-08-22||Hoe de Vuelta écht een Nederlands feest werd: van het gedeelde succes bij Jumbo-Visma tot de beste lead-out ter wereld||Voor ploegleider Grischa Niermann voelde het ook wel een beetje surrealistisch. Dat er tijdens de ploegenbesprekingen afgesproken kan worden wie er nu weer een dagje in de rode leiderstrui mag rijden. Het was een ongekend weekend voor Jumbo-Visma dat na de succesvolle Tour verder gaat waar het gebleven was: domineren. Na de gewonnen ploegentijdrit van vrijdag ging de trui van Robert Gesink naar Mike Teunissen en zondag naar de Italiaan Edoardo Affini. Slim en bewust spelen met de posities was de oplossing om in het openingsweekend drie renners het zoet van de leiderstrui te laten smaken. “Het voelt gek, maar het zijn de regels. Daar hebben we dankbaar gebruik van gemaakt,” zegt Niermann. “Prachtig voor de teambuilding. Maar we zijn ook blij dat we zonder schade het hectische weekend zijn doorgekomen. Het was geweldig om zoveel publiek te zien, maar tegelijkertijd ook gevaarlijk. Hopelijk kunnen we met Primoz Roglic later in deze Vuelta nog een keer van rode trui wisselen.” Danny van Poppel (29) hielp vorige week Fabio Jakobsen nog aan de Europese titel in het shirt van Nederland. Nu bij zijn ploeg Bora-hansgrohe is hij als lead-out, de laatste man die de sprinter moet lanceren, opnieuw goud waard. Sam Bennett won de eerste en de tweede rit met hulp van de excellerende Van Poppel. De Ier kwam woorden tekort om zijn ‘piloot’ te bedanken. Van Poppel kreeg sowieso veel lof. Op weg om de beste lead-out ter wereld te worden. Dat mogen vooral anderen zeggen, vindt Van Poppel. Hij is vooral zielsgelukkig dat hij weer plezier in zijn werk heeft. Want het scheelde heel weinig of Van Poppel was geen profwielrenner meer. Klaar was hij ermee, doodongelukkig zelfs. Dat is verleden tijd nu Van Poppel niet meer de last van het kopmanschap ervaart. “Dit is een heel bewuste keuze. Ik ben een lead-out. En dat blijf ik ook. Ik kan wel zelf sprinten, maar dan word ik vijfde of zesde. Ik werk liever voor een absolute topsprinter dan dat ik voor mezelf ga. Het geeft me meer rust. Nu ben ik weer gelukkig en dan gaat alles vanzelf. Buiten het fietsen scheelt het mij een hoop stress. In deze rol kan ik de allerbeste van de wereld worden, met zelf sprinten is me dat niet gelukt.” Met de bergtrui rijden door zijn woonplaats Roosendaal. Julius van den Berg (25), trouwe knecht in dienst van EF Education-EasyPost, beleefde zondag één van de mooiste dagen van zijn wielerloopbaan. Ook dinsdag na de verplaatsing richting Baskenland mag Van den Berg nog in de blauwwitte bollentrui rijden. Op het ‘klimmetje’ van de Rijzendeweg kwam hij als tweede boven. Zaterdag op Amerongse Berg, voor de gelegenheid omgedoopt tot Alto de Amerongse Berg, won hij nog het sprintje. Helemaal kapot, want door verwarring over de plek van de top, moest hij er drie keer voor sprinten. Van den Berg beleeft mooie dagen. In Utrecht en Breda nam hij uitgebreid de tijd voor handtekeningen en selfies. Maakt hij niet elke dag mee. En dan te bedenken dat dit plan al weken in zijn hoofd zat, maar de ploegleiding niet durfde te vragen of hij voor de bergtrui mocht gaan. “Want ik ben de enige niet-klimmer van de ploeg, haha. Ik dacht dat ik mijn werk op het vlakke voor onze kopmannen moest doen,” zegt Van den Berg. “Maar zaterdag kwam de ploegleiding naar míj toe. Met de vraag of ik er voor wilde gaan. Net als Magnus Cort deed in de Tour.” De Deen pakte ook in zijn eigen land de bolletjestrui. En reed er vervolgens een week in rond. Dat wordt voor Van den Berg een onmogelijke opgave als het peloton dinsdag in Baskenland arriveert. Van den Berg, met een lach die sowieso niet van zijn gezicht af te krijgen was: “Ik kan helemaal niet klimmen.” Robert Gesink beleefde vrijdagavond en zaterdag zijn moment. De ultieme beloning voor jaren hard werk voor anderen. Datzelfde overkwam Mike Teunissen (29) later in het weekend. Hij reed gisteren in de leiderstrui door Brabant. Na het geel in 2019, nu het rood. Hij genoot zichtbaar. Een mooi afscheidscadeau voor de renner, die na dit seizoen vertrekt bij de ploeg. Om meer voor zijn eigen kansen te kunnen rijden gaat hij naar het Belgische Intermarché Wanty Gobert. Al zegt Teunissen dat hij het zo niet voelt, het nieuwe seizoen is immers nog heel ver weg. Veel ogen waren op Teunissen gericht dit weekend. Maar zelfs ín de leiderstrui toonde hij zich weer een teamspeler. Het was de Limburger zelf die voorstelde om de trui ‘over te dragen’. Met de teambuilding zit het wel goed de komende weken in Spanje.Daniel Dwarswaard||https://www.parool.nl/sport/hoe-de-vuelta-echt-een-nederlands-feest-werd-van-het-gedeelde-succes-bij-jumbo-visma-tot-de-beste-lead-out-ter-wereld~b16854cb/
2022-08-22||Onderwijsminister: keuze voor vmbo, havo of vwo moet op latere leeftijd||Momenteel maken kinderen in groep 8 een eindtoets die, samen met het schooladvies, bepalend is voor de keuze om naar vmbo, havo of vwo te gaan. Deze vroege selectie leidt tot ongelijke onderwijskansen, zeggen experts. Het is ook steeds moeilijker geworden om op de juiste plek te komen door op latere leeftijd alsnog te switchen van niveau of te ‘stapelen’. Wiersma zegt: “We moeten op heel veel terreinen bereid zijn om verregaande keuzes te maken, ook op later selecteren. Wat mij betreft gaan we daarmee aan de slag, maar de vraag is: hoe snel kan dat? Want dan zijn we jaren verder, daar werk ik nu de opties voor uit. U hoort daar dit najaar meer over. Wat als een paal boven water staat: de kansenongelijkheid die we nu zien, komt mij de keel uit.” De Onderwijsraad adviseerde vorig jaar al het selectiemoment uit te stellen tot na een brede driejarige brugperiode. Dit zou betekenen dat het schooladvies en de toets aan het eind van het basisonderwijs komen te vervallen. In de eerste jaren daarna is dan ook feitelijk geen sprake meer van vmbo, havo of vwo. Het is nog onduidelijk of minister Wiersma zo’n grote stelselwijziging wil inzetten. In het coalitieakkoord staat wel dat het kabinet brede en verlengde brugklassen wil stimuleren ‘met oog voor de talenten van elke leerling’. “We bevorderen doorstroom en differentiatie om leerlingen maximale kansen te geven in het voortgezet onderwijs.” Concrete ingrepen, zoals het afschaffen van de eindtoets, ontbreken echter. De eindtoets wordt wel omgetoverd in een doorstroomtoets, is besloten. Leerlingen uit groep 8 van de basisschool maken die vanaf schooljaar 2023-2024 al in februari. Ze moeten zich dan eind maart aanmelden voor de middelbare school. Hierdoor maken alle leerlingen evenveel kans op een plek op de school van hun voorkeur en op het voor hen best passende niveau.||https://www.parool.nl/nederland/onderwijsminister-keuze-voor-vmbo-havo-of-vwo-moet-op-latere-leeftijd~b0d78578/
2022-08-22||Sparta-Ajax was een heel matig boek dat je toch moet uitlezen||Als Blind en Tadic tot de slechtste spelers behoren, is het niet eenvoudig het elftal aan de praat te krijgen. Sparta-Ajax was een heel matig boek dat je toch moet uitlezen. Ik had ook iets anders kunnen gaan doen. Een goéd boek uitlezen, wandelen door het bos, zwemmen, de wijnkelder bijwerken met kelderbriefjes (‘deze wijn drinken tot 2035’). Nou ja, je snapt niet waarom, maar toch blijf je bij zo’n wedstrijd hangen. Blind die, zichtbaar ongeconcentreerd, de ene na de andere bal inlevert. Berghuis, je weet wat ik wil zeggen: allemachtig, Berghuis. Blind heeft veertien keer de bal ingeleverd (bron: Stats Perform). Vermoedelijk liep hij te piekeren over de parallel tussen spelersmarkt en huizenprijzen. Antony is zo’n penthouse van 70 vierkante meter dat 1,5 miljoen euro moet kosten. ‘Nu verkopen voordat de markt instort.’ En weer een bal over de zijlijn.||https://www.parool.nl/sport/sparta-ajax-was-een-heel-matig-boek-dat-je-toch-moet-uitlezen~b9b86a66/
2022-08-22||Reserveer nu je stoel: Uitmarkt trapt nieuwe seizoen af||De kunst- en cultuursector verkeert na corona in zwaar weer. De kaartverkoop voor langlopende theatervoorstellingen, kleinere podia, minder bekende artiesten en tentoonstellingen van het kaliber onder dat van de grote publiekstrekkers loop stroef. En dat na twee moeizame jaren waarin de instellingen vaker dicht moesten blijven dan ze open mochten. Bekende makers werken mee aan de campagne; vandaag: actrice en zangeres Manoushka Zeegelaar Breeveld. Zij is deze zomer te zien in de voorstelling Het verdriet van de Zuiderzee, een coproductie van Orkater en Schouwburg De Lawei. Dit najaar gaat ook De Gliphoeve in reprise van Orkater en het Bijlmer Parktheater, deel twee van een trilogie over de komst van Surinamers naar Nederland.||https://www.parool.nl/kunst-media/reserveer-nu-je-stoel-uitmarkt-trapt-nieuwe-seizoen-af~b3e69b44/
2022-08-22||Eresaluut voor muziekpionier Jan Wolff bij het Muziekgebouw||Toen het Muziekgebouw tien jaar bestond in 2015 kreeg componist Martijn Padding de opdracht om een monument ter nagedachtenis aan voormalig directeur Jan Wolff te maken. Dat werd de geluidssculptuur Huil van de Wolff, dat sinds 22 augustus 2015 op iedere 22ste van de maand onder de grote luifel van het Muziekgebouw is te horen. Ook vanavond gebeurt dat. Voorafgaand wordt het korte hoornduet gespeeld dat in 2015 ook voor de onthulling van Huil van de Wolff werd gespeeld. Het werd voor die avond gecomponeerd door Louis Andriessen (1939-2021). Een van de twee hoornisten van toen, Mees Vos, zal het eresaluut weer blazen. De andere hoornist is Felix Peijnenborgh (1995). Wolff was zelf hoornist en pionier in het Nederlandse muziekleven van de moderne klassieke muziek. Hij richtte De IJsbreker op en was medegrondlegger van onder meer het orkest De Volharding, de Concertzender en het Nederlands Hoornisten Genootschap. Wolff was van de opening in 2005 tot aan zijn pensioen op 1 juni 2008 algemeen en artistiek directeur van het Muziekgebouw. Huil van de Wolff  (gerealiseerd door programmeur/sonoloog Johan van Kreij en instrumentenmaker René Bakker) is een geluidssculptuur waarin het gehuil van een Europese wolf en van een scheepshoorn over de omgeving van ’t IJ zijn te horen. Dat duurt 2 minuten en 54 seconden en klinkt elke maand anders afhankelijk van meteorologische parameters als windrichting en de luchtvochtigheid.||https://www.parool.nl/kunst-media/eresaluut-voor-muziekpionier-jan-wolff-bij-het-muziekgebouw~b28b6592/
2022-08-22||Als eerste in je familie naar de universiteit: ‘Ik wilde heel graag bewijzen dat ik het kon’||Het is het staartje van de zomervakantie en voor studenten zal het nog even lastig zijn om te kiezen hoe die laatste snippers vrije tijd worden besteed: een festival bezoeken, naar het strand, een picknick in het park of toch naar de Parade. Óf, dat kan ook: je gaat in een collegezaal zitten voor een intensief programma. Ruim vijftig eerstegeneratiestudenten kozen voor dit laatste. Binnenkort beginnen ze aan hun studie aan de VU, maar vorige week zijn ze alvast gestart met Better Prepared, een programma voor studenten van wie de ouders niet aan een Nederlandse universiteit hebben gestudeerd. Volgens de coördinator van het programma en VU-docent Fiza Ahmed zorgt het voor een ‘zachte landing’, zodat studenten ‘niet zo overwhelmed aan hun studie beginnen’. “Als je ouders niet hebben gestudeerd dan weten ze bepaalde dingen vaak niet. Een voorbeeld: een academische studie is een wetenschappelijke studie, maar veel ouders weten niet wat dat inhoudt. Daar geven we dus ook colleges over: wat is nou eigenlijk het verschil tussen kwalitatief en kwantitatief onderzoek? Maar het gaat net zo goed over persoonlijke ontwikkeling.” Zo zijn er verschillende sprekers die zelf ooit eerstegeneratiestudent waren en het ver geschopt hebben. In workshops worden academische vaardigheden geoefend en aan het eind van het programma – aanstaande dinsdag – moeten de studenten hun zelfgeschreven essay presenteren. Het thema: ‘Je eigen koers varen’. Ahmed: “Ze worden geholpen door studentcoaches, vaak ex-deelnemers. Dat is een veilig, warm bad.” De vraag die zich opwerpt is of het niet juist stigmatiserend kan werken om eerstegeneratiestudenten in een apart programma lessen te laten volgen. Nee, zegt Ahmed, integendeel. “We laten de studenten juist zien: ‘Je denkt misschien dat het bijzonder is dat je een eerstegeneratiestudent bent, maar kijk, je bent niet alleen. En er zijn ook voorbeelden van eerstegeneratiestudenten op een mooie positie – het kan allemaal’. Geen college of workshop heeft een zweem van: ‘Jullie hebben extra hulp nodig’. Trouwens: ze hebben juist vaak extra vaardigheden. Doorzettingsvermogen, bijvoorbeeld, omdat ze niet de geplaveide weg naar de universiteit hebben bewandeld. Het heeft meerwaarde als je andere milieus of culturen kent en je leert goed om je – als een soort kameleon – aan te passen aan verschillende situaties. Dit zijn juist heel gemotiveerde studenten.” “Ik kom uit Urk, een vissersdorp. Hoewel er steeds meer mensen uit Urk gaan studeren, is het van oudsher een dorp waar het de norm is dat mensen op jonge leeftijd heel hard aan het werk gaan. Zo hebben mijn ouders dat ook gedaan. Mijn zus en broer hebben wel een hbo-opleiding gevolgd, maar de universiteit is iets nieuws in ons gezin. Mijn ouders zijn trouwens wel heel trots. Ik heb na het vwo eerst twee hbo-opleidingen geprobeerd, een beetje de ‘normale’ studies voor meisjes: de modeacademie en communicatie. Toen ik al voor de tweede keer met een een hbo-opleiding stopte, dacht ik: ‘Shit’. Iedereen had er ook een mening over: ‘Je geeft snel op’. Maar ík moet gelukkig worden in mijn werk. Nu zit ik bij criminologie juist veel beter op mijn plek. Ik heb altijd een grote interesse gehad in de mensen die ik bij Opsporing Verzocht voorbij zag komen: ‘Wat beweegt hen?’ Maar ik doe deze studie ook vanuit mijn christelijke identiteit: mensen die door de samenleving worden afgeschreven om wat ze hebben gedaan, verdienen ook een tweede, derde of een honderdste kans.” “Heel interessant tijdens het programma Better Prepared zijn de colleges van inspirerende sprekers, mensen met een mooie carrière. Van hen leren we: ‘Uiteindelijk gaat het goed als je de richting kiest die bij je past’. Voor mij is dat farmaceutische wetenschappen. Binnen deze studie onderzoek je hoe een bepaald medicijn kan worden toegepast of ontwikkeld. Gelukkig ben ik geïnteresseerd in bètavakken en ben ik er ook goed in, dus dat maakt het nóg leuker. Toen ik tien jaar was zijn we Aleppo in Syrië ontvlucht vanwege de oorlog. Mijn moeder heeft wel gestudeerd, maar zij heeft natuurlijk geen idee hoe het op de Nederlandse universiteit allemaal werkt. Mijn ouders stimuleren me enorm. En ik krijg ook steun van mijn zus die aan de Erasmus Universiteit gaat studeren. Onze drive heeft er vast ook mee te maken dat we uit een oorlog komen. Deze kans hadden we in Syrië nooit gekregen en ik ben heel dankbaar dat ik hier nu sta.” “Mijn ouders hebben niet aan de universiteit gestudeerd. Ik had, voordat ik aan de VU begon, dus ook echt geen idee wat een hoorcollege inhield en wat er van me verwacht werd. Het programma heeft me daar vorig jaar echt bij geholpen. Nu help ik de nieuwe studenten tijdens de workshops van Better Prepared. Ik heb helemaal mijn draai gevonden bij bewegingswetenschappen en ik voel me heel erg thuis op de universiteit. Toen ik vorig jaar op de VU kwam, was ik heel verlegen – iemand die de kat uit de boom kijkt – maar nu voel ik me zeker genoeg om te zeggen wat ik vind. Ik kan wel zeggen dat ik ontpopt ben.” “Ik vond het héél spannend om naar de universiteit te gaan. ‘Die andere studenten zijn vast heel erg slim, en dan kom ik eraan met mijn vwo-certificaten en mijn mbo-diploma, dacht ik. Maar het valt enorm mee. De studenten zijn erg lief en iedereen heeft hier zijn verhaal. Vandaag heb ik Israa leren kennen. Toevallig komt zij ook uit Syrië en zelfs uit dezelfde stad als ik: Aleppo. We doen ook nog eens een studie vanuit dezelfde motivatie: onderzoek doen naar ziektes om daar mensen mee te kunnen helpen. Omdat mijn leraren van de schakelklas dachten dat ik een hoger niveau niet aankon, heb ik eerst een mbo-opleiding gedaan. In de weekenden ging ik vwo-lessen volgen en zo heb ik uiteindelijk mijn vwo-certificaten gehaald. Ik wilde heel graag bewijzen dat ik het kon. En nu zit ik hier met mijn medestudenten. Ze maken het heel makkelijk om mezelf thuis te voelen.”||https://www.parool.nl/amsterdam/als-eerste-in-je-familie-naar-de-universiteit-ik-wilde-heel-graag-bewijzen-dat-ik-het-kon~bf85a244/
2022-08-22||Hoelang houdt Femke Halsema het vol op Instagram?||Begin juli haalt burgemeester Femke Halsema via Instagram hard uit naar advocaat en Eerste Kamerlid Theo Hiddema (voorheen FvD, nu Fractie-Frentrop). De strafpleiter heeft op Twitter geschreven dat Halsema een appèl moet doen op de horeca om klanten met een Rolex de toegang te weigeren, nadat er een terrasganger met geweld van zijn horloge is beroofd. Het bericht van Hiddema lijkt niet helemaal serieus bedoeld te zijn, maar het valt verkeerd bij Halsema. Op Instagram neemt ze het heft in handen en schrijft ze dat de advocaat misinformatie verspreidt en dat hij ‘bewust’ ruimte geeft aan ‘kwaadaardige en agressieve’ reacties. ‘Hij legt mij een uitspraak in de mond die ik niet heb gedaan.’ Op de Stopera wordt met gefronste wenkbrauwen gereageerd. Halsema is voorbijgegaan aan haar woordvoerders en persoonlijke assistenten en men vraagt zich af of de burgemeester wel op deze manier van zich moet afbijten: ze had ook een officiële klacht kunnen indienen bij de deken van de Orde van Advocaten of bij de voorzitter van de Eerste Kamer om hier een zaak van te maken. Een opvallende actie van de burgemeester, die de laatste maanden sowieso steeds vaker van zich laat horen op Instagram. Zo kondigde ze vorige week aan een paar weken rust te nemen na een hectisch jaar en gaf ze een ‘inspirational speech’ mee aan haar volgers voor tijdens de vakantie. Doet Halsema dit allemaal zelf? En welke strategie zit hier achter? Om met die eerste vraag te beginnen: Halsema post niet alles zelf. Sinds ongeveer een jaar helpt de socialemedia-expert van de gemeente met beter beeldmateriaal en de inzet van stories en video’s op het platform. Artikelen of tv-items die goed passen in het plaatje van de burgemeester worden professioneel uitgelicht en gedeeld met haar 36.000 volgers. Wel al langer worden op het account van Halsema, dat ze heeft sinds vlak na haar aantreden als burgemeester in 2018, werkbezoeken geplaatst. Denk aan de Pride, een bezoek aan kledingbedrijf Patta, haar reis naar Suriname of de opening van het pleintje ter ere van voetballer Abdelhak Nouri. Maar sinds het aantreden van de socialemedia-expert lijken deze bezoeken steeds beter over te komen bij de Amsterdammers. De inzet van sociale media is dan ook een goede communicatiestrategie om politiek op een niet al te zware manier bij de burger te krijgen, stelt Sanne Kruikemeier, hoogleraar digitale media en samenleving aan de Wageningen Universiteit. “Het leidt bij burgers tot meer politieke betrokkenheid en het maakt politiek toegankelijker. Het maakt volgers niet zoveel uit of een redacteur of Halsema het post, maar uit onderzoek weten we wel: hoe authentieker, hoe beter het werkt. Dat is de kracht van sociale media.” Naast de expert die bezoeken online zet, reageert Halsema ook met regelmaat persoonlijk. Volgens een woordvoerder van de burgemeester is er geen strategie voor waar zij wel of niet persoonlijk op reageert. “Dat bepaalt ze uiteindelijk zelf. Het account wordt beheerd door de burgemeester zelf en haar team, dat ondersteunt met beeld en tekst.” Zo nam Halsema zelf ook het initiatief toen ze talloze bedreigingen binnenkreeg nadat was besloten dat Ajax niet gehuldigd kon worden op het Museumplein. Op Instagram deed ze in mei de dringende oproep aan Ajaxsupporters om te stoppen met het sturen van zulke berichten. Niet veel later sprak ze zich, ook via Instagram, uit over het seksisme waar ze mee te maken krijgt. Volgens Kruikemeier is circa 4 tot 18 procent van de publiekelijke reacties op politici, zeker vrouwelijke politici, grof en onbeschaafd. Halsema kon naast haatberichten ook rekenen op steun – en het weerhield haar er in de laatste maanden ook niet van om vaker met mensen in gesprek te gaan op Instagram. Zo ging ze in discussie met iemand die claimde dat Salman Rushdie te ver was gegaan. En gaf ze steun aan strafrechtadvocaat Zahra Boufadiss nadat zij een column had geschreven over het gevaar van nepnieuws en daar veel negatieve reacties op had gekregen. Kruikemeier: “Door interactief te zijn, wordt het persoonlijk. Het is jammer als de berichten enorm strategisch worden. Dan verliest het z’n waarde en volgers zullen dat doorhebben.” Het is de vraag hoelang de burgemeester op deze manier blijft communiceren. Halsema kwam in 2009 als een van de eersten op Twitter. Ze ging daar met talloze andere gebruikers in discussie. In Pluche, de politieke memoires die ze in 2016 publiceerde, schrijft ze dat zowel Twitter als haar weblog helpt om burgers te bereiken: ‘Het schrijven zelf vind ik leuk en, belangrijker dan dat, het geeft mij de mogelijkheid om me rechtstreeks, zonder journalistieke inmenging of duiding, tot grote groepen kiezers te wenden.’ Niet veel later dat jaar besluit ze juist om te stoppen met Twitter. Ze was klaar met ‘alle schreeuwers’ en liet haar 318.000 volgers weten dat ze stopte omdat ze te vaak online was en het meer energie kostte dan het gaf. Een gevaar dat Kruikemeier ook nu voor mogelijk houdt. “Politici haken af door de haatberichten en scheldpartijen die ze ontvangen. Ze zijn in het Wilde Westen, waar ze niet worden beschermd. Socialemediaplatforms zouden daar meer aan moeten doen. Het is slecht voor de democratie als politici niet meer in gesprek durven gaan online.”||https://www.parool.nl/amsterdam/hoelang-houdt-femke-halsema-het-vol-op-instagram~bee7639e/
2022-08-22||Humans of Amsterdam: ‘Ik was zo depressief dat ik mijn studentenkamer niet meer uitkwam’||“Als kind had ik moeite met leren uit een boek. Als ik een toets moest maken, ervaarde ik zo veel mentale druk dat mijn prestaties eronder leden. Met bloed, zweet en tranen heb ik mijn middelbareschooldiploma gehaald. Daarna ben ik door India gaan reizen. Die reis was echt een eyeopener. In die maanden heb ik meer geleerd over de wereld, mensen en culturen dan al die tijd op school. Daarna had ik geen idee wat ik wilde, dus besloot ik te gaan studeren. Opnieuw liep ik tegen mijn leerproblemen aan; het lukte me niet het tempo bij te houden. Daarnaast werd ik voor het eerst blootgesteld aan drugs en alcohol en dat maakte het alleen maar erger. Na een jaar was ik zo depressief dat ik mijn studentenkamer niet meer uitkwam. Ik wist dat ik zo niet langer door kon gaan en ben direct gestopt met mijn studie en bij mijn moeder gaan wonen. Zij ging een cafeetje openen en kon mijn hulp goed gebruiken. Voor het eerst ervaarde ik hoe het voelt om niet te hoeven presteren. Na acht maanden voelde ik me sterk genoeg om weer op mijn eigen benen te staan. Inmiddels werk ik als ober en organiseer ik muziekevenementen. Ik weet dat ik er nog lang niet ben, maar sinds ik mijn succes en eigenwaarde niet meer laat definiëren door cijfers, gaat het een stuk beter met me.”||https://www.parool.nl/ps/humans-of-amsterdam-ik-was-zo-depressief-dat-ik-mijn-studentenkamer-niet-meer-uitkwam~b2fdb3cc/
2022-08-22||Vechten in woonwijken? De praktijk is niet zwart-wit, zien deze Oekraïense militairen||Plotseling staat er een militair op de weg. Hij maant het verkeer – een fietser en twee auto’s – even te wachten, zodat twee stuks zwaar mobiel geschut achteruit de bosjes in kunnen draaien. Vijf minuten later, zijn vanaf een kilometer of twee verderop duidelijk hoorbaar dat er raketten worden gelanceerd. Nog eens vijf minuten later komt het mobiele geschut weer voorbijgereden, met lege hulzen op het dak. Ze wuiven naar de militairen die langs de weg gelegerd zijn, in het gebouw van een crèche. “Er is geen andere mogelijkheid,” zegt militair Miroslav Koptilo (45), die gelegerd is in de verderop gelegen stad Slovjansk over de gebruikte gevechtstactiek. De weg tussen Kramatorsk en een aan die stad vastgegroeid dorp is bliksemsnel tot militaire positie verworden: parkeren, schieten en snel weer wegrijden – en dat op een locatie die weliswaar niet dichtbevolkt is, maar waar wel degelijk mensen wonen. “Als we vanuit het open veld zouden vuren, zou ons geschut onmiddellijk worden verwoest.” Koptilo heeft veel gevechtservaring in het oosten van Oekraïne. “We schieten niet vanuit het centrum van Kramatorsk. Dat zou ook ingewikkeld zijn vanwege de omringende hoogbouw,” legt de militair uit. Koptilo’s eenheid heeft positie gekozen op en rond een heuvel nabij frontstad Slovjansk, veelal onder de grond, in loopgraven en in bunkers. Een deel van de mannen zit in een school. Op het gebruik van schoolgebouwen voor miltaire doeleinden uitte mensenrechtenorganisatie Amnesty International begin deze maand in een omstreden verklaring kritiek. “We kunnen onze steden en dorpen niet in de steek laten,” zegt Koptilo in reactie op die kritiek. “Onderdelen van het leger moeten in bewoond gebied blijven, zeker als de vijand dicht bij is. Het zijn ónze steden.” Scholen zijn in veel gevallen de meest voor de hand liggende keuze, stelt Koptilo. Die worden namelijk sinds het begin van de Russische invasie al niet meer voor onderwijs gebruikt. Het gaat bovendien om gebouwen van de overheid. Het heeft de voorkeur deze gebouwen te betrekken boven woningen die moeten worden geconfisqueerd. Bovendien, als de troepen verspreid over huizen in het dorp verblijven, verliest de commandant de controle op de eenheid. “Zeker in dorpen is vaak slechts één gebouw geschikt: de school.” De school als uitvalsbasis brengt wel risico’s mee. “Grote gebouwen zijn vaak het eerste doelwit van de vijand, los van de vraag of er iemand binnen is of niet,” zegt Koptilo. Als voorbeeld noemt hij Studenok, een dorp in de regio Loehansk dat hij afgelopen april hielp verdedigen. Er verbleven slechts vijf manschappen in de lokale school, het was geen militaire positie, en toch bombardeerden de Russen het gebouw als eerste. “Omdat de school door het leger gebruikt zou kunnen worden.” Om die reden is verblijven in een school ‘dom’, vindt Valeriej Kalasjnikov (28). Momenteel herstelt deze ervaren militair in zijn woonplaats Krivi Rih van een gekneusde arm en een zenuwschok; verwondingen die hij opliep toen er in zijn loopgraaf ­ergens aan het zuidfront een tankgranaat ontplofte. “Eigenlijk moeten we er niet schuilen. De school zal ons niet redden.” Valeriej Kalasjnikov (28) vindt het verblijven in een school om die reden dom. Deze ervaren militair herstelt in zijn woonplaats Krivi Rih van een gekneusde arm en een zenuwschok; verwondingen die hij opliep toen er in zijn loopgraaf, ­ergens aan het zuidfront, een tankgranaat ontplofte. “Eigenlijk moeten we er niet schuilen. De school zal ons niet redden.” Kalasjnikov moet tegelijkertijd erkennen dat een alternatief vaak niet voorhanden is. Zeker in het Zuiden, waar hij vecht en waar het landschap overwegend bestaat uit steppe. “In de velden verblijven, is onmogelijk, alleen al omdat de vijand er met drones rondvliegt. Die dingen zien alles. Je kunt je niet verbergen.” Zelfs bossages zijn geen optie, omdat de drones vaak temperatuur kunnen meten en de militairen alsnog zouden opmerken. “Het veiligste is een diep gat graven voor jezelf en daarin schuilen.” Beide militairen benadrukken dat scholen alleen worden gebruikt als verblijfplaats, ‘voor slapen, eten, uitrusten’, aldus Kalasjnikov. En niet als militaire positie. “Ik heb zelf nooit meegemaakt dat artillerie vanuit een school werd afgeschoten,” zegt Koptilo. Straatgevechten vormen een uitzondering. De militair noemt het voorbeeld van een slag bij Ilovajsk in 2015 waaraan hij deelnam. “Daar was de school de frontlinie. Dus schuilden we in de school en was de school ook onze positie.” Op dit moment bevinden de Russen zich in de straten van de stad Bachmoet: ook daar zullen straatgevechten volgen, verwacht Koptilo. “Dan zal vanaf elke moge­lijke plek worden gevuurd.” Burgers moeten volgens Koptilo frontsteden gewoon zo snel mogelijk verlaten. “We willen dat ze vertrekken uit onveilige gebieden.” Als mensen niet weg willen, zoals in steden als Kramatorsk en Slovjansk veel het geval is, is daar weinig tegen te doen. “Het is hier niet de Sovjet-Unie, waar mensen onder bedreiging van een geweer werden afgevoerd.” Terwijl evacuatie eerder werk van vrijwilligers was, nemen nu de autoriteiten het initiatief, zegt de militair. “Iedereen kan vertrekken en hulp krijgen.” Kalasjnikov beaamt dat. “Burgers zitten in hun flatje en denken dat dit hen zal redden, maar als de Russen komen, loopt het slecht met hen af.” De artillerie van de vijand is niet zo precies, legt hij uit. “Ze pakken een vierkante kilometer rond het doelwit en beregenen dat gebied met hun artillerie. Russen hebben geen provocatie nodig om op burgers te schieten.”||https://www.parool.nl/wereld/vechten-in-woonwijken-de-praktijk-is-niet-zwart-wit-zien-deze-oekraiense-militairen~b535fb60/
2022-08-22||De eerste kogel doodt goed gedrag||Twee visies tegenover elkaar in het stuk De rechtvaardigen van Albert Camus. “Poëzie is revolutie,” roept Janek. “Alleen de bom is revolutie,” antwoordt Stepan. Het stuk gaat over een moordaanslag door revolutionairen. Of zijn het terroristen? Stepan vindt dat voor de juiste strijd alles is geoorloofd. Janek is een dichter. Hij vindt dat onschuldigen niet het slachtoffer mogen worden. Camus vond dat je, zelfs voor een gerechtvaardigde strijd, niet voor God mocht spelen en onschuldigen mocht doden. Deed je dat wel, dan moest je de consequentie daarvan aanvaarden: je laten berechten in het besef dat je ter dood zal worden veroordeeld. Mijn samenvatting hier is erg kort door de bocht. Het stuk komt uit 1950. Of ik het met Camus volkomen eens ben, weet ik niet. Ethiek is geen stuk steen en verandert ook. In Moskou kwam de dochter van Aleksandr Doegin om bij een bomaanslag. Doegin is de ‘ideoloog’ van Poetin. Vrijwel zeker was hij het doel van de aanslag. Hebben de aanslagplegers nu een slag geslagen? Als je de verkeerde hebt vermoord – als er al zoiets bestaat als de verkeerde vermoorden – heb je gewoon een moord gepleegd. Maar je veroorzaakt wel een diep verdriet bij degene die je op het oog had. Neem ik mezelf als toetssteen dan zou ik, als mijn dochter was vermoord terwijl men mij op het oog had, in één klap de zin van het leven verliezen en mijn wraakzucht zou ik waarschijnlijk niet in de hand kunnen houden. Vaak heb ik mij afgevraagd of ‘oog om oog, tand om tand’ een goed moreel uitgangspunt was. Ik denk dat wanneer je onschuldige, liefste naaste wordt vermoord, je niks hebt aan een juiste moraliteit. Je kunt beseffen dat wraak uiteindelijk zinloos is, maar als je zoiets overkomt, dan heb je domweg wraak nodig. Ik althans wel. Neem je wraak, dan word je gestraft met schuldgevoel, neem je geen wraak dan straft je schuldgevoel je ook. Duizenden en duizenden moeders van zinloos omgekomen Oekraïense soldaten zullen na de aanslag op Doegins dochter denken: ‘Net goed!’ En nog zal deze aanslag hun verdriet niet dempen. De eerste kogel in een oorlog doodt goed gedrag. Zo’n kogel is een vrijbrief tot verkrachting en elke andere misdaad. Ook moord op de verkeerde. De wraak zal even verschrikkelijk zijn. Wat zal Doegin Poetin adviseren? Wat wil die doen voor zijn vriend? Hoe gaat het met de dochters van Poetin en Zelenski? Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/de-eerste-kogel-doodt-goed-gedrag~b25ec124/
2022-08-22||Opinie: ‘Besef dat het voor mensen niet vanzelfsprekend is zich inclusief te gedragen’||Het vraagstuk van diversiteit en inclusie blijkt voor veel organisaties een lastige zaak om op orde te krijgen. Om een oplossing voor dit probleem te kunnen vinden, doen zij er goed aan zich ervan bewust te worden waar ongelijkheid als gevolg van discriminatie of buitensluiting precies vandaan komt. De mens is biologisch geprogrammeerd om anderen te categoriseren zodat kan worden ingeschat in hoeverre iets bekend of onbekend en dus potentieel onveilig is. In de prehistorie was dat mechanisme van groot belang om vijand van vriend te kunnen onderscheiden. Van jongs af leren we daarom elkaar te categoriseren op basis van bijvoorbeeld geslacht, huidskleur en leeftijd zodat we snel kunnen handelen als dat nodig mocht zijn. Het nadeel hiervan is dat we daarbij vaak vervallen in vooroordelen en we onze onbevangenheid verliezen. Mensen trekken van nature naar mensen die op hen lijken, bijvoorbeeld qua geslacht en huidskleur, en nemen een wij-zij-houding aan. Mensen die qua voorkomen tot een andere groep behoren, worden als anders geëtiketteerd. De gewoontes van de eigen groep worden normaal bevonden, zij zijn dus de norm. Door positieve ervaringen in de omgang met soortgelijken, wordt de neiging tot buitensluitend gedrag ten opzichte van anderen bevestigd en versterkt. En zo komen we in een bubbel, vaak zonder ons daar echt bewust van te zijn. Die bubbel is comfortabel, maar zorgt er ook voor dat we minder openstaan voor mensen die anders lijken te zijn dan wijzelf. En laat nu precies dat noodzakelijk zijn om diversiteit en inclusie te verbeteren. We kunnen het de leden van het old boy network van witte middelbare mannen dus niet echt aanrekenen dat zij andere witte middelbare mannen blijven voortrekken. Doordat ze goed met elkaar overweg kunnen en elkaars taal spreken, ontstaat er een herbevestiging van waar hun groep en zijn leden voor staan. Hoewel we het die witte middelbare mannen in mijn opinie dus niet echt kwalijk kunnen nemen, is het wel een problematisch fenomeen aangezien zij de machtigste posities in het bedrijfsleven hebben. Als deze mannen elkaar blijven voortrekken, blijft de ongelijkheid in stand doordat deze groep maatschappelijk voordeel geniet ten opzichte van minderheidsgroepen in (de top van) het bedrijfsleven zoals vrouwen en mensen van kleur. Een deel van de kansen die de witte man in de top van het zakenleven heeft gekregen, is namelijk te danken aan de beperkingen die andere (minderheids)groepen ondervinden. Dat het merendeel van de topposities naar witte mannen blijft gaan, leunt op de beperkte toegang van anderen tot die top. Dat men daadwerkelijk gelooft dat witte mannen in de meeste gevallen bij voorbaat capabeler zijn in de top dan anderen, zou namelijk wel erg toevallig zijn. Het lijkt mij buitengewoon onwaarschijnlijk. Voor een mens is het dus niet vanzelfsprekend inclusief gedrag te vertonen ten opzichte van ‘anderen’. Daar komt bij dat de mens van nature geen fan is van verandering. Grote bedrijfsveranderingen leiden niet zelden tot weerstand en emoties als boosheid of verdriet. Het brengt namelijk onzekerheid met zich mee; je weet wat je hebt, maar nog niet precies wat je krijgt. Die onzekerheid maakt, samen met de energie die het kost om een verandering vol te blijven houden, veel mensen minder ontvankelijk voor verandering. Dat in combinatie met het feit dat diversiteit en inclusie met zich meebrengen dat je alleen werkelijk inclusief bent als je als heersende partij ruimte deelt met anderen, maakt dat niet iedereen erop zit te wachten. Desalniettemin blijft het een cruciaal streven voor organisaties. Het is dus goed om je te realiseren dat diversiteit en inclusie veel tijd en aanhoudend energie vergt en dat zonder deze energie de voortgang snel tot stilstand zal komen. Het vergt een proactieve houding van iedereen in de organisatie om voorbij te gaan aan de natuurlijke neiging tot buitensluitend gedrag. We moeten leren dat gedrag te herkennen om het bespreekbaar te kunnen maken. En we moeten vooral ruimte maken voor de mensen die van die ongelijkheid de dupe zijn, luisteren naar hun ervaringen en naar hun wensen ten aanzien van een gelukkige loopbaan binnen de organisatie. Dat biedt een basis voor inclusief leiderschap dat binnen een organisatie als rolmodel kan fungeren.||https://www.parool.nl/columns-opinie/opinie-besef-dat-het-voor-mensen-niet-vanzelfsprekend-is-zich-inclusief-te-gedragen~b1500d3e/
2022-08-22||Opinie: ‘Nieuw zijn de nepklinkers niet; twintig jaar geleden liepen de gemoederen al hoog op’||Malika Sevil schreef in Het Parool van vrijdag 12 augustus over het streetprint-asfalt dat sinds kort op de Nieuwezijds Voorburgwal, het Koningsplein en het Singel ligt. Terecht noemt ze de belangrijkste voordelen van deze nieuwe manier van bestrating: minder geluid en trillingen. Jammer dat uw redacteur zich kennelijk niet de hoogopgelopen discussie hierover in de gemeenteraad in 2000 herinnert. Op 9 februari van dat jaar nam de gemeenteraad na een debat van twee uur en diverse schorsingen een motie van mijn hand aan om het Singel tussen Spui en Munt níet te asfalteren, maar te bestraten met gebakken klinkers. GroenLinks, VVD en het college van B en W stemden tegen. Het college legde zware druk op de raad om in te stemmen met het streetprintasfalt. Burgers zouden met succes naar de rechter kunnen gaan omdat een klinkerbestrating iets meer geluid zou kunnen produceren. Geen enkele burger is later echter naar de rechter gestapt. Het Parool deed destijds uitgebreid verslag van deze hoogoplopende politieke twist. D66 vond het in het kader van het beschermd stadsgezicht en de toekomstige plaatsing op de Werelderfgoedlijst niet kunnen dat een stuk van een 17de-eeuwse hoofdgracht van Amsterdam geasfalteerd zou worden. Asfalt met streetprint (in warm asfalt wordt de print van klinkers geperst) vonden we destijds nog erger dan gewoon asfalt: nep en het is nog maar de vraag hoe dat er over een paar jaar uitziet. Om toch aan de geluidsnormen te voldoen vroeg D66 tevens van dit deel van de zogenoemde Stadshartlus een 30 kilometerweg te maken. Ook dit werd door de raad aangenomen en uitgevoerd. GroenLinks en de VVD vonden dat er op de Stadshartlus overal 50 kilometer per uur gereden moest kunnen worden. In de praktijk stond het verkeer op dit gedeelte van het Singel overigens meer stil dan dat het reed. Kritische juristen betitelden deze tweede motie overigens als een ‘détournement de pouvoir’, omdat 30 kilometer alleen maar werd ingesteld om de terugkeer van de oude klinkerbestrating mogelijk te maken. In de zomer van 2001 legde ik samen met een tevreden wethouder Guusje ter Horst, ontwerper Simon Sprietsma, monumentenbeschermer Walther Schoonenberg bij de opening een laatste klinker in zilver op het Singel. Daar stond op geschreven: ‘De klinker beklonken’.||https://www.parool.nl/columns-opinie/opinie-nieuw-zijn-de-nepklinkers-niet-twintig-jaar-geleden-liepen-de-gemoederen-al-hoog-op~b286c8af/
2022-08-22||Het is van de gekke dat er meer empathie is voor ‘die arme dorpelingen’ dan voor de mensen in Ter Apel||Voor Landhotel ’t Elshuys in het Twentse Albergen staat een groepje jongeren met een zelfgemaakt spandoek. De tekst luidt: ‘Met 300 azc’ers van kleur binnenkort in Albergen verkrachting, beroving en terreur!’ Het is niet de enige poëtische tekst die de omgeving siert. Op het hotel zelf prijkt een kartonnen bord waar ‘Houd Albergen schoon!’ op te lezen valt. Een groep kinderen loopt rond terwijl ze ‘azc nee, nee, nee’ zingen. Een trotse moeder moedigt hen aan. Deze protesten begonnen meteen nadat staatssecretaris Eric van der Burg van Asiel en Migratie het dorp had aangewezen als locatie voor een nieuw asielzoekerscentrum. Het was de eerste keer dat de regering besloot hier een vergunning voor te verlenen, zonder instemming van de gemeente. Niet alleen de inwoners waren ziedend, ook het college van burgemeester en wethouders schreeuwde moord en brand. De lokale bestuurders voelden zich ‘voor het blok gezet’ en waren ‘totaal verrast met dit besluit’. Tja, volgens mij kondigt de staatssecretaris al maandenlang aan dat hij dwang zal moeten gebruiken als gemeentes blijven weigeren om vrijwillig hulp te bieden. Terwijl ik de gênante beelden uit Albergen aanschouwde, dacht ik terug aan de gemeentelijke inspraakavonden van 2015, waar burgers werden bijgepraat over de komst van een noodopvanglocatie in hun gemeente. De oorlog in Syrië en Irak was op een hoogtepunt en er kwamen een stuk meer vluchtelingen naar Europa dan normaal. Dat leidde tot grote ‘bezorgdheid’ onder veel Nederlandse burgers. In Geldermalsen werd vuurwerk afgestoken en werd de politie met bakstenen bekogeld. In Steenbergen jouwden tegenstanders een voorstander van de noodopvang uit. Ze scandeerden: “Daar moet een piemel in.” En in Heesch werden twee dode varkens gedeponeerd op de plek waar het azc moest komen. Wat dat betreft is er in Albergen niets nieuws onder de zon. Toch is er naar mijn gevoel iets veranderd de afgelopen zeven jaar. Voor de Albergers lijkt een stuk meer begrip te bestaan dan voor de demonstranten van toen. Overal om me heen hoor ik geluiden als ‘het is ook niet niets voor die inwoners’ en ‘we moeten rekening houden met de heftige emoties van de bezorgde burgers’. Bullshit. Het is van de gekke dat er meer empathie wordt opgebracht voor ‘die arme dorpelingen’ dan voor de mensen in Ter Apel die al weken in de buitenlucht verblijven en gebruikmaken van toiletten die letterlijk overstromen van de stront. Maandenlang hebben verschillende gemeentes asielzoekers geweigerd. Dit soort dwingende maatregelen is dus de enige optie. Ik hoop met heel mijn hart dat het kabinet zijn poot stijf houdt en niet zwicht voor het grove taalgebruik van de demonstranten. Zeker weten doe ik het niet, want echt dapper kun je Rutte & co. natuurlijk niet noemen. God, wat mis ik Angela Merkel met haar ‘Wir schaffen das!’ Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/het-is-van-de-gekke-dat-er-meer-empathie-is-voor-die-arme-dorpelingen-dan-voor-de-mensen-in-ter-apel~b4e8ed2c/
2022-08-22||Bollenbos moet de fietser op zijn lange route een beetje opvrolijken||Een woensdagmorgen, mei 2022 en het hoost van de regen als ik – toch maar op de fiets op weg naar mijn tuinhuisje in de buurt van de Arena, want wordt het in de verte niet al een beetje lichter? – ineens op links een paar veelkleurige bollen zie oplichten. Er staan hekken om de kolommen van het viaduct van de A10 over de Spaklerweg, daarachter worden nog meer bollen aangebracht, sommige op stelen – lolly’s lijken het ook wel. Rood groen geel, oranje blauw, rood geel, geel groen, geel paars roze. Een van de schilders aangesproken, hier blijkt een team van uitvoerend kunstschilder Leone Schröder aan het werk in opdracht van organisatie Bright Up. Hé, die kennen we. Bright Up is die organisatie van de fietsstimulering, fietsbeleving en gebiedspromotie. Van de Berm Bunnies, drie grote witte konijnen op de Nieuwe Hemweg. Het gigantische Delfts blauwe Kussend Paar in Westpoort. En dus van het opvrolijken van onderdoorgangen van de vier hoofdfietsroutes van de stad om die aantrekkelijker te maken, zoals uitgedacht door Bright Ups voorvrouw Sandra Hueber. De Spaklerweg wordt omgekat tot zo’n brede oranje fietssnelweg, en zoals onder de A10 en Gooischeweg tropische vogels werden aangebracht en bij de Dolingadreef in de Bijlmer bloemenzeeën, verschijnen hier naarmate de weken vorderen aan alle kanten veelkleurige bollen van het Bollenbos. Met antigraffiti- en antipostercoating. Het blijk de eerste fase van het project – tussen de kolommen en het talud hoopt Hueber ook nog 3D-bollen en verlichting te realiseren. Dat plan ligt nog voor toetsing bij Rijkswaterstaat, vertelt ze. Komt er toestemming, dan zal de uitvoering ‘dikke duim’ wel voorjaar 2023 worden. “De tunnel was heel donker. Door de kolommen lichter te verven en van kleur te voorzien is het nu al een stuk vriendelijker. Maar die verlichting willen we ook echt heel graag.” De andere onderdoorgangen langs de Spaklerweg steken er nu wel heel sjofeltjes bij af, zeker die van het Amstelveenseboogmetroviaduct, zoals dit bouwwerk officieel heet, waar de resten van afgebladderde posters wegrotten in de berm – volgende project? Het is op een middag begin augustus, de schilders zijn klaar, als ik ineens een opvallende gelijkenis zie tussen het paars van een bol op de middenkolom en het paars van de Hanos meteen erna aan de linkerzijde van de weg. En verdomd: bij de Hanos staat ook een paal, een steel met een bol erop. Een draaiende. Een onbedoelde echo, zegt Hueber, geen moment aan gedacht. Voor de bollen heeft ze zich laten inspireren door het entertainmentgebied rondom de Johan Cruijff Arena. “Massa, veelheid, kleur, vrolijkheid. We hebben een markering willen maken, een poort naar multicultureel Zuidoost die die langgerekte route korter doet lijken.” Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/amsterdam/bollenbos-moet-de-fietser-op-zijn-lange-route-een-beetje-opvrolijken~bf62e9b4/
