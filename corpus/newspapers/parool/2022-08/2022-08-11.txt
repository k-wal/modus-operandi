2022-08-11||Noorwegen waarschuwt publiek: ‘Laat walrus Freya met rust, anders euthanasie van dier’||Freya die languit ligt te slapen op de romp van de Nederlandse onderzeeër Zr.Ms. Dolfijn, Freya die zich meldt in de havens van Den Helder en Harlingen en op Schiermonnikoog en Terschelling: het was vorig jaar rond oktober enige tijd vaste prik. In de zoektocht naar voedsel in het noordpoolgebied was de walrus waarschijnlijk de weg kwijtgeraakt. Daarvoor zwom Freya al enige tijd rond voor Denemarken en Duitsland en na het uitstapje naar ons land ging het richting de Noorse hoofdstad Oslo. Tekst gaat door onder de foto In de haven daar richtte de walrus sinds juli al heel wat chaos aan. Het massieve dier, te herkennen aan een roze vlek op haar neus, heeft in de haven van Oslo met haar 680 kilo al meerdere kleine boten tot zinken gebracht. Freya vindt het lekker om op (rubber-)bootjes te liggen en te slapen, zo is ook te zien op de vele foto's op sociale media en van persbureaus. De bootjes overleven dat niet altijd. Freya is in Oslo inmiddels een heuse attractie geworden, een echte zomerster, met een eigen fanbase. En dat baart de Noorse autoriteiten zorgen. Ondanks herhaalde oproepen om weg te blijven van het zoogdier en het niet te storen, blijft Freya veel aandacht trekken, meldt het Noorse Directoraat voor Visserij in een persbericht. Ter ondersteuning van de boodschap wordt een foto meegestuurd met daarop een menigte toeschouwers op nog geen meter afstand van de walrus. “Het roekeloze gedrag van het publiek en het niet respecteren van de aanbevelingen van de autoriteiten kunnen levens in gevaar brengen,” benadrukt een woordvoerder van het Directoraat Visserij, Nadia Jdaini, tegenover persbureau AFP. “We onderzoeken nu of aanvullende maatregelen, waaronder euthanasie, een echt alternatief kan zijn,” voegde ze eraan toe. Het directoraat meldt dat deze week verschillende potentieel gevaarlijke situaties zijn waargenomen in de badzone Kadettangen. Badgasten zouden te dichtbij zijn gekomen om het dier te fotograferen, soms ook met hun kinderen. Ook is waargenomen dat mensen voorwerpen naar de walrus hebben gegooid. Tekst gaat door onder de foto Het zorgt niet alleen voor gevaarlijke situaties voor de omstanders. Ook de walrus raakt van slag, menen de Noorse autoriteiten. “Het welzijn van het dier is duidelijk verminderd. De walrus heeft niet genoeg rust en de experts met wie we nu praten denken dat er sprake is van stress”, zegt Jdaini. Deze walvissoort eet graag grote maaltijden, maar moet daarna zo’n 20 uur liggend uitrusten. Hoewel hij normaal gesproken geen mensen aanvalt, kan hij zich volgens de autoriteiten bedreigd voelen door onwelkome mensen en hen aanvallen. Freya is niet de enige walrus die deze zomer in de spotlights staat. Eerder zwierf walrus Stena rond in Finse wateren. In de tweede helft van juli werd de walrus gevangen nadat het dier zich had teruggetrokken in een particuliere tuin. Stena werd verdoofd voor transport, maar bleek te zwak. In het wild zou het dier in zijn toestand zeker niet hebben overleefd, aldus betrokkenen bij de reddingsoperatie. De beesten kunnen in hun eentje een verre zwemtocht maken in hun zoektocht naar voedsel, om uiteindelijk weer terug te keren naar hun geboortegrond in het noordpoolgebied.||https://www.parool.nl/wereld/noorwegen-waarschuwt-publiek-laat-walrus-freya-met-rust-anders-euthanasie-van-dier~b0fc36d6/
2022-08-11||Schiphol gaat kosten van door chaos gestrande reizigers vergoeden||De regeling geldt voor degenen die zijn of haar vlucht in de periode van 23 april tot en met 11 augustus niet kon halen door de lange rijen op Schiphol. Daarbij vergoedt de luchthaven alleen de kosten die niet op een andere manier vergoed werden, bijvoorbeeld door een luchtvaartmaatschappij of de reisverzekering. Gedupeerde reizigers hebben tot en met 30 september om een compensatieverzoek in te dienen. Bij die kosten moet bijvoorbeeld gedacht worden aan extra kosten voor het omboeken van een vlucht of de kosten voor een nieuw vliegticket, maar ook aan reiskosten als mensen besloten met de auto of trein naar hun bestemming te gaan. Daarnaast kunnen bijvoorbeeld kosten voor een accommodatie die niet gebruikt, maar ook niet geannuleerd kon worden op de luchthaven verhaald worden. Reizigers van wie de vlucht werd geannuleerd worden volgens Europese regels al schadeloos gesteld door de luchtvaartmaatschappij. Schiphol wilde eventuele gevolgschade voor deze reizigers niet vergoeden omdat de reden van annulering vaak onduidelijk is, geeft de Consumentenbond aan. De bond is desondanks niet ontevreden. “We dachten eerst aan een massaclaim, maar dat is niet nodig gebleken. In eerste instantie hield Schiphol het helemaal af, maar nu hebben we toch afspraken kunnen maken. We zijn blij dat er voor veel consumenten een regeling is getroffen,” laat een woordvoerster van de Consumentenbond weten. Schiphol zal de regeling zelf afhandelen. De Consumentenbond en Omroep Max evalueren die na afloop. “Maar als er mensen onterecht worden afgewezen, dan zullen die signalen ons al wel eerder bereiken en kunnen we in gesprek.” De regeling loopt nu tot en met deze donderdag. Als er daarna nog problemen ontstaan, dan gaat de Consumentenbond opnieuw met Schiphol in overleg. “Het beeld is dat de dagelijkse gang van zaken steeds blijft verbeteren. We houden de situatie vanzelfsprekend goed in de gaten,” zegt een woordvoerster van Schiphol over het al dan niet verlengen van de regeling. Ze kon niet direct aangeven hoeveel de schadevergoedingen de luchthaven naar schatting gaan kosten.||https://www.parool.nl/amsterdam/schiphol-gaat-kosten-van-door-chaos-gestrande-reizigers-vergoeden~be26e77c/
2022-08-11||Versnelling verhuizing statushouders uit azc’s loopt ver achter||Dit blijkt uit cijfers van het Centraal Orgaan opvang asielzoekers (COA), die het ANP heeft opgevraagd. Het gaat om cijfers tot en met 8 augustus. Het kabinet wil dat er medio augustus 7500 statushouders uit een azc zijn verhuisd naar een eigen woning. Dit heeft het kabinet eind juni met de veiligheidsregio’s en de in de Landelijke Regietafel Migratie & Integratie vertegenwoordigde partijen afgesproken. Uit de COA-cijfers blijkt dat op dit moment slechts 52 procent van dat afgesproken aantal is gerealiseerd. Om het aanmeldcentrum in Ter Apel te ontlasten en de doorstroming in asielzoekerscentra op gang te krijgen, besloot het kabinet eind juni tot versnelde uithuisplaatsing van 7500 statushouders. Dat moest in zes weken zijn verwezenlijkt. Bijna 16.000 statushouders verblijven nu noodgedwongen in een azc omdat er voor hen geen reguliere woning beschikbaar is. Daarmee stokt de doorstroming in azc’s en blijft ook de situatie in Ter Apel onhoudbaar. Die 7500 statushouders zouden via flexwoningen en bijvoorbeeld omgebouwde kantoorpanden en verpleeghuizen een eigen woning moeten krijgen, zo lichtten staatssecretaris Eric van der Burg (Asiel) en minister Hugo de Jonge (Volkshuisvesting) eind juni toe. Het kabinet maakte daarvoor 100 miljoen euro vrij, om nog dit jaar de bouwproductie van flexwoningen te verhogen van 5000 naar 7500 en bestaande panden geschikt te maken voor bewoning. Een derde van de nieuwe flexwoningen en de tot woning getransformeerde panden worden aan statushouders of Oekraïners toegewezen, zegt een woordvoerder van De Jonge. Die flexwoningen zijn niet alleen voor statushouders bedoeld, maar ook voor andere spoedzoekers zoals net gescheiden mensen of daklozen. Er zijn inmiddels 3100 nieuwe flexwoningen gebouwd, zegt de woordvoerder.||https://www.parool.nl/nederland/versnelling-verhuizing-statushouders-uit-azc-s-loopt-ver-achter~be8a2297/
2022-08-11||‘Zo, meisje, ben je weer terug?’ zei mijn vader tegen mijn moeder||M. was terug uit het ziekenhuis. Ze was blijven wachten tot mijn moeder werd opgehaald voor haar operatie (laserbehandeling) aan haar urinebuis. “Ze was toch wel blij dat ik haar gebracht had,” zei ze. “En dat er iemand bij haar was gebleven tot ze haar kwamen halen. Ik heb je moedertje in haar blootje en met haar gebit uit gezien. Heel lief. Ze heeft jouw huid.” Mijn vader lag boven te slapen. Ik vertelde M. dat hij het niet erg zou vinden als hij niet meer wakker zou worden. Maar ook dat hij zo lekker had gegeten. “Ja, je appte een foto. Heb ik aan je moeder later zien. Ze was heel blij toen ze zag dat hij zo lekker zat te eten.” “Hij heeft alles opgegeten, een lekkerbekje met remouladesaus uit een apart bakje, aardappeltjes en groenten.” “Ja, zo ben jij ook opgevoed,” zei M. Ik vertelde ook over de mevrouw van de tafeltje-dekje-achtige instelling, die de warmhouddoos met eten was komen brengen. Dat ze mij had gezien en direct was doorgelopen naar de kamer om te zien of hij daar wel aan tafel zat. Die zat daar niet. De mevrouw had me aangekeken met een licht bezorgde blik. Alsof ik een bloedend mes in mijn handen had of zo. “Mijn vader zit op het toilet,” zei ik. En net op dat moment trok mijn vader door. De mevrouw had gewacht tot ze ook daadwerkelijk mijn vader uit de wc zag komen. “Heel goed,” zei M. “En goed dat je niet net de televisie in je armen had.” Toen mijn vader na zijn slaapje alweer een tijd in zijn stoel een kruidwoordraadsel aan het maken was, het dikke boek 1.000.000 puzzelwoorden binnen handbereik, werden we gebeld dat we mijn moeder uit de uitrustkamer van het ziekenhuis konden ophalen. Een halfuurtje later waren we weer terug. Mijn moeder schuifelde de kamer binnen en gaf mijn vader drie zoenen op het voorhoofd. “Zo, meisje, ben je weer terug?” zei mijn vader. Hij keek blij. “Het was zo gepiept,” zei mijn moeder. “Er moet wel iemand hier blijven vannacht,” zei M. “Dat vertelde de zuster. Hadden ze je dat niet van tevoren verteld?” “Dat weet ik niet meer, hoor,” zei mijn moeder, en ze maakte en afwerende beweging met haar hand. We praatten wat over hoe het was geweest in het ziekenhuis. Tegen etenstijd – mijn moeder had eerder op de dag al voorbereidingen getroffen en hoefde alleen maar iets in de oven te schuiven – zei ze: “Jullie kunnen wel gaan, hoor, ik voel me prima. En anders zitten jullie hier maar.” “Je zegt dat je net op de wc nog bloed plaste!” zei ik. “Ja, maar dat is restbloed van de operatie,” sputterde mijn moeder tegen. Ik onderdrukte een woedeaanval, en zei dat daar geen sprake van kon zijn. “Nou,” zei mijn moeder, “boven staat geloof ik nog een eenpersoonsmatrasje.” Ik keek M. aan, die verkondigde ook te willen blijven. (We hebben het overleefd en kunnen nu echt alles aan.) “Ik zou wel een borrel lusten,” zei mijn lieve moedertje. “Maar dat mag nu nog niet.” Mijn vader zat alweer over zijn puzzelboekje gebogen. We stonden op om op zoek te gaan naar een supermarkt, want mijn moeder had er geen rekening mee gehouden dat we ook nog zouden blijven eten. “Wat is een ander woord voor shoarmabroodje?” vroeg mijn vader nog snel. “Noga!” riep mijn moeder ons na. “Willen jullie noga voor me meenemen?” Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/zo-meisje-ben-je-weer-terug-zei-mijn-vader-tegen-mijn-moeder~b22c6c95/
2022-08-11||Onder NAP||Onder en boven water lijken twee totaal verschillende werelden. Fotograaf Niels Stomps dook in een wetsuit de Amsterdamse wateren in om te laten zien dat de onder- en bovenwereld naadloos op elkaar kunnen aansluiten. Deze week: Westelijk Marktkanaal.||https://www.parool.nl/ps/onder-nap~b2107106/
2022-08-11||Buren van The Harbour Club Oost maken na explosie bezwaar tegen nieuwe vergunning||De buren zagen dat de termijn waarin nog bezwaar kon worden gemaakt tegen die op 6 juli verlengde exploitatievergunning loopt tot 17 augustus. Daardoor was het na de ontploffing voor de deur van de club nog mogelijk te protesteren. De explosie was woensdag om 02.45 uur, voor de deur, toen niemand in het gebouw aanwezig was. De voordeur en enkele ramen raakten beschadigd. Getuigen zagen twee personen op een scooter wegvluchten. Vooralsnog is bij stadsdeel Oost één bezwaarschrift binnengekomen. Of het Juridisch Bureau van de gemeente meer bezwaarschriften heeft ontvangen, kon een woordvoerder donderdagmiddag nog niet zeggen. Ondertussen moet de (loco-)burgemeester nog besluiten of de club moet worden gesloten om de openbare orde te herstellen. Dat geldt overigens ook voor café In the City aan het Kleine-Gartmanplantsoen in het centrum van Amsterdam, waar in de nacht van zondag op maandag bij een explosie de voordeur en het portiek werden verwoest. De Harbour Club en het café waren overigens in elk geval in het verleden aan elkaar gelieerd, al was dat onofficieel. Zowel bij The Harbour Club als In the City waren eerder incidenten die de gemeente zal meewegen bij de vraag of het verantwoord is de zaken open te laten. The Harbour Club Oost werd in juli 2021 getroffen door een kleine explosie en een brand, waarbij de politie uitging van brandstichting. In mei 2019 werd het restaurant ’s nachts beschoten vanaf een scooter. Een maand geleden probeerden onbekenden twee slachtoffers te beroven, waarschijnlijk van een exclusief horloge. Bij café In the City legden twee jongens uit de Diamantbuurt in februari 2017 een granaat op de deurmat. Wijlen burgemeester Eberhard van der Laan sloot de horecazaak toen voor onbepaalde tijd. De daders kregen 200 en 150 dagen jeugddetentie. Vermoedelijk hadden ze de (onontplofte) granaat neergelegd in opdracht van criminelen die aan de deur waren geweigerd.||https://www.parool.nl/amsterdam/buren-van-the-harbour-club-oost-maken-na-explosie-bezwaar-tegen-nieuwe-vergunning~bd860ee4/
2022-08-11||ACM gaat erfpachtbeleid gemeente Amsterdam niet onderzoeken: ‘Niet belangrijk genoeg’||“Dit is zeer onbevredigend,” zegt Koen de Lange, voorzitter van Stichting Erfpachters Belang Amsterdam (SEBA). Mede namens de SEBA en het Nederlands Instituut voor Erfpacht (NivE) verzocht De Lange de Autoriteit Consument en Markt (ACM) in februari om het Amsterdamse erfpachtstelsel tegen het licht te houden. Daarbij werd De Lange gesteund door Chaja Heyning, Rob de Wildt en Peter de Reus, die de ACM tegelijkertijd een handhavingsverzoek deden. Volgens hen overtreedt de gemeente de mededingingswet en het burgerlijk wetboek. Zo zou de gemeente Amsterdamse burgers bij het vaststellen van de canon een te hoge en onvoldoende onderbouwde kostenopslag in rekening brengen. Ook zou de onafhankelijkheid van deskundigen die burgers kunnen inschakelen om een canonaanbieding van de gemeente te beoordelen onvoldoende zijn gegarandeerd. De gemeente bestrijdt dat. De ACM kan een rol spelen bij de langslepende kwestie, maar wenst die niet op zich te nemen, zo blijkt uit het besluit van 8 augustus. Globaal onderzoek is niet toereikend om vast te stellen of de gemeente de wet overtreedt, zo staat in het besluit van de Autoriteit; voor uitgebreid onderzoek vindt de ACM de kwestie niet belangrijk genoeg. “Om te kunnen beoordelen of mogelijk sprake is van een overtreding, is een uitgebreid onderzoek vereist,” zo meldt de ACM. De kennis die daarvoor moet worden ingezet, is schaars. Omdat andere, lopende onderzoeken in de ogen van de ACM belangrijker zijn, is het verzoek van De Lange afgewezen. Ook zijn in het coalitieakkoord verbeteringen opgenomen voor het erfpachtbeleid, aldus de ACM. Daarnaar verwijst ook gemeenteraadslid Suleyman Aslami van coalitiepartij D66 in reactie op het ACM-besluit. “De gemeenteraad wil bijvoorbeeld onderzoeken of er een onafhankelijke geschillencommissie moet komen.” Daarnaast wijst Aslami net als de ACM naar een aangenomen motie in de Tweede Kamer. Die moet leiden tot een betere consumentenbescherming bij erfpacht door overheden. De Autoriteit Financiële Markten zou daar een rol in kunnen spelen. “Er is veel beweging op het erfpachtdossier,” aldus Aslami. “Ik begrijp het verzoek van De Lange, maar ik snap ook dat de ACM dat verzoek nu naast zich neerlegt. Een broedende kip moet je niet storen.” De Lange noemt het besluit van de ACM ‘pure werkweigering’. “Het maatschappelijk belang van het erfpachtdossier is heel groot. Ter illustratie: bij canonherzieningen brengt de gemeente volgens onze berekening op termijn ten onrechte 4,2 miljard euro aan kosten in rekening bij Amsterdammers.” Dat de ACM verwijst naar de Tweede Kamermotie en de Autoriteit Financiële Markten is in De Langes ogen ‘het doorschuiven van de hete aardappel’. “Niemand durft er zijn vingers aan te branden, terwijl de pijnpunten van het erfpachtbeleid in het rapport van Berenschot kraakhelder zijn beschreven.” Via een bezwaarprocedure wil De Lange de ACM alsnog aanzetten tot een evaluatie van het erfpachtbeleid.||https://www.parool.nl/amsterdam/acm-gaat-erfpachtbeleid-gemeente-amsterdam-niet-onderzoeken-niet-belangrijk-genoeg~b397fb96/
2022-08-11||Bootje zinkt na aanvaring met ‘beha-brug’: vijf gewonden||Hulpdiensten, waaronder de waterpolitie, brandweer en ambulance, kwamen ter plaatse na de melding van een waterongeval, iets voor vijf uur. Het bleek te gaan om een eenzijdig ongeval, meldt een woordvoerder van de brandweer. Het bootje voer richting IJburg toen het door een nog onbekende oorzaak in aanraking kwam met een pijler van de brug, die vanwege de twee witte boogkrommingen ook wel bekendstaat als de beha-brug. De zes opvarenden zijn door omstanders uit de boot gered. Het bootje maakte zodanig water dat het gezonken is. Volgens een politiewoordvoerder ging het mogelijk om een speedboot, maar dat is nog niet zeker ‘want die is gezonken en ligt op de bodem.’ Een van de gewonden is naar het ziekenhuis overgebracht, vier personen zijn ter plekke nagekeken door ambulancepersoneel. De politie bekijkt nog of nader onderzoek noodzakelijk is. De brandweer meldde eerder nog dat drie personen gewond naar het ziekenhuis zijn overgebracht. Het blijkt te gaan om één persoon.||https://www.parool.nl/amsterdam/bootje-zinkt-na-aanvaring-met-beha-brug-vijf-gewonden~be7e57d1/
2022-08-11||Moeizame hervatting Oekraïense graanexporten||De aanvankelijke koper in Libanon zag plots af van de bestelde maïs, die naar verluidt zou worden gebruikt als kippenvoer. De Razoni verliet op 1 augustus met 26.000 ton maïs de Oekraïense havenstad Odessa. Na een inspectie in Istanbul was het schip op weg naar Libanon, maar de koper daar weigerde op het allerlaatste moment de lading, omdat die volgens hem meer dan vijf maanden te laat geleverd werd. Mogelijk waren er andere complicaties en was de werkelijke eindbestemming van de maïs van de Razoni niet Libanon maar Syrië, het buurland van Libanon en grote vriend van Rusland. Het exporteren van voedsel naar Syrië is legaal, maar wordt bemoeilijkt door westerse financiële sancties tegen de Syrische regering, vanwege de oorlog daar. Het in Londen gevestigde nieuwsmedium Middle East Eye bevestigt dat er inmiddels een andere koper is gevonden voor de veelbesproken lading. In een verklaring van het Joint Coordination Centre (JCC) van de Verenigde Naties, dat samen met de Turkse overheid garant staat voor de vrije doortocht van de vrachtschepen over de Zwarte Zee, staat dat het een gangbare commerciële praktijk is dat scheepsladingen ­onderweg opnieuw verkocht kunnen worden. Het JCC heeft daar geen invloed op, wordt eraan toegevoegd. Dat het gedoe uitgerekend deze eerste lading uit Oekraïne overkwam, had men liever ook anders gezien. Sinds het begin van de oorlog zijn miljoenen tonnen graan gestrand in de havens en silo’s van Oekraïne. Een deel daarvan werd geroofd door Rusland, aldus Oekraïne. Terwijl het graan bleef liggen in silo’s in Oekraïne, explodeerden de prijzen voor brood in landen als Egypte en Libanon. Internationale organisaties waarschuwden dat miljoenen mensen in de Hoorn van Afrika een volgende hongersnood wachtte als het graan wegbleef. Oekraïne en Rusland zijn de belangrijkste graanexporteurs naar het Midden-Oosten en Noord-Afrika, vanwege de relatief korte aanvoerroutes. De importerende landen in die regio’s waren door de oorlog aangewezen op andere, veel duurdere, graanvoorraden van verder weg. 27 vrachtschepen liggen inmiddels ​​klaar om met Oekraïens graan te vertrekken of zijn al vertrokken. Voor Oekraïne betekent deze export miljarden aan inkomsten. Inmiddels zijn er wel vragen gerezen over de prioriteit van de eerste transporten. Die blijken hoofdzakelijk maïs te bevatten, terwijl havens in Afrika of het Midden-Oosten vooral zouden wachten op Oekraïense tarwe. De eerste schepen zouden behalve maïs ook veel gemalen zonnebloempitten, zonnebloemolie en sojabonen vervoeren, deels naar Engeland en Italië. In Libanon, waar momenteel een ernstige economische en voedselcrisis aan de gang is, zit men net als elders in het Midden-Oosten en Afrika te springen om tarwe, veel minder om maïs of zonnebloempitten, meldden lokale media. Of dat een rol heeft gespeeld bij het annuleren van de bestelling met de Razoni is niet bekend. Volgens ingewijden wordt de volgorde van de graanexporten bepaald door de chronologische afhandeling van contracten van voor de oorlog. Sommige schepen die nu uitvaren waren al maanden geladen met maïs maar zaten vast vanwege Russische beschietingen of Oekraïense mijnen. In totaal zou nu 370.000 ton maïs en zonnebloempitten en - olie zijn geladen. Voorlopig wordt er dus vooral mais verscheept uit Oekraïne, maar de VN denken dat vanaf volgende week ook tarwe het land kan verlaten. Ook verwachten de VN dat de komende periode nog meer schepen in Oekraïne zullen aanmeren en dat het doel haalbaar is om twee tot vijf miljoen ton aan graan per maand uit Oekraïne te exporteren. Maandag is een kleiner graanschip wel met succes vanuit Oekraïne aangekomen in Turkije. Het gaat om het eerste schip dat zijn geplande eindbestemming heeft bereikt. Twee andere schepen die gelijktijdig waren vertrokken, zouden binnen een week op hun bestemming aankomen.||https://www.parool.nl/wereld/moeizame-hervatting-oekraiense-graanexporten~b20a0009/
2022-08-11||Rusland werd ver achter het front bestookt. Hoe gaat het nu verder op de Krim?||Rusland blijft volhouden dat de recente explosies op de Krim het gevolg waren van een brand in een munitiedepot. Militaire experts stellen juist dat de kraters op het getroffen vliegveld veroorzaakt moeten zijn door raketten of nauwkeurig geplaatste bommen. Oekraïne heeft officieel geen verantwoordelijkheid opgeëist voor de explosies, maar vermoed wordt dat Kiev erachter zit. Als Oekraïne inderdaad achter de explosies op de Krim zit, lijkt dit geen opmaat voor een Krim-offensief. Oekraïne probeert terrein te winnen in het zuiden bij de stad Cherson, maar de terreinwinst is niet groot en de Krim is nog ver weg voor het Oekraïense leger: de dichtstbijzijnde Oekraïense posities zijn 200 kilometer verwijderd van het vliegveld bij Novofedorivka. Oekraïne heeft geen manschappen beschikbaar voor een Krim-offensief nu troepen tegelijkertijd vechten bij Cherson, Zaporizja, Charkov en in de Donbas. Sebastopol is de thuishaven van de Russische Zwarte Zeevloot, en daarnaast hebben de Russen veel raketsystemen op het schiereiland gepositioneerd waarmee ze Oekraïense posities langs de Zwarte Zee-kust kunnen bestoken. Om het Russische leger in het zuiden van Oekraïne te ondersteunen is de Krim van cruciaal belang. Dat bij de explosies op het Russische vliegveld negen gevechtsvliegtuigen en een grote hoeveelheid brandstof en munitie zijn verwoest, is voor het Oekraïense Cherson-offensief dan ook goed nieuws. De Krim is ook symbolisch heel belangrijk voor beide partijen. Voor de Oekraïners vormt de annexatie van de Krim in 2014 het begin van de Russische aanval op Oekraïne. President Zelenski zei dinsdagavond dat de oorlog pas voorbij is als de Krim is bevrijd. Voor de Russen kan van bevrijding helemaal geen sprake zijn. Volgens hen is de Krim sinds het aansluitingsreferendum van 2014 wettelijk Russisch. Een aanval op de Krim is dus een aanval op Russisch grondgebied volgens Moskou. Daarbij komt nog dat de Krim voor de Russen een succesverhaal is, dat ze graag willen herhalen in andere delen van Oekraïne. Eerder heeft Rusland een mogelijke Oekraïense aanval op de Krim als ‘rode lijn’ bestempeld. Toch heeft Rusland de Oekraïners nu niet eens beschuldigd van een aanval. Rusland probeert de Krim af te schilderen als een onneembare vesting. Als het de Oekraïners nu is gelukt om van grote afstand of diep achter de vijandelijke linies een strategische Russische positie te verwoesten, gaat dat verhaal van de Russen in rook op. Zolang de Russen de explosies wijten aan een brand, zal er geen grootschalige militaire reactie volgen. Oekraïne heeft baat bij de ambiguïteit die er nu heerst rond de explosies. De Krim is zwaar beveiligd met antiraket- en antivliegtuig-artillerie, waardoor de Russen zich nu afvragen: hoe hebben de Oekraïners het klaargespeeld om een vliegveld op het schiereiland te bestoken, en kan dit opnieuw gebeuren? Die onzekerheid creëert angst.||https://www.parool.nl/wereld/rusland-werd-ver-achter-het-front-bestookt-hoe-gaat-het-nu-verder-op-de-krim~bb238661/
2022-08-11||Fietser (79) overleden na aanrijding met auto in Aalsmeer||Bij het ongeval, rond 19.30 uur ter hoogte van de watertoren, was naast de fietser een 55-jarige automobilist betrokken. De fietser raakte gewond en werd naar het ziekenhuis overgebracht. Deze week overleed de man aan zijn verwondingen. De politie is een onderzoek gestart om een beeld te krijgen van wat zich precies heeft afgespeeld. Ze is op zoek naar getuigen en beeldmateriaal.||https://www.parool.nl/nederland/fietser-79-overleden-na-aanrijding-met-auto-in-aalsmeer~b0ba00b4/
2022-08-11||Twerken: de helende werking van schuddende billen||Elke woensdagavond geeft de uit London afkomstige Roxanne Pratt (29), alias FoxxyRoxyyy, Twerk After Work-les in de Indische Buurt. Ze leert een groep van gemiddeld twintig vrouwen om hun heupen en billen soepel te bewegen. Halverwege de les laat Pratt zien waaraan ze haar bijnaam ‘Queen of Twerk of the Netherlands’ heeft te danken. Haar leerlingen kijken vol bewondering toe hoe ze schudt met haar billen, die een eigen leven lijken te leiden. Ze laat het er vrij moeiteloos uitzien, maar de dans, waarbij naast de billen de core en heupen centraal staan, vergt de nodige oefening, blijkt bij het meedoen aan de les. Want hoe beweeg je je derrière als je niet gezegend bent met soepele heupen, zittend werk doet en nog nooit één dansles hebt gevolgd? Natuurlijk, we zijn hier niet om auditie te doen voor een clip van Cardi B, maar als beginner moet je wél de nodige schroom overwinnen. Wat helpt, is dat er allerlei verschillende vrouwen aan de les meedoen – zwart en wit, jong en wat ouder, met dikke en platte billen, afgetraind en met vetrolletjes. Waar het bij Pratts les om draait, is plezier, benadrukt ze. En natuurlijk om die booty eens flink aan het werk te zetten! Twerk After Work-oprichter Bami Kuyeti (29) is deze woensdagavond over vanuit haar woonplaats Londen om hier het Zomercarnaval en Kwaku te bezoeken – en om meer twerkinstructeurs te vinden voor de lessen. “Nederlandse vrouwen zijn dol op twerken. Ik denk dat het komt omdat de Nederlandse cultuur misschien nogal rechtlijnig en vaak wat stijfjes is. Tijdens een twerkles ontdekken ze hoe goed het voelt om dat allemaal los te kunnen laten, letterlijk. Het valt me op dat sommige vrouwen heel serieus binnenkomen, maar de les met een grote lach op hun gezicht weer verlaten.” Vanavond doet ze zelf ook mee, net als goede vriend en danser Fernando van der Kraats (29), die halverwege de les komt binnenvallen. Met aanstekelijke energie zweept hij de vrouwen op hun billen los te gooien en zich nergens voor te schamen. “Jullie zijn allemaal queens, vergeet dat niet!” Het gaat bij twerken niet per se om hoe flexibel je bent. Ook niet of je man of vrouw bent, zwart of wit. Wat vooral telt, is dat je lef en zelfvertrouwen hebt, laat een wit meisje met het frêle lichaam van een ballerina zien als ze aan het einde van de les in de ‘circle of empowerment’ (waarbij de leerlingen in duo’s in het midden van een kring dansen voor de rest van de groep) haar pas geleerde moves toont. Ze duikt op de vloer, steekt haar achterwerk in de lucht en laat haar billen indrukwekkend snel op en neer bewegen. Ook vrouwen met wat minder zelfvertrouwen moeten eraan geloven en een dansje doen. Pratt: “Goed of slecht bestaat hier niet, onthou dat je dit doet voor de lol. We moedigen elkaar allemaal aan, be loud and proud.” Twerken zoals we dat in het Westen kennen, is in de jaren tachtig ontstaan in de dancescene van New Orleans. Het grote publiek pikte het pas op toen Miley Cyrus in 2013 niet alleen haar tong, maar ook haar kont uitstak bij een optreden tijdens MTV’s Video Music Awards. Deze zomer werd TikTok overladen met video’s van billen die stuiterden op het ritme van het nummer GYHO van Amber Rose – voormalig stripper, ex van rappers Kanye West en Wiz Khalifa en zelfverklaard feminist. Maar hét boegbeeld van de twerk is Lizzo, die twerkt terwijl ze op haar dwarsfluit speelt. Toch gaat de dans om veel meer dan het seksueel getinte schudden dat je ziet in clips, tijdens optredens en op TikTok, legt Pratt uit. “Twerken heeft zijn oorsprong in de Afro-Caribische cultuur en traditie. Het bewegen van de heupen en billen gaat in eerste instantie over het vieren van de vrouwelijkheid en het stimuleren van vruchtbaarheid. Natuurlijk kan het ook heel seksueel geladen zijn, maar daar gaat het bij de Twerk After Work-lessen in ieder geval niet om, die draaien om female empowerment, je vrij voelen in je eigen lichaam en zelfvertrouwen. Er zijn vrouwen die me vertellen dat ze door de lessen eindelijk durfden een ongezonde relatie te beëindigen of van baan durfden te veranderen, omdat ze door het twerken hebben geleerd trots te zijn op zichzelf. Ik voel me gezegend dat ik ze die ervaring kan geven. Ik beoefen ook nog andere dansen, maar twerk is mijn eerste liefde omdat het de meest bevrijdende dans is van allemaal. Twerken kan altijd en overal, op de tafel, op de stoel, op de vloer. Er zijn geen regels.” Lucia Borraccino (37) vertelt na de les dat Twerk After Work haar leven heeft veranderd: “Ik heb me nog nooit ergens zo welkom en thuis gevoeld. Doordat ik me op een andere manier heb leren bewegen, voel ik me voor het eerst echt comfortabel in mijn lichaam. Ik hield altijd al van de muziek, maar ik wist niet hoe ik erop moest bewegen. Nu ga ik met vrouwen die ik tijdens de lessen heb ontmoet naar feesten om samen te dansen.” Caroline Becker (30) uit Berlijn is op vakantie in Amsterdam en hoorde van de les via vrienden. “Ik ben als wit meisje in Duitsland opgegroeid met een bepaalde standaard van hoe ik er als vrouw uit moet zien, terwijl ik daar met mijn ronde heupen en billen niet aan voldoe. Op dancehallfeesten ontdekte ik dat alle vrouwelijke lichaamsvormen worden gevierd en dat je je seksualiteit als vrouw mag tonen, voor jezelf, zonder oordeel van anderen. Net zoals vanavond tijdens de les: in de cirkel dansen was wel spannend, maar ook bevrijdend. Op feesten zoek ik die aandacht trouwens niet op, als witte vrouw ben ik me ervan bewust dat ik slechts te gast ben in de zwarte cultuur.” Mette van Dijk (22) geeft daar zo haar eigen invulling aan. “Ik ben voor een groot deel opgegroeid in Afrika, ik hou van de cultuur en de manier van dansen en ben hier om het beter te leren. Maar ik doe ook mee omdat ik onderzoek doe voor het boek dat volgend jaar verschijnt, over mijn seksleven met zwarte mannen.” Haar vriendin Jinny Jin (23) heeft weer een heel andere reden om te willen leren twerken: “Ik heb een account op Only Fans en daarvoor is het een goede skill om te beheersen.” Twerken is niet alleen bevrijdend en een stevige full-bodyworkout (tijdens een les verbrand je al gauw 600 calorieën), de roterende bewegingen hebben volgens Bami Kuyeti ook een helende werking. “Vrouwen die een traumatische ervaring hebben meegemaakt, bijvoorbeeld een miskraam of een heftige bevalling, verliezen vaak het contact met hun onderlichaam en komen daar vast te zitten. Terwijl je juist uit dat deel van je lichaam veel levensenergie kunt halen. Je heupen en billen leren schudden is voor deze vrouwen ook een manier om leren los te laten en hun vrouwelijkheid weer te omarmen.” Rachaila Isenia (30) was een van de eerste Amsterdamse vrouwen die Twerk After Work-les gaf. Dat doet ze nu niet meer, maar de dans is wel een deel van haar leven geworden. “Twerken helpt je los te komen van wat anderen van je denken over hoe je lichaam eruitziet of hoe je beweegt. In onze maatschappij is een kont vooral om op te zitten, maar het geeft veel meer plezier en een veel bevrijdender gevoel als je trilt, draait en schudt, met alles wat je hebt!” De objectificatie en seksualisering zal altijd wel aan het twerken blijven kleven, zegt Isenia. “Maar vrouwen die twerken, trekken zich daar niets van aan, ze maken zich niet kleiner vanwege de male gaze, maar laten zichzelf juist zien, stoer en kwetsbaar tegelijk.” Kijk voor de Twerk After Work-lessen van Foxy Roxy op foxxyroxyyy.com. Twerken op dancehall, afrobeats en socca kan tijdens De Danshal en Shelly’s Shelldown in Club NYX.||https://www.parool.nl/ps/twerken-de-helende-werking-van-schuddende-billen~b21fb6e2/
2022-08-11||Braziliaanse espresso met een kaasbun bij koffiezaak Wandu||Evandro Barbosa de Souza (48) opende samen met zijn beste vriend Aldo Jesus Silva (38) een koffiezaak in het centrum. “Ik woon al vijftien jaar in Amsterdam en miste altijd gezelligheid in deze hoek.” De naam van de koffiezaak is een eerbetoon aan zijn oma, die hem altijd ‘Wandu’ noemde. “In het Afrikaans betekent Wandu een koffieboontje, dus het moest zo zijn.” Barbosa de Souza komt oorspronkelijk uit Brazilië. “Mijn ouders hadden in Brazilië een koffieplantage, dus al van kinds af aan werd ik met de koffiecultuur opgegroeid.” Bij Wandu werken ze met lokale producten, zoals Sprout Coffee Roasters, een kleine koffiebranderij in Eindhoven. Buurtbewoners kunnen al vanaf half acht ’s ochtends bij Wandu terecht voor een cappuccino (€3,30) of een espresso Brasileirinho (€2,70) in combinatie met een pão de queijo (€4,80), een Braziliaanse kaasbun. “Soms staan mensen al buiten op me te wachten,” lacht Barbosa de Souza. De mannen van Wandu willen iedereen het gevoel geven dat je er even tijd kan nemen voor jezelf en tot rust kan komen. “Het leven hoeft niet altijd zo gehaast te zijn.” De komende tijd gaat Barbosa de Souza de menukaart verder uitbreiden voor ontbijt en lunch. Het pastelkleurig interieur straalt rust uit en bij elk klein detail kan hij een verhaal vertellen, zoals de koffiekopjes die zijn gemaakt uit slib van Nederlandse bodem. In de ruimte beneden worden kunstwerken en Braziliaanse parfums verkocht. “Iedereen die hier binnenkomt leert veel over de koffiecultuur, die een rijke geschiedenis heeft.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/braziliaanse-espresso-met-een-kaasbun-bij-koffiezaak-wandu~b22b4928/
2022-08-11||Mokums Food tipt op welk Amsterdams terras je het langst in de zon kunt zitten||“Vrienden kwamen altijd naar mij voor restauranttips en in 2019 besloot ik die tips met iedereen te delen via Mokums Food. Er zijn zoveel horecazaken in Amsterdam, dat kan overweldigend zijn. Ik vind het zonde als mensen ergens heen gaan waar het tegenvalt. Je kan elke euro tenslotte maar één keer uitgeven.” “Als het plezier en de passie ervan afspatten, zoals bij Café Parlotte of Bakkerij Wolf. Ik tip het niet als ik het gevoel krijg dat er alleen vanuit een concept wordt gedacht: meer gericht op een mooie Instagrampagina dan op het eten.” “Nee, ik post alleen de aanraders. Sinds kort word ik weleens uitgenodigd door restaurants. Dan geef ik aan: als ik het niks vind, post ik er niks over.” “Ik kreeg vaak de vraag op welke Amsterdamse terrassen je in de zon kan zitten. Toen heb ik horecazaken gevraagd hoe lang de zon op hun terras staat. Dat is, per stadsdeel, terug te lezen op mijn account. Zelf vind ik Café Restaurant Nieges fijn: goed eten, een ruim terras en een lekker briesje van het IJ.” “Dat zou mooi zijn! Ik studeer nu nog, maar ik volg Mara Grimm op Instagram en zij heeft echt de baan en het leven – half in Amsterdam, half in Parijs – die ik zou willen hebben. Ze schrijft ook heel goed. Wie weet, ooit.”||https://www.parool.nl/ps/mokums-food-tipt-op-welk-amsterdams-terras-je-het-langst-in-de-zon-kunt-zitten~bf958895/
2022-08-11||Opinie: ‘Landbouw is op tamelijk korte termijn grotendeels achterhaald’||Het is de week van de stikstofgesprekken met bemiddelaar Johan Remkes. Een van de kwesties die ongetwijfeld aan bod komen is het geringe perspectief dat de overheid de boeren zou bieden. Ik vraag me daarbij telkens af: welk perspectief zou dat dan ook moeten zijn? Je hoeft geen kenner van de agrarische industrie te zijn om te voorzien dat de boeren de komende vijftig jaar door twee ontwikkelingen ingehaald zullen worden: laboratoriumvoedsel en klimaatverandering. Met name de huidige veehouderij is gedoemd. Vooral als gevolg van de technische ontwikkelingen, onder andere door de komst van kweekvlees. Hoewel de producenten van kunstvlees vaak veel te optimistische vergezichten schetsen (‘over een jaar ligt ons vlees in de winkel!’), zal het er onvermijdelijk komen. Zodra de technieken zijn geperfectioneerd en schaalvergroting kunstvlees een goedkoper – en net zo lekker – alternatief heeft gemaakt, zal vlees uit dieren weggeconcurreerd worden. Dat is misschien over vijf jaar nog niet aan de orde, maar in 2050 waarschijnlijk wel. Kweekvlees zal de veehouderij niet helemaal overbodig maken. Voor de productie van kunstvlees moeten namelijk af en toe stamcellen gewonnen worden uit levende dieren. Daarnaast zal dierlijk vlees een nostalgisch goed of een luxeproduct worden. Josh Tetrick, directeur van het Amerikaanse kweekvleesbedrijf Just, is er bijvoorbeeld van overtuigd dat mensen soms liever dierenvlees zullen willen eten, zoals er nog steeds mensen zijn die een typemachine kopen. Er zal hoe dan ook veel minder behoefte zijn aan slachtvee. En de zuivelindustrie ontwikkelt zich in dezelfde richting. Diverse start-ups, waaronder het van oorsprong Nederlandse Those Vegan Cowboys, streven ernaar een fermentatieproces te ontwikkelen dat de magen van de koe nabootst. En hier gaat het zeker van komen. Voedseltechnoloog Tiny van Boekel denkt zelfs dat de kansen voor laboratoriummelk groter zijn dan voor kweekvlees. Het is kortom niet de vraag óf de huidige vee-industrie door voedsel uit het laboratorium ingehaald zal worden, maar wannéér dat gebeurt. In die zin heeft een zeer groot deel van de huidige varkens-, kippen- en rundveehouders geen toekomst. De akkerbouw heeft betere perspectieven, maar zal een zware kluif krijgen aan de gevolgen van klimaatverandering. Droogte en extreme regenval zijn tot daaraan toe, de ware bedreiging is verzilting. Op dit moment zijn er al akkers in Nederland die niet meer bruikbaar zijn door een te groot zoutgehalte en dit probleem zal alleen maar toenemen naarmate de zeespiegel stijgt, er minder zoet water door de rivieren stroomt en de bodem inklinkt. Tegen verzilting is wel wat te doen, maar alle trucjes die we erbij moeten halen, maken akkerbouw er niet makkelijker op. Daarbij valt onder andere te denken aan nieuwe irrigatiemethoden en de opslag van zoetwater in de winter. Daarnaast kunnen boeren overstappen op nieuwe gewassen. Niettemin is dat makkelijker gezegd dan gedaan, want zilte gewassen, zoals lamsoor en ijskruid, zijn vooralsnog nicheproducten. Die zijn niet zo eenvoudig aan de man te brengen als een Frieslanderaardappel. Dus stikstof of niet, zelfs als de overheid alle plannen van tafel zou vegen, zijn de boeren op weg naar een moeilijke toekomst. De kinderen van de huidige boeren zullen veel minder kansen krijgen om een succesvol bedrijf te runnen. Aangezien zo velen het stikstofprobleem niet zagen aankomen, is het misschien wijs de boeren hier alvast op te attenderen. Misschien kan Remkes het daar alvast met ze over hebben.||https://www.parool.nl/columns-opinie/opinie-landbouw-is-op-tamelijk-korte-termijn-grotendeels-achterhaald~b3630827/
2022-08-11||Die achteloos gepleegde aanslagen... Zoveel kapot, om zo weinig||BAM! BAM! Daar ontploften deze week weer in het holst van de nacht explosieven bij het Leidseplein en in een luxe wijk in aanbouw in Oost. Bèng! Bèng! Bèng! Daar schoten jongens vanaf scooters weer herhaaldelijk op gevels in woonwijken. KLABAAAM! Daar vlogen in Oost weer twee pinautomaten uit de puien van panden waarin omwonenden lagen te slapen. Het went niet en het houdt niet op. De achteloosheid waarmee criminelen midden in de stad ontploffingen teweeg brengen is schrikbarend. Meestal mislukken hun pogingen grof geld te bemachtigen, zoals uit geldautomaten. In andere gevallen willen ze een onderneming in de problemen brengen of bewoners intimideren. Soms speelt wraak. Als duidelijk wordt wie de geweldplegers zijn, blijken het vaak jonge straatcriminelen die carrière willen maken en makkelijk wat denken te verdienen. Een andere categorie zijn de meer doorgewinterde criminelen die het ene geweldsmisdrijf aan het andere rijgen zonder zich om de gevolgen voor de slachtoffers te bekommeren. Typerend vind ik de twintiger die in het criminele milieu de reputatie had alles te doen voor geld, en daarom ‘Centjes’ werd genoemd. Hij was op straat en binnen de recherche beschuldigd van betrokkenheid bij een verscheidenheid aan beschietingen van woningen en horeca, en aan granaatleggingen. Hij was een paar jaar gelden weer eens in beeld nadat een coffeeshop in de Amsterdamse binnenstad meermaals was beschoten. De politie luisterde hem af en hoorde hem met een vriend praten over een in Amsterdam gestolen BMW die was verdwenen uit een Duitse garagebox. De mannen leken de bolide daar te hebben ‘koud gezet’ (gestald) als vluchtauto bij plofkraken. Na het ‘ploffen’ van een Duitse geldautomaat ontkwamen de daders met 118.000 euro. Het opblazen van een tweede geldautomaat leverde geen buit op. Beide keren was de ravage enorm. De Amsterdammer werd vrijgesproken, vervolgens meermaals beschoten en uiteindelijk geliquideerd, nog voor zijn dertigste. Zo leven sommige jongens en jonge mannen een leven dat zindert van geweld, waarin het niets groots voor ze is aanslagen te plegen. Als je de verwoeste winkel ziet van de sigarenzaak annex postagentschap aan het Beukenplein waar laatst de geldautomaat is opgeblazen… Al-les kapot, om helemaal niets. Uiteraard zien we ook de doelwitten die geweld over zichzelf afroepen door hun levenswandel of bedrijfsvoering. Dan is de klap bedoeld als bedreiging van de lompere soort, als waarschuwing of als wraak. In die gevallen ben ik blij dat ik niet voor dat duivelse dilemma sta. Sluit je de onderneming of woning om nieuw geweld te voorkomen, en raak je de mogelijk malafide doelwitten zo de tweede keer? Of grijp je níet in, met alle risico’s van dien? Gelukkig (voor iedereen) ben ik geen burgemeester. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/die-achteloos-gepleegde-aanslagen-zoveel-kapot-om-zo-weinig~b5e482e9/
2022-08-11||Zien we Ziyech tóch op het WK? Marokko ontslaat bondscoach||Door het vertrek van Halilhodzic lijkt de weg vrij voor Ziyech om toch mee te doen aan het WK in Qatar, komende winter. Ook oud-Ajacied Noussair Mazraoui kende problemen met de bondscoach. Halilhodzic vond het gedrag van Ziyech niet passen in zijn selectie en nam het Mazraoui onder meer kwalijk dat hij zich te makkelijk met een blessure had afgemeld. Mazraoui en Ziyech ontbraken eerder dit jaar dan ook tijdens de Afrika Cup, waar hun land in de kwartfinales werd uitgeschakeld door Egypte. Mazraoui legde zijn ruzie met Halilhodzic daarna bij, en keerde terug in de Marokkaanse selectie. Sindsdien heeft de verdediger, die deze zomer de overstap maakte naar Bayern München, nog niet voor Marokko gespeeld. Ziyech heeft al sinds juni van vorig jaar geen interland meer gespeeld voor de ‘Leeuwen van de Atlas’. ‘Vanwege een meningsverschil gaan beide partijen uit elkaar,’ liet de Marokkaanse bond donderdag in een persverklaring weten over het vertrek van de bondscoach. ‘We bedanken Vahid Halilhodzic voor alles wat hij heeft bereikt, zoals plaatsing voor het WK met een getalenteerde, veelbelovende groep spelers. Van zijn kant wenst hij de nationale ploeg veel succes in de verdere toekomst.’ Marokko zit op het WK in Qatar in groep F met België, Kroatië en Canada. In 2018 slaagde Marokko er op het WK niet in om de groepsfase te overleven. Met Ziyech in het team werd er alleen tegen Spanje (2-2) een punt gepakt. Tegen Portugal (0-1) en Iran (0-1) werd verloren.||https://www.parool.nl/sport/zien-we-ziyech-toch-op-het-wk-marokko-ontslaat-bondscoach~bcc885fe/
2022-08-11||Toch geen harde acties Farmers Defence Force: ‘Blijk van goede wil richting kabinet’||Directe aanleiding is een rapport van stikstofprofessor Han Lindeboom dat woensdag op Texel werd gepresenteerd. Daarin staat een plan om de hoeveelheid stikstof naar beneden te halen, zonder dat de veestapel moet inkrimpen. Oplossing zit volgens Lindeboom onder andere in het gebruik van ander voer, ander gras en het beperken van het kunstmestgebruik. Lindeboom is een emeritus hoogleraar zee-ecologie, die op Texel woont. Hij verdiepte zich intensief in de stikstofproblematiek en betoogt dat de problemen een stuk minder groot zijn dan het RIVM en het kabinet doen geloven. Lindebooms opvattingen vinden vooral gehoor in de boerenhoek. Andere wetenschappers twijfelen aan zijn ideeën. Farmers Defence Force ziet wel heil in Lindebooms verhaal, en ziet graag dat het kabinet er serieus naar kijkt. “Ik roep daarom om naar Mark Rutte: kom tot inkeer en ga met dit rapport aan de slag,” zegt Van den Oever in een video aan zijn leden. “Als blijk van goede wil zal de FDF de eerste stap zetten en we schorten alle harde acties tot nader order op.” De groep blijft wel omgekeerde vlaggen ophangen aan eigen boerderijen. Ook gaan publieksvriendelijke acties volgens Van den Oever door, zoals de aangekondigde protesten bij de wielerwedstrijd Vuelta a España, die volgende week in Nederland start. Eerder deze maand kondigde Van den Oever nog de ‘hardste acties die FDF ooit gevoerd heeft’ aan. Hij sprak over escaleren en iets speciaals bedenken. Dat gebeurde nadat de actiegroep totaal niet tevreden was na het eerste overleg tussen boerenorganisaties en het kabinet onder leiding van stikstofbemiddelaar Johan Remkes. Bart Kemp van Agractie houdt zich in een reactie op de jongste uitspraken van Van den Oever op de vlakte. “De positie van de boeren aan de orde stellen is onverminderd noodzakelijk,” aldus de voorman van de boerenactieclub. Hij zegt net als FDF dat mildere acties door zullen gaan. Agractie kondigde woensdag ook aan te protesteren tijdens de Vuelta. Kemp verwacht nog steeds ‘serieuze toenadering vanuit het kabinet op cruciale punten om in gesprek een begin te kunnen maken aan herstel van vertrouwen’. LTO Nederland heeft nog niet gereageerd.||https://www.parool.nl/nederland/toch-geen-harde-acties-farmers-defence-force-blijk-van-goede-wil-richting-kabinet~b6d1a8d9/
2022-08-11||Afgelopen week ruim 3500 mensen gevaccineerd tegen apenpokken||In alle 25 GGD-regio’s worden nu prikken gezet, meldt het Rijksinstituut voor Volksgezondheid en Milieu (RIVM). Het is niet bekend hoeveel mensen waren uitgenodigd, dus hoe hoog de opkomst is, is niet bekend. De mensen krijgen het pokkenvaccin Imvanex. Twee inentingen daarmee moet ze beschermen voor het geval ze het apenpokkenvirus oplopen. Voor de eerste lichting worden enkele tienduizenden mensen uitgenodigd. Transgender personen en mannen die seks hebben met mannen komen in aanmerking voor de prik als zij hiv-positief zijn of als zij medicijnen nemen om te voorkomen dat zij hiv oplopen. Zij lopen mogelijk het grootste risico besmet te raken met het apenpokkenvirus. Het aantal positieve tests loopt langzamer op dan in de weken ervoor. De teller staat op 1025 bevestigde besmettingen. Dat zijn er 68 meer dan vorige week donderdag. Dat is de kleinste toename in een week tijd sinds half juni. De meeste positief geteste mensen zijn mannen die seks hebben met mannen.||https://www.parool.nl/nederland/afgelopen-week-ruim-3500-mensen-gevaccineerd-tegen-apenpokken~b8a5b632/
2022-08-11||Grease vanavond eenmalig terug in bioscopen na overlijden Olivia Newton-John||In Amsterdam draait de film in alle bioscopen van Pathé. In Pathé Arena om 19.45 uur, in Pathé City om 21.15 uur, in Koninklijk Theater Tuschinski om 21.30 uur, in Pathé De Munt om 19.30 uur en in Pathé Amsterdam Noord om 20.50 uur. Een deel van de opbrengst gaat naar Pink Ribbon, belooft Pathé op Instagram. Dat goede doel, onderdeel van KWF Kankerbestrijding, haalt geld op voor onder meer onderzoek naar borstkanker. De Brits-Australische Newton-John leed al dertig jaar aan de ziekte. Ze stierf afgelopen maandag. De familie van Newton-John heeft het aanbod aangenomen van de premier van de Australische deelstaat Victoria om de zangeres een staatsbegrafenis te geven. Premier Daniel Andrews zei dat het ‘meer een concert dan een begrafenis’ wordt. “Het zal een passende viering worden van zo’n rijk en veelzijdig leven,” zei Andrews. De datum voor de plechtigheid is nog niet vastgesteld. Newton-Johns man John Easterling plaatste eerder donderdag een eerbetoon aan zijn vrouw op sociale media. Hij bedankte alle mensen voor de ‘oceaan aan liefde en steun’ die hij had gekregen na haar overlijden. ‘Ze was de moedigste vrouw die ik ooit heb gekend. In haar moeilijkste momenten was ze altijd in staat om dingen positief te maken.’||https://www.parool.nl/kunst-media/grease-vanavond-eenmalig-terug-in-bioscopen-na-overlijden-olivia-newton-john~bc49b42b/
2022-08-11||Ik hoop dat Frenkie de Jong zo sterk zal zijn om Barcelona tot het uiterste te drijven||Twee filmpjes heb ik bekeken van Ajax’ nieuwe rechtsback. Het was genoeg om te weten dat Rensch zich beter kan laten verhuren. Wat is het lekker om weer naar echt voetbal te kunnen kijken, naar het spelplezier van Neymar en Messi, het vloeiende middenveld van Brighton, de voeten van Veerman, de rush van Frenkie de Jong. Het lijkt allemaal zo voor de hand te liggen, voetbal is voetbal toch? Was het maar waar. Voetbal trekt tuig aan, ik heb het niet over de vrienden van Ihattaren, maar over bestuurderstuig zoals dat in Barcelona optreedt. Ik hoop dat De Jong zo sterk zal zijn om ze daar tot het uiterste te drijven, voorbij de deadline om nieuwe spelers in te schrijven, om dan op de laatste dag gedag te zwaaien tegen de nieuwe voetbalcultuur in Barcelona. Zelfs Xavi deugt niet meer.||https://www.parool.nl/sport/ik-hoop-dat-frenkie-de-jong-zo-sterk-zal-zijn-om-barcelona-tot-het-uiterste-te-drijven~b6824eb8/
2022-08-11||Disney+ verwelkomt 14 miljoen nieuwe abonnees, Netflix ziet er bijna 1 miljoen vertrekken||Volgens Walt Disney, het entertainmentconcern achter de populaire dienst, is het klantenbestand inmiddels aangedikt tot 152,1 miljoen abonnees wereldwijd. Dat is een derde meer dan een jaar eerder. Alle tv-diensten van Disney samen, inclusief Hulu+ en ESPN+, zijn goed voor 221 miljoen abonnees. Netflix heeft er 220,7 miljoen. Anders dan veel andere streamingdiensten lukt het Disney+ om te blijven groeien. Bedrijven als Netflix moesten het de laatste tijd juist doen met minder abonnees, nu de coronapandemie goeddeels voorbij is en mensen minder aan huis gekluisterd zitten. Daarmee hing de vraag boven de markt of Disney+ wel in staat zou zijn het klantenbestand te vergroten. De klantenaanwas bij Disney+ was ook zichtbaar in de financiële resultaten van Walt Disney. De omzet van het concern groeide tot 21,5 miljard dollar, tegen 17 miljard dollar in dezelfde periode een jaar eerder. De groei was mede te danken aan de pretparken van het concern die meer bezoekers trokken. Ook dit komt grotendeels door het wegebbende effect van de coronapandemie. De themaparken van Disney waren in het afgelopen kwartaal goed voor 7,4 miljard dollar omzet. Dat was bijna 75 procent meer dan een jaar eerder. Topman Bob Chapeck zegt in een toelichting dat Disney een ‘uitstekend kwartaal’ achter de rug heeft. Hij wees erop dat naast de goede prestaties van Disney+ en de themaparken er bijvoorbeeld ook meer kijkers waren voor live sporten via Disneykanalen.||https://www.parool.nl/kunst-media/disney-verwelkomt-14-miljoen-nieuwe-abonnees-netflix-ziet-er-bijna-1-miljoen-vertrekken~be66a778/
2022-08-11||Reddingsbrigade niet meer alle warme dagen aanwezig op strand IJburg door vrijwilligerstekort||In de weekends komt het rooster nog wel rond, vertelt Walter Weg (48), voorzitter van de Amsterdamse Reddingsbrigade. Maar de brigade wordt op warme dagen ook doordeweeks verwacht. Woensdag waren strandgasten in IJburg voor het eerst volledig overgeleverd aan hun eigen oplettendheid. Geen enkele lifeguard was die dag beschikbaar. “We zijn nu met 35 vrijwilligers, maar eigenlijk hebben we het drievoudige nodig,” aldus Weg. Donderdag zet de voorzitter, die ook fulltime voor de gemeente werkt als vaarweginspecteur, zijn eigen vakantiedag opzij om toezicht te houden. “Het lukte me om nog één andere vrijwilliger op te trommelen. We zijn dus met z’n tweeën, terwijl er op zo’n warme dag minstens zes vrijwilligers nodig zijn.” Het tekort bestaat al sinds de start van het toezicht bij strand IJburg in augustus 2020, na twee incidenten waarbij in korte tijd twee mensen overleden. Maar in tegenstelling tot 2022 had 2021 weinig mooie doordeweekse zomerdagen. En door corona hadden vrijwilligers de afgelopen twee jaar meer tijd om in te vallen. Oproepen voor nieuwe lifeguards leveren nu dan ook weinig op. “Mensen vragen als eerste: ‘Wat schuift dat?’ Dan is het antwoord: heel veel waardering, een paar keer per jaar een lekkere barbecue en that’s it.” De reddingsbrigade krijgt wel een vergoeding van stadsdeel Oost, maar daar worden zaken als opleidingen, verzekeringen en materiaal van betaald. “Het zou fijn zijn als de gemeente hier een grotere rol in zou kunnen spelen, waardoor we vrijwilligers wat kunnen betalen.” Artikel gaat verder onder de tweet. De gemeente is niet verplicht om toezicht te regelen. Zo is er bij de rest van de officiële Amsterdamse zwemplekken nooit een reddingsbrigade aanwezig. Dat is wel een toekomstdoel, vertelt Weg. Hij ziet tijdens zijn patrouilles dat toezicht levens kan redden. “We adviseren mensen niet verder te zwemmen dan de ballenlijn, maar er zijn toch overmoedige zwemmers die naar de sliblijn 200 meter verderop willen. Halverwege komen ze erachter dat het toch wel ver is, ze krijgen kramp en raken in paniek. Dan ligt verdrinkingsgevaar op de loer. Zo hebben we al een paar mensen uit het water gehaald.” De basistips blijven belangrijk, benadrukt Weg: “Smeer goed in, drink voldoende en let op elkaar. En als je niet goed kan zwemmen of al lang niet meer hebt gezwommen, ga dan niet te ver het water in. Met je knieën in het water koel je ook al lekker af.”||https://www.parool.nl/amsterdam/reddingsbrigade-niet-meer-alle-warme-dagen-aanwezig-op-strand-ijburg-door-vrijwilligerstekort~b1cf1011/
2022-08-11||Blijvende eer voor schrijver en verzetsheld Anton de Kom in Amsterdam||De Koms boek Wij slaven van Suriname, uit 1934, geldt als een zeer belangrijke aanklacht tegen racisme, uitbuiting en koloniale overheersing. Het werd in 2020 opnieuw uitgegeven, met veel succes. In de Tweede Wereldoorlog verzette De Kom zich in Nederland tegen de nazi’s. De Kom was lange tijd vooral een held voor Surinamers en Nederlanders met een Surinaamse achtergrond, maar bij het grote Nederlandse publiek was hij minder bekend. Sinds twee jaar is hij opgenomen in de Canon van Nederland en hoort hij dus bij de mensen en de feiten die je als Nederlander hoort te kennen. In het Nederlands Openluchtmuseum, waar de Canon permanent in beeld wordt gebracht, loopt er tot in 2023 ook een extra tentoonstelling over hem. De Koms vader, Adolf, was nog net in slavernij geboren. Anton, die aanvankelijk leerde voor boekhouder, kon in Suriname geen baan krijgen en vertrok in 1921 naar Nederland, waar hij werkte als vertegenwoordiger in koffie, thee en tabak. Intussen werd hij lid van verschillende linkse organisaties en gaf hij lezingen over onder meer slavernij. Terug in Suriname (1933) werd hem verboden om dergelijke lezingen te geven en werd hij opgepakt wegens ‘communistische agitatie’, hetgeen een bloedig neergeslagen oproer veroorzaakte. De Kom werd verbannen en ging weer naar Nederland. Na de Duitse inval ging hij bij het verzet. Hij werd opgepakt en stierf in april 1945 in gevangenschap, in concentratiekamp Sandbostel Neuengamme. In 1960 werd zijn stoffelijk overschot geïdentificeerd in een massagraf bij het Duitse kamp, waarna het werd overgebracht naar Nationaal Ereveld te Loenen. Meer dan twintig jaar later werd De Kom onderscheiden met het Verzetsherdenkingskruis. Ambassadeur van Suriname Rajendre Khargi onthult de gedenksteen op donderdagavond 24 november.||https://www.parool.nl/kunst-media/blijvende-eer-voor-schrijver-en-verzetsheld-anton-de-kom-in-amsterdam~b8c95f4d/
2022-08-11||Van Ray Charles tot vampierjager: Jamie Foxx is 30 jaar acteur||Wat lang niet iedereen weet: de in Texas als Eric Marlon Bishop Jr. geboren Foxx (een artiestennaam dus) begon zijn carrière als komiek. Niet alleen trad hij als jonge twintiger op in tal van comedyclubs, in 1991 verscheen hij voor het eerst op televisie in het sketchprogramma In Living Color naast onder anderen Jim Carrey, waarna hij de hoofdrol speelde in zijn eigen The Jamie Foxx Show, waarvan honderd afleveringen verschenen. Op de middelbare school dacht iedereen nog dat hij een beroemd American Football-speler zou worden, óf muzikant (Foxx kroop al op zijn derde achter de piano). Dat laatste gebeurde inderdaad: niet alleen hoorden we hem in nummers van Kanye West (zoals Gold Digger); zelf bracht hij reeds vier soloalbums uit. Sinds zijn eerste rol in de Robin Williams-komedie Toys (1992) is Foxx niet meer weg te denken in filmland. De teller staat (inclusief series en stemmenwerk) inmiddels op zo’n negentig titels. Daarbij valt op dat hij al vrij snel in prestigieuze, dramatische films te zien was, zoals Any Given Sunday (naast Al Pacino). Uiteraard zitten er uitglijders tussen, maar Foxx maakt meestal veel indruk. Vooral Tarantino’s Django Unchained, Collateral (met Tom Cruise), Miami Vice, de actiekomedie Baby Driver en recent nog Spider-Man: No Way Home staan in het collectieve geheugen gegrift. Al is en blijft het hoogtepunt zijn Oscarwinnende vertolking van Ray Charles in Ray (2004). Ook het ogenschijnlijk perfecte leven van Foxx liep deukjes op. Nog voor zijn eerste verjaardag werd hij in de steek gelaten door zijn ouders, waarna hij werd opgevoed door zijn grootmoeder. In 2003 werd hij gearresteerd vanwege betrokkenheid bij een vechtpartij in een casino in New Orleans, in 2018 werd hij beschuldigd (maar wel vrijgesproken) van aanranding. In de liefde ervoer hij misser na misser. Zo strandde onder meer een relatie met actrice Katie Holmes en is hij niet meer samen met een van de moeders van zijn twee dochters. Enkele jaren terug vertelde hij openlijk over een zenuwinzinking. Net als veel acteurs duikt Foxx ineens op in meerdere producties van streamingdienst Netflix. Sinds deze week is hij daar te zien in de bloederige vampierkomedie Day Shift. In tegenstelling tot veel andere filmmakers vreest hij niet dat platforms als Netflix de bioscoopbranche kapot maken. Er is meer van Netflix in aantocht. Zo haalde Foxx de ‘verdwenen’ Cameron Diaz over om terug te keren als actrice voor de actiekomedie Back in Action. Ook verschijnt hij volgend jaar opnieuw op het witte doek in een nieuwe film over de stripboekheld Spawn.||https://www.parool.nl/kunst-media/van-ray-charles-tot-vampierjager-jamie-foxx-is-30-jaar-acteur~bbb34819/
2022-08-11||Maarten Stekelenburg denkt twintig jaar na zijn debuut nog niet aan stoppen: ‘Ik ga nog lekker door’||Als 19-jarige jongen was Stekelenburg een beetje zenuwachtig voor zijn eerste wedstrijd, op 11 augustus 2002 om de Johan Cruijff Schaal tegen PSV. “We wonnen met 3-1 en dan is het uiteindelijk een heerlijk debuut. Ik kon slechter beginnen.” Stekelenburg kwam in zijn eerste seizoen tot dertien wedstrijden. “Ik begon heel goed, maar raakte al snel geblesseerd. Dat was jammer voor mij, want ik zat er lekker in. Uiteindelijk is het goed gekomen, want ik had niet verwacht dat seizoen zoveel wedstrijden te keepen.” De doelman ziet dat er sinds zijn beginjaren het nodige is veranderd in het voetbal en bij Ajax. “Toen was het mooi als we ons kwalificeerden voor de Champions League. Nu moeten we minimaal Europees overwinteren. De lat is hoger gelegd, maar dat hoort ook.” Stekelenburg weet nog niet wat hij gaat doen als hij gaat stoppen. “Zolang ik nog voetbal denk ik daar nog niet over na. Op het moment dat ik besluit om te stoppen, weet ik wel dat ik even afstand neem. Dan kan ik ondervinden hoe dat is. Vervolgens laat ik het verder op me afkomen.” De 63-voudig international speelde tot nu toe 311 wedstrijden voor Ajax en kwam ook uit voor onder meer Fulham en AS Roma.||https://www.parool.nl/sport/maarten-stekelenburg-denkt-twintig-jaar-na-zijn-debuut-nog-niet-aan-stoppen-ik-ga-nog-lekker-door~bd99c379/
2022-08-11||Plotselinge omslag na zonnige dagen: hevige onweersbuien op komst||De zonovergoten zomerdagen worden vanaf volgende week overschaduwd door onweersbuien. “Vooral maandag en woensdag springen eruit,” zegt Wouter van Bernebeek, meteoroloog bij Weerplaza. “Dan zijn de onweersbuien op zijn hevigst.” Op de andere dagen in de komende week worden ook buien verwacht, maar minder zware. De hittegolf blijft nog even aanhouden. Op maandag en dinsdag is de temperatuur in een groot deel van het land rond de 30 graden. Voor Amsterdam wordt die dagen al 25 graden voorspeld. Woensdag neemt de temperatuur in de stad nog iets af en op donderdag daalt die naar 22 graden. Ook in de rest van het land wordt het donderdag maximaal 24 graden, waarmee de hittegolf voorbij is. De plotselinge omslag in het weer heeft alles te maken met de veranderende windrichting. “Op dit moment hebben we te maken met een oostelijke wind die droge en aangename warmte met zich meebrengt. Vanaf zondag draait de wind naar het westen en komt er vochtige lucht vanuit de oceaan onze kant op,” zegt Van Bernebeek. De luchtvochtigheid neemt toe, waardoor het flink broeierig kan worden. De onweersbuien lijken een verademing voor de droge grond die ons land al een tijdje zorgen baart, maar dat is helaas niet het geval. Van Bernebeek: “Door het onweer komt de regen met veel kracht naar beneden. De droge bodem is te hard geworden, waardoor hij slechter water opneemt. Een bijkomend probleem is dat het water daardoor slecht afgevoerd wordt, wat plaatselijk voor overlast kan zorgen.” Van Bernebeek roept op om volgende week alert te zijn. “Houd de lucht goed in de gaten, een onweersbui dient zich gelukkig altijd voortijdig aan.” In verband met de benauwde lucht adviseert de meteoroloog om vanaf zondag hevige inspanningen te vermijden.||https://www.parool.nl/nederland/plotselinge-omslag-na-zonnige-dagen-hevige-onweersbuien-op-komst~babdcedc/
2022-08-11||Stikstof houdt Nederland in zijn greep, maar hoe zit dat in andere landen?||“In Frankrijk is er nauwelijks debat over stikstof,” stelt correspondent Frank Renout als hij uitlegt hoe de Fransen omgaan met dat onzichtbare gas dat in Nederland voor zoveel problemen zorgt. Het is jaloersmakend. Hoe komt het, dat hier het hele land op zijn kop staat door stikstof en ze een paar honderd kilometer verderop nergens last van hebben? Het eenvoudige antwoord, dat we inmiddels ook allemaal wel kennen: we zijn nogal dichtbevolkt. Qua mensen staan we in de Europese Unie tweede na Malta, en qua vee is Nederland zelfs het allerdichtstbevolkte land. Die combinatie brengt ons in de problemen, want zowat alle economische activiteit, de veeteelt voorop, zorgt voor stikstofuitstoot. De gemiddelde emissie per hectare is in Nederland dan ook vier keer hoger dan het EU-gemiddelde, terwijl Frankrijk net onder dat gemiddelde zit. En dat heeft gevolgen: de staat van de Nederlandse Natura2000-gebieden is slechter dan in de meeste andere Europese landen, stelde de commissie-Remkes in 2020 vast. De stikstof die de natuur aantast, komt voor ongeveer een derde overwaaien uit het buitenland. Niet gering, en bij natuurgebieden langs de grens komt soms driekwart van het neerdalende stikstof van buiten Nederland. Maar goed om op te merken: wij blazen naar schatting vier keer zoveel stikstof naar andere landen dan andersom. Omdat de wind vaak uit het zuidwesten waait, hebben Duitsland en Scandinavië daar volgens wetenschappers het meest last van. Het zijn dus onder meer de Europees beschermde Natura2000-gebieden die onder druk staan door de overvloedige stikstofuitstoot. Omdat Nederland heeft beloofd goed voor die gebieden te zorgen, is het kabinet nu wel gedwongen om in actie te komen. Het kleine Nederland telt liefst 162 Natura2000-gebieden. Zijn dat er niet veel te veel, vragen critici zich soms af. Dat lijkt mee te vallen: het kleinere België telt er ruim driehonderd, het negen keer grotere Duitsland meer dan vijfduizend. Juist dit zijn de twee EU- landen die na Nederland de hoogste stikstofuitstoot per hectare hebben. In België deed de rechter vorig jaar een uitspraak die vergelijkbaar is met het beroemde PAS-vonnis dat het Nederlandse stikstofbeleid in 2019 op zijn kop zette. Boeren in Vlaanderen mogen volgens nieuwe regelgeving alleen nog uitbreiden als ze kunnen aantonen dat ze daarmee geen schade toebrengen aan de natuur. Net als in Nederland leidt dat tot hevige emoties bij de getroffen ondernemers. In Duitsland zijn de normen wel vele malen ruimer dan in Nederland. Onder meer omdat er gewoon meer ruimte is. Maar ook in Duitsland zijn er natuurgebieden die niet aan de Europese kwaliteitsnormen voldoen. De vraag is dus of de ruime Duitse normen bij een gang naar de rechter stand zouden houden. Een ding is zeker: zo’n slagveld als in hutje-mutje-Nederland zal het bij onze oosterburen niet zomaar worden.||https://www.parool.nl/wereld/stikstof-houdt-nederland-in-zijn-greep-maar-hoe-zit-dat-in-andere-landen~bbf69671/
2022-08-11||Enorme belangstelling om huis te huren waar Johan Cruijff in opgroeide: ‘Het is krankzinnig’||“Dat aantal loopt ongetwijfeld nog op,” vertelt een woordvoerder. “Het zijn er nu om precies te zijn 1149 en dat is al ruim zes keer zo veel als gebruikelijk. Het is echt krankzinnig.” Het gaat om de Akkerstraat 32, waar de Amsterdamse voetballegende vanaf zijn geboortejaar 1947 tot 1959 woonde. De woning is 62 vierkante meter groot en heeft twee slaapkamers. Zijn ouders bestierden er vroeger een groentewinkel, wat nog te zien is aan de grote winkelruiten in de gevel. Sinds enkele jaren worden de ramen gesierd door teksten en foto’s van de in 2016 overleden voetballer. Behalve dat de woning een bijzondere geschiedenis kent, ‘is het gewoon ook echt een heel leuk huis’, aldus de woordvoerder. Wel benadrukt hij het bizar te vinden dat zóveel mensen zich überhaupt aanmelden. “Het zegt ook zeker wat over hoe groot de woningnood is, dit heeft heus niet alleen met de bijzonderheid van het huis te maken.” De kosten voor de woning bedragen maximaal 762 euro per maand. Voor dat bedrag krijg je er wel wat geïnteresseerde toeristen bij. “Gistermorgen kwamen er nog twee Fransen op de fiets langsgereden. Ze maakten foto’s en zeiden graag het huis te zien waar de ‘world famous Cruijff’ had gewoond.” Belangstellenden kunnen nog tot en met vrijdag via Woningnet op de woning reageren.||https://www.parool.nl/amsterdam/enorme-belangstelling-om-huis-te-huren-waar-johan-cruijff-in-opgroeide-het-is-krankzinnig~b76d6fa0/
2022-08-11||Satellietbeelden tonen verwoeste vliegtuigen op Russisch vliegveld op de Krim||Een paar uur voor de explosies maakte Planet Labs een foto van het vliegveld in Novofedorivka, vlakbij de Zwarte Zee. Een dag na de ontploffingen werd er nog een gemaakt. Acht Su-24- en Su30-gevechtsvliegtuigen die op de eerste foto zichtbaar zijn, zijn op de tweede foto verwoest. Twee gebouwen in de buurt van de vliegtuigen zijn eveneens vernietigd. Op de tweede foto zijn volgens The New York Times drie kraters te zien, die wijzen op drie aparte explosies. Ook de manier waarop het puin is verspreid, laat zien dat er meer dan één explosie is geweest, schrijft de krant. Wat er precies gebeurd is op het schiereiland, blijft onduidelijk. Dinsdagmiddag deden meerdere explosies de Krim op zijn grondvesten schudden. Rusland en Oekraïne houden zich op de vlakte over de spraakmakende explosies. Woensdag gingen er beelden rond op sociale media waarop te zien was hoe sympathisanten van Oekraïne de explosies aan de westkant van het schiereiland vierden. Als Oekraïne inderdaad verantwoordelijk is voor de explosies op de luchtmachtbasis, is dit de eerste grote aanval op een Russisch militair terrein op het Krim-schiereiland dat Moskou annexeerde in 2014. Russische gevechtsvliegtuigen hebben de basis sinds het begin van de oorlog gebruikt om gebieden in het zuiden van Oekraïne aan te vallen. Oekraïne heeft officieel niet bevestigd achter de explosies te zitten, waarbij volgens de lokale Russische autoriteiten ook een dode en verschillende gewonden vielen. Maar president Volodimir Zelenski suggereerde woensdagavond in zijn dagelijkse toespraak dat de basis is aangevallen. Hij zei dat de Russische luchtmacht op de Krim in één dag negen vliegtuigen is kwijtgeraakt. Een anonieme militaire functionaris zei tegen The New York Times dat Oekraïense commando’s en verzetsstrijders verantwoordelijk zijn. Zij zouden een aanval hebben uitgevoerd met ‘een wapen dat van exclusief Oekraïense makelij’ is.||https://www.parool.nl/wereld/satellietbeelden-tonen-verwoeste-vliegtuigen-op-russisch-vliegveld-op-de-krim~bebd8e58/
2022-08-11||China is de VS voorbij als wereldleider in wetenschappelijk onderzoek||Als het gaat over de vraag wat het meest invloedrijke land ter wereld is, kijkt men doorgaans naar de omvang van de economie. In dat lijstje staat de VS nog altijd ruim aan kop, met een verwacht bruto binnenlands product van 25 biljoen dollar (dus met 12 nullen), volgens het IMF. Elk jaar kijken Amerikaanse beleidsmakers echter gespannen naar China, dat met naar verwachting bijna 20 biljoen dollar bbp dit jaar, steeds meer inloopt. Op het gebied van wetenschappelijk onderzoek is China de concurrent inmiddels wel al voorbij, blijkt nu. Volgens onderzoek dat het Japanse Nationaal Instituut voor Onderzoek en Technologie dinsdag uitbracht, publiceerde China tussen 2018 en 2020 jaarlijks gemiddeld 407.181 wetenschappelijke artikelen. Dat is 23,4 procent van het totale aantal wetenschappelijke papers dat in die jaren is gepubliceerd. De VS volgt met 293.434 publicaties, Duitsland komt uit op nummer drie. Niet alleen qua kwantiteit, ook wat invloed betreft was China’s wetenschappelijk onderzoek ongeëvenaard. Veruit het grootste aantal meest geciteerde artikelen was tussen 2018 en 2020 ook uit China afkomstig. Hoe vaak een onderzoekspaper geciteerd wordt door andere wetenschappers, wordt vaak als graadmeter gezien voor de kwaliteit en impact van een onderzoek. Waar de VS dat lijstje al decennia domineerde, was 27,2 procent van de één procent meest geciteerde artikelen ter wereld van Chinese hand. Onderzoek uit de VS was tussen 2018 en 2020 goed voor 24,9 procent van de meest geciteerde onderzoeken. Het Verenigd Koninkrijk, met 5,5 procent, kwam op de derde plaats. Nederland, dat tussen 1998 en 2000 nog achtste stond in het prestigieuze lijstje, is sindsdien uit de top 10 verdwenen.||https://www.parool.nl/wereld/china-is-de-vs-voorbij-als-wereldleider-in-wetenschappelijk-onderzoek~b15b19126/
2022-08-11||Afmaker Fabio Jakobsen, veelvraat Femke Bol en zuinige Harrie Lavreysen: worden dat de sterren op het ‘Super EK’?||De beelden van de Tour de France waarop te zien was hoe hij zwoegend op een berg naar de finish werd geschreeuwd door zijn ploegmaten, hopende dat hun topsprinter de tijdslimiet zou halen, staan in het geheugen gegrift. Zijn ritzege veel eerder op dag 2 in het Deense Nyborg uiteraard ook. Daarna volgden voor Fabio Jakobsen (25) criteriums en afgelopen zaterdag nog een huldiging in zijn geboortedorp Heukelum. Nu is het weer menens, want ook bondscoach Koos Moerenhout schat de kans op een massasprint bij de wegrit van de mannen komende zondag hoog in. Na een aantal klimmetjes eerder op het parkoers zijn de laatste 75 kilometer zo goed als vlak en is Jakobsen dus de aangewezen afmaker. Moerenhout: “We willen Fabio op de best mogelijke positie afzetten.” Ze werd nog nooit Europees kampioen, maar kan dat volgende week misschien wel drie keer worden. Femke Bol (22) wacht na flink wikken en wegen een overvol programma. ‘Het gaat een zware week worden, maar ik ben klaar voor een uitdaging,’ meldde ze op Instagram. Ze heeft namelijk gekozen om naast haar favoriete onderdeel – de 400 meter horden – en de 4x400 óók van start te gaan op de 400 meter. Het kan in theorie, maar het zal wel veel van haar vergen. Op de 400 meter horden is Bol de topfavoriet, want op het EK ontbreekt uiteraard de Amerikaanse wereldrecordhoudster Sydney McLaughlin. Dat ze voor de 400 ‘vlak’ koos, komt ook voort uit haar goede optreden afgelopen weekend. Met een tijd van 49,75 dook ze onder het nationaal record van Lieke Klaver, die er ook bij is in München. Harrie Lavreysen (25) versloeg zijn vriend Jeffrey Hoogland in de olympische finale op de sprint. Met Roy van den Berg wonnen ze de teamsprint. De teamsprint is nu de enige discipline waarop ze in actie komen. Lavreysen verdedigt niet zijn individuele EK-titel. Een vrolijke gezamenlijke foto met de twee andere brede mannen uit de snelheidstrein toonde aan dat het trio er wel degelijk zin in heeft. Waarom dan toch een beperkt programma? De kortere lengte van de baan in München brengt te veel gevaren met zich mee en juist die risico’s zijn niet welkom op weg naar de belangrijkere WK in oktober in het Franse Saint-Quentin-en-Yvelines. Bij de vrouwen maakt Shanne Braspennincx, olympisch kampioene op de keirin, dezelfde keus. Anouk Vetter (29) gaat op voor haar derde zevenkamp van het jaar. Volgens haarzelf ‘het absolute maximum’ vanwege de grote fysieke belasting. Haar seizoen is nu al geslaagd. Winst in Götzis – het walhalla voor meerkampers – in een nationaal record. En daarna zilver op de WK in Eugene, met opnieuw een verbetering van haar puntentotaal. Europees kampioen werd ze al een keer, in 2016 in het Olympisch Stadion in Amsterdam, maar dat herhalen wordt uiterst lastig nu Nafi Thiam ook meedoet. De wereldkampioene, met wie ze een mooi duel uitvocht in Eugene, zei te twijfelen aan haar EK-deelname, maar is nu toch opgenomen in de Belgische selectie. Ook al medaillewinnaar op de WK atletiek vorige maand: Jessica Schilder (23). Na het brons gloorde al meer moois voor de Europese titelstrijd, omdat het goud en zilver naar een Amerikaanse en Chinese vrouw ging. Haar vorm is in elk geval niet tanende na het hoogtepunt uit haar carrière. Afgelopen zaterdag in Polen verbeterde ze alweer haar Nederlands record met een stoot van 19,84 meter. De magische grens van 20 meter komt steeds dichterbij. Net als Koos Moerenhout denkt ook Loes Gunnewijk, de bondscoach bij de wielervrouwen, aan een massasprint om de podiumplaatsen. Daardoor zullen veel ogen gericht zijn op Lorena Wiebes (23), die met twee ritoverwinningen veel indruk maakte in de Tour de France Femmes. “Lorena is op dit moment een van de snelste vrouwen van het peloton,” zegt Gunnewijk. “Ze is dan ook de kopvrouw voor het EK.” Ook in de selectie: Demi Vollering (25). De vrouw die alleen de ongenaakbare Annemiek van Vleuten voor zich moest dulden in Frankrijk. Het EK? Ellen van Dijk heeft het toernooi altijd serieus genomen. Liefst vier keer werd ze Europees kampioen tijdrijden en vorig jaar zorgde ze voor een verrassing door eens niet het goud te winnen in de discipline tegen de klok, maar op de wegrit. Ze wilde er toen een harde training van maken, om haar Nederlandse teamgenoten helpen, maar ze bleek de beste in een kopgroep en kwam solo over de streep. Nieuw Europees succes kan haar seizoen nog mooier maken. Op 23 mei reed Van Dijk naar het werelduurrecord. Anne Terpstra op de mountainbike. Zij is sinds kort na een serie goede resultaten de leidster in het wereldbekerklassement. Rachel Klamer, kansrijk op de triatlon. Nienke Brinkman, in april de nieuwe nationaal recordhouder op de marathon, voor het eerst in een titelstrijd. Roeister Karolien Florijn, topfavoriet in de skiff. De turnsters Naomi Visser, Sanna Veerman, Shadé van Oorschot, Tisha Volleman en Vera van Pol – uitkomend op een EK na een lange roerige periode in hun sport.||https://www.parool.nl/sport/afmaker-fabio-jakobsen-veelvraat-femke-bol-en-zuinige-harrie-lavreysen-worden-dat-de-sterren-op-het-super-ek~bcbf016d/
2022-08-11||Twee fietsers mishandeld op Bilderdijkstraat, meerdere omstanders aanwezig||De twee mannen fietsten rond 23.30 uur door de Bilderdijkstraat, toen ze het aan de stok kregen met een andere fietser. De verdachte is een man. Een uitgebreider signalement kan de politie niet geven. De slachtoffers raakten gewond, maar hoefden niet naar het ziekenhuis, meldt een politiewoordvoerder. Uit beveiligingsbeelden bleek dat er tijdens de mishandeling verschillende mensen in de directe omgeving waren, onder wie een maaltijdbezorger. De politie roept deze mensen op zich te melden.||https://www.parool.nl/amsterdam/twee-fietsers-mishandeld-op-bilderdijkstraat-meerdere-omstanders-aanwezig~b2e56186/
2022-08-11||‘Super EK’ van twaalf sporten in München? Dit is wat je moet weten||Het idee achter een gecombineerd EK kwam bij negen grote Europese sportbonden voort uit kostenbesparing. En ook speelt mee dat er een hoge kijkdichtheid is, doordat de European Broadcasting Union als belangrijke partner zorg droeg voor een gratis verspreiding van de beelden aan een geschat publiek van ruim een miljard tv-kijkers. Het evenement wordt ook uitgezonden via verscheidene radiostations en meerdere digitale platforms. Nee. Na Glasgow/Berlijn in 2018 is dit in München de tweede editie. De stad in Beieren organiseerde in 1972 de Olympische Spelen en dat is deze maand precies 50 jaar geleden. De meeste evenementen zijn in het Olympiapark, waar diverse sportfaciliteiten zijn. In vergelijking met het vorige gecombineerde EK staat zwemmen nu niet op het programma. De zwemmers komen in Rome in actie voor hun EK. Bij alle sporten komen Nederlanders aan de start. Bij het vorige EK eindigde Team NL als vierde op de medaillespiegel met 15 gouden, 15 zilveren en 13 bronzen medailles. Rusland, de komende tien dagen niet aanwezig vanwege de oorlog in Oekraïne, voerde de medaillespiegel in 2018 aan voor het Verenigd Koninkrijk en Italië. In totaal zijn er tot en met 21 augustus op 176 onderdelen 528 medailles te verdienen. Dat zijn de sporters van de drie grote sporten: atletiek, wielrennen en turnen. Zo komen Naomi Visser, Sanna Veerman, Shadé van Oorschot, Tisha Volleman en Vera van Pol in actie in de Olympiahalle, de turnarena in München. De Messe München is het toneel van de baanwielrenners, waar Nederland met Roy van den Berg, Harrie Lavreysen, Jeffrey Hoogland, Shanne Braspennincx en Laurine van Riessen meerdere ijzers in het vuur heeft. Op de weg behoren onder anderen Fabio Jakobsen, Pascal Eenkhoorn, Lorena Wiebes, Ellen van Dijk, Riejanne Markus en Demi Vollering tot de kanshebbers op eremetaal. Verreweg de grootste afvaardiging komt van de atletiekunie, met zestig atleten, van wie Lieke Klaver, Nienke Brinkman, Femke Bol, Maureen Koster, Jill Holterman, Nadine Visser, Jessica Schilder, Anouk Vetter, Liemarvin Bonevacia en Tony van Diepen de bekendsten zijn. Ook triatlete Rachel Klamer maakt kans op een plak. Donderdag is het multi-EK met het roeitoernooi begonnen. Van de 660 Europese roeiers strijdt TeamNL met twaalf boten om (een deel van) de 24 gouden plakken, waaronder de Mannen en Vrouwen Acht, de dubbelvier bij de mannen en de vrouwen, de skiff (m/v) en de vier zonder (m/v). Bijzonder is dat de marathon – maandag 15 augustus – na de start (en finish) op de Odeonsplatz bestaat uit een rondje van ruim 10 kilometer, dat vier keer moet worden afgelegd. Bij de mannen (start 11.30 uur) komen Tom Hendrikse en Ronald Schroër in actie, bij de vrouwen (10.30 uur) azen Nienke Brinkman, Jill Holterman, Ruth van der Meijden en Bo Ummels op een stuntje.||https://www.parool.nl/sport/super-ek-van-twaalf-sporten-in-munchen-dit-is-wat-je-moet-weten~b21e68a2/
2022-08-11||Waarom laat Nederland het Valnevavaccin links liggen?||Emeritus-hoogleraar vaccinologie Ben van der Zeijst had Valneva er graag bijgehad. Hoogleraar immunologie Huub Savelkoul (Wageningen Universiteit) zag dat ook wel zitten. Als extra pijl op de boog tegen het coronavirus. Je weet nooit precies wat er komen gaat. En Valneva werkt net iets anders dan de vaccins van Pfizer en Moderna. Dat zit zo. Valneva is een vaccin dat gebruik maakt van alle belangrijke eiwitten van het coronavirus – een stuk of vijf, aldus Van der Zeijst. Het vaccin bestaat uit geïnactiveerd virus, waarvan je niet ziek wordt. Omdat het lichaam door de vaccinatie het hele virus te zien krijgt, maakt het afweer aan tegen een breed pallet virus­eiwitten. Alsof een soldaat niet alleen is voorbereid op een vuurgevecht op grote afstand, maar ook van wanten weet met een bajonet en zijn vuisten. Dat is anders dan bij Pfizer en Moderna, zegt Savel­koul. Deze zogeheten mRNA-vaccins instrueren de afweer zich te richten op alleen het spike-eiwit. Dat deeltje is essentieel voor de invasie van de menselijke cel, maar verandert voortdurend, zo bleek bij de vele varianten. Achteraf was het beter geweest het vaccin te ontwikkelen rondom een minder variabel virus­eiwit, zegt Savelkoul. Voor de komende vaccinatieronde ontwikkelen Pfizer en Moderna (booster)vaccins die gebaseerd zijn op het spike-eiwit. Ze beschermen tegen diverse varianten en mogelijk ook tegen nieuwe, aldus Van der Zeijst. Onduidelijk is welke varianten ons nog wachten. Volgens Louis Kroes, hoogleraar klinische virologie aan het LUMC, zou de vraag eigenlijk moeten zijn met hoeveel onzekerheid je nu nog moet rekenen. Het Covid-19-virus lijkt immers hard op weg zich tot een ‘gewoon’ luchtweg­virus te ontwikkelen. Het wordt besmettelijker en tegelijkertijd minder ziekmakend. Bovendien zijn al miljoenen Nederlanders in de afgelopen tweeënhalf jaar besmet geraakt – al dan niet na vaccinatie. Onder de bevolking is daardoor inmiddels een brede bescherming opgebouwd. Een besmetting met het ‘echte’ virus zet immers ook aan tot een brede afweer, vergelijkbaar met een geïnactiveerd virusvaccin. “Er gelden nu andere afwegingen voor vaccins dan in het begin van de pandemie,” zegt Kroes. “Vanwege het grote gevaar voor de volksgezondheid zette de overheid aanvankelijk elk beschikbaar middel zo snel mogelijk in. Logisch. Maar nu dat gevaar fors is geslonken, vind ik die terughoudendheid ook logisch.” Minister Ernst Kuipers (Volksgezondheid) neemt daarbij meer de regie dan zijn voorganger, Hugo de Jonge. Nog voordat het Europees Geneesmiddelenbureau (EMA) groen licht had gegeven voor de vaccins van Pfizer, Moderna of AstraZeneca, was De Jonge al naar de Gezondheidsraad gehold voor een wetenschappelijk advies over de inzet ervan. Maar zonder de Gezondheidsraad te raadplegen besloot Kuipers twee maanden geleden al Valneva – in juni goedgekeurd door het EMA – voorlopig links te laten liggen. Net als andere EU-landen, overigens. Het EMA gaf groen licht voor het gebruik van Valneva als eerste prik voor ongevaccineerden, maar werd niet goedgekeurd als booster na eerdere vaccinaties met bijvoorbeeld Pfizer. Daarvoor ontbreekt het aan bewijs van de meerwaarde. Ook zonder Valneva heeft Nederland genoeg wapens in handen, vindt Kuipers. De ­mRNA-vaccins hebben zich in het verleden ruimschoots bewezen. En hoeveel mensen zouden nu nog een eerste vaccinatie nemen? Boven­dien is voor de mRNA-sceptici die nog een eerste prik moeten krijgen een ander vaccin beschikbaar: Novavax, een eiwitvaccin. Naar verwachting komt Hipra daar binnenkort bij; ook een eiwitvaccin, maar breder beschermend dan Novavax. “Ik begrijp dat Kuipers in deze rustige fase zelfstandig beslist,” zegt immunoloog Savelkoul. “Maar het al dan niet inzetten van een goedgekeurd vaccin verdient een wetenschappelijke afweging. Dat is in Nederland gebruikelijk bij elk vaccin. Enkel een praktische afweging vind ik te mager.” De Gezondheidsraad mag ook ongevraagd adviseren over Valneva. Maar er is geen voornemen om dat te doen, zegt een voorlichter. “Ook omdat dat vaccin nu niet beschikbaar is.”||https://www.parool.nl/nederland/waarom-laat-nederland-het-valnevavaccin-links-liggen~bb89bf93/
2022-08-11||Tientallen hulpvragen van internationale studenten wegens groot kamertekort||De Vrije Universiteit (VU) in Amsterdam ziet al ‘iets meer annuleringen’ bij inschrijvingen voor bacheloropleidingen. “We weten echter niet of dit te maken heeft met de eerder afgegeven waarschuwing om je studie aan de VU te heroverwegen als international als je geen kamer hebt gevonden per 1 augustus,” aldus een woordvoerder van de universiteit. Ook internationale studenten die zich aan de Universiteit van Amsterdam (UvA) hebben ingeschreven, hebben te horen gekregen dat het vinden van woonruimte in de stad heel moeilijk is. De drieduizend kamers die de universiteit samen met de Hogeschool van Amsterdam heeft gereserveerd voor buitenlandse studenten zaten voor de zomer al vol. “We hopen dat studenten niet op de bonnefooi komen,” zegt een woordvoerder. “We zien elk jaar dat studenten het wel gewoon proberen, zo van: ik zie wel. Dat moet je echt niet willen, want het komt niet zomaar goed. Je loopt echt het risico dat je straks ergens op de bank moet slapen.” De Universiteit Utrecht heeft inmiddels wel al een aantal teleurgestelde reacties gekregen van buitenlandse studenten die hun studie een jaar willen uitstellen, omdat ze geen woonruimte kunnen vinden. Net als Amsterdamse universiteiten waarschuwde de universiteit studenten eerder om een studie te heroverwegen als het vinden van woonruimte niet lukt. Toch zijn er ook nu nog studenten aan het zoeken naar een huis voordat hun studie begint. Internationale studenten die niet via de VU aan huisvesting zijn gekomen, krijgen volgens de woordvoerder nog steeds ‘regelmatig’ een mail met daarin dezelfde waarschuwing. Als je voor 1 augustus 2022 geen kamer hebt, raden we je af om komende academisch jaar aan de VU te studeren, zegt de VU tegen buitenlandse studenten. De UvA raadt studenten af om te komen als ze voor 15 augustus geen kamer hebben.||https://www.parool.nl/amsterdam/tientallen-hulpvragen-van-internationale-studenten-wegens-groot-kamertekort~b4db588a/
2022-08-11||Orkest van 75 Oekraïeners treedt op in Concertgebouw: ‘Muziek geeft een boost’||De leden werkten in betere tijden voor podiuminstellingen in Lviv, Odessa en Kiev. Hun nieuwe gezelschap begon eind vorige maand aan een wereldtournee in Warschau, waar het is opgericht. De Canadees-Oekraïense dirigent Keri-Lynn Wilson heeft ook de leiding in Amsterdam. Zij kwam oorspronkelijk met het idee voor het orkest. “We zullen strijden als soldaten van de muziek. We geven hiermee musici een stem en emotionele kracht in deze tijd,” lichtte ze eerder toe. De Oekraïense, in Amsterdam wonende pianist Anna Fedorova soleert in het Concertgebouw. “In deze oorlogssituatie is het gemakkelijk het geloof in de kracht van het leven te verliezen,” zei Fedorova eerder tegen Het Parool. “Optimisme verdwijnt als sneeuw voor de zon. Mensen die vluchten, elders op onbekend terrein iets moeten opbouwen, je kunt het je niet voorstellen. Muziek geeft een boost.” Op het programma staan onder meer Chopins Tweede pianoconcert en Dvořáks Negende symfonie. Het orkest wordt gesteund door de regering van Oekraïne, The Metropolitan Opera in New York en de Poolse Nationale Opera. Later deze maand treedt The United Ukrainian Ballet Company op in Carré in Amsterdam. Dit gezelschap, in Nederland opgericht door Igone de Jongh en Matthijs Bongertman, wordt gevormd door dansers uit de nationale theaters van onder meer Kiev en Charkov. Het danst in Amsterdam Giselle, in een nieuwe interpretatie van Alexei Ratmansky.||https://www.parool.nl/amsterdam/orkest-van-75-oekraieners-treedt-op-in-concertgebouw-muziek-geeft-een-boost~b5c8dbdb/
2022-08-11||Bevlogen spreekbeurt van de Nederlandse Bianca Castafiore, Francis van Broekhuizen||Na twee jaar afwezigheid is Summerschool weer terug, het zomerse speeltje van Matthijs van Nieuwkerk waarin hij bekende Nederlanders een spreekbeurt laat houden over hun passie of vakgebied. Het spits werd afgebeten door dramatisch sopraan Francis van Broekhuizen, die een bevlogen college gaf over Maria Callas, de legendarische operazangeres waar ze naar eigen zeggen sinds haar zestiende wild van is. “Mijn ouders hadden een plaat van Tosca. Vanaf het moment dat ik haar hoorde begon mijn obsessie met Callas en wilde ik ook een beroemde operadiva worden.” Van Broekhuizen heeft thuis zelfs een ‘Callas-cave’ vol Callas-memorabilia waaronder een bijna levensgrote kartonnen pop. Die welhaast dweepzieke bewondering verhinderde niet dat Van Broekhuizen een nuchter en helder college afstak waarin ze regelmatig een link met het heden legde voor de kijkers die dachten – denk het Rotterdamse accent er zelf even bij – ‘wat hebt dat met mij te maken?’ Zo vergeleek ze belcanto – Italiaans voor ‘mooi zingen’ – met de vocale acrobatiek die Mariah Carey nog wel eens uithaalde. Ook legde de dramatisch sopraan uit wat de rol van een dramatisch sopraan is: ‘die zingt altijd over dood en andere narigheid, vaak eindig je zelf ook dood op het toneel’. Van Wagner moest de Nederlandse Bianca Castafiore niet veel hebben: ‘al die gillende wijven met blonde vlechten’. Dan liever Tosca van Puccini: ‘dat is MeToo avant la lettre’. Het aanstekelijke enthousiasme van Van Broekhuizen had van Lips een tikje lager ‘gek mens ben ik eigenlijk’- gehalte mogen hebben, maar hij leerde wel weer wat bij over Maria Callas. De leerzame zomerse avond werd in huize Lips passend afgesloten met een cd van Maria Callas, want daar is mevrouw Lips meer van dan van Mariah Carey. Reageren? hanlips@parool.nl.||https://www.parool.nl/kunst-media/bevlogen-spreekbeurt-van-de-nederlandse-bianca-castafiore-francis-van-broekhuizen~b8ff6544/
2022-08-11||Meeste regio’s prikken inmiddels tegen apenpokken||De mensen krijgen het pokkenvaccin Imvanex. Twee inentingen daarmee moet ze beschermen voor het geval ze het apenpokkenvirus oplopen. Voor de eerste lichting worden enkele tienduizenden mensen uitgenodigd. Transgender personen en mannen die seks hebben met mannen komen in aanmerking voor de prik als zij hiv-positief zijn of als zij medicijnen nemen om te voorkomen dat zij hiv oplopen. Zij lopen mogelijk het grootste risico besmet te raken met het apenpokkenvirus. De preventieve vaccinatie begon eind juli in Amsterdam en Haaglanden. Daarna startten de GGD-regio’s Utrecht, IJsselland, Drenthe, Gelderland-Midden en Zuid Limburg met inenten. Inmiddels hebben ook Rotterdam-Rijnmond, Friesland, Hollands Noorden, Twente, Zuid-Holland Zuid, Zaanstreek-Waterland, Groningen, Hollands Midden, Zeeland en Kennemerland de eerste prikken gezet. Het RIVM komt donderdag ook met nieuwe cijfers over het aantal vastgestelde besmettingen met het apenpokkenvirus. Tot aan vorige week donderdag waren 957 mensen positief getest.||https://www.parool.nl/nederland/meeste-regio-s-prikken-inmiddels-tegen-apenpokken~b6eb601f/
2022-08-11||De fijnste stadsstrandjes van Amsterdam: ‘Vroeger lagen we topless op het strand, dat doen we maar niet meer’||“Vroeger lagen we topless op het strand, dat doen we maar niet meer,” zegt Tiina. “Daar zijn we nu te oud voor. Tegenwoordig zie je dat sowieso nergens meer, gek hoor. We komen hier heel vaak; ook toen het nog strand Blijburg was.” Tiny: “De klapstoelen staan op een betonplaat, zodat we niet wegzakken in het zand. Bovendien is het handig voor mijn scootmobiel, die kan ik zo naast me neerzetten. Ik woon hier aan de overkant van het water en laad m’n scootmobiel vol met de stoelen, het eten en de tassen. Er kan best veel op.” Tiina: “Het is hier beter dan Zandvoort, daar moet je drie keer per dag je bikini wisselen, iedereen loopt te showen. Hier kun je ook gewoon in je onderbroek zitten, we kunnen hier zwemmen en je kan ook een goed bakkie koffie halen bij De Japanner verderop. Als het goed weer is, zitten we hier bijna iedere dag.”||https://www.parool.nl/ps/de-fijnste-stadsstrandjes-van-amsterdam-vroeger-lagen-we-topless-op-het-strand-dat-doen-we-maar-niet-meer~b93d55d8/
2022-08-11||Akram el Idrissi was mogelijk niet het doelwit van schutter die hem doodde in Rivierenbuurt||Akram el Idrissi stond op de avond van 23 maart even na 19.00 uur met vrienden bij een bankje naast de tennisbanen aan de Hunzestraat. De schutter kwam volgens getuigen aanrennen en schoot vanaf ongeveer 20 meter op de jonge mannen. Van die afstand is het voor ongeoefenden zeer moeilijk richten. El Idrissi werd dodelijk geraakt. Een 22-jarige vriend van El Idrissi, wiens naam we uit veiligheidsoverwegingen weglaten, vermoedt dat hijzelf het doelwit van de schietpartij was. Dat blijkt uit het dinsdag uitgesproken vonnis in een strafzaak tegen hem. Hij is een bekende uit het circuit van jonge criminelen uit onder meer De Pijp en was bijvoorbeeld goed bevriend met een crimineel die in 2020 in de oostelijke binnenstad werd doodgeschoten. Zelf is hij lang geleden veroordeeld voor een wapendelict. Zijn vermoeden strookt met een tip die het Team Criminele Inlichtingen (TCI) van de recherche kreeg. Daarin werd hij genoemd als ‘het beoogde slachtoffer van de schietpartij in Amsterdam-Zuid’ dat ‘zich inmiddels heeft bewapend’. Hij is over die informatie gewaarschuwd. Op 20 april viel de politie op basis van die tip zijn huis binnen en vond daar een revolver met munitie. Hij bekende dat die van hem waren. Voor dat wapenbezit eiste de officier van justitie op 26 juli 9 maanden cel, waarvan 3 maanden voorwaardelijk. Zijn advocaat voerde aan dat de inval onrechtmatig was. In het geval de rechtbank zijn standpunt zou verwerpen, vroeg hij de rechters er bij een veroordeling rekening mee te houden dat hij het wapen had uit angst vanwege het doodschieten van El Idrissi. De rechtbank veroordeelde hem tot 4 maanden cel. Saillant detail: de reclassering ‘ziet geen mogelijkheid’ de verdachte te begeleiden ‘vanwege de vermeende veiligheidsrisico’s’, aldus het vonnis. De strafzaak tegen de in juni gearresteerde verdachte (18) van het doodschieten van Akram el Idrissi loopt nog. Hij moet nog onderzocht worden, ook vanwege het vermoeden dat hij vanwege een stoornis snel tot (vuurwapen)geweld overgaat.||https://www.parool.nl/amsterdam/akram-el-idrissi-was-mogelijk-niet-het-doelwit-van-schutter-die-hem-doodde-in-rivierenbuurt~bd16585c/
2022-08-11||Wat kan het kabinet doen om koopkrachtdreun op te vangen? ||Er is geen ontkomen meer aan: Nederland zit in een koopkrachtcrisis. De prijzen in de supermarkt zijn in elf maanden tijd met 18,5 procent gestegen. Een gezin met vier kinderen betaalt daardoor al snel 1500 euro per jaar meer voor de boodschappen. En wie vorig jaar nog 2000 euro betaalde voor gas en licht, kan nu zomaar 6500 euro kwijt zijn voor een nieuw energiecontract. Alle ogen zijn daarom gericht op het kabinet, dat volgende week terugkeert van reces. Een ronde langs regeringspartijen leert dat de onderhandelingen over de begroting, die op 26 augustus klaar moet zijn, zelden zo belangrijk waren als dit jaar. Dat er wat moet gebeuren, daar zijn VVD, D66, CDA en ChristenUnie zich wel van bewust. Maar wat te doen? De volgende ideeën komen in de discussie tot dusver langs. Belastingverlaging is de simpelste manier om mensen wat meer financiële lucht te geven. Zoals ieder jaar zal het kabinet zich ook deze augustusmaand buigen over de vraag aan welke belastingschijven en -kortingen gedraaid moet worden. Doorgaans is dat een beproefd middel om de beruchte koopkrachtplaatjes een beetje op te poetsen. Maar waar het voorheen meestal ging over 0,1 procentpunt meer of minder, zullen de koopkrachtverliezen ditmaal waarschijnlijk een veelvoud daarvan zijn die niet zomaar met een draai aan de knop zijn op te lossen. Bovendien kost zo’n ingreep ontzettend veel geld. Een verhoging van de algemene heffingskorting met 100 euro kost bijvoorbeeld al bijna 1 miljard euro, terwijl veel mensen met een dergelijk bedrag niet geholpen zijn. Ook heeft het kabinet al meermaals gewaarschuwd dat de bomen niet tot in de hemel groeien en dat we ‘allemaal een beetje armer’ worden. Op vrijdag 19 augustus wordt bekend hoeveel speelruimte er is: dan komt het Centraal Planbureau met een nieuwe raming en wordt ook bekend hoe hoog het begrotingstekort uitvalt. Dit plan van de PvdA en GroenLinks werd voor de zomer aanvankelijk welwillend bekeken door het kabinet. Hoewel de zorgtoeslag eigenlijk niet is bedoeld om de boodschappen te betalen, is de doelgroep die hem krijgt wel het grootste slachtoffer van de stijgende prijzen. Het zijn de mensen die een inkomen hebben van bijstandsniveau tot net iets boven modaal (maximaal 31.998 euro bruto voor alleenstaanden, 40.944 euro voor stellen). Zij spenderen een relatief groot deel van hun inkomen aan eten en energie en kunnen als eerste hun rekeningen niet meer betalen. Toch wees het kabinet verhoging van de zorgtoeslag eerder af, omdat het voor de Belastingdienst – die nog altijd kamp met ict-problemen – niet mogelijk was gedurende het jaar de verandering door te voeren. Voor 2023 kan dat weleens anders liggen. Dit voorjaar werd besloten dat mensen die tot 120 procent van het sociaal minimum verdienen (1310,05 euro per maand voor alleenstaanden, 1871,50 euro voor stellen) via de gemeente 800 euro krijgen. Voor de zomer kwam daar nog eens 500 euro bovenop. Het kabinet kan besluiten om deze groep laagste inkomens opnieuw financieel te hulp te schieten. Nadeel is wel dat iedereen die net iets meer verdient, er niet voor in aanmerking komt. Ook loopt de uitbetaling nog niet in alle gemeenten even soepel. Het kabinet maakte eerder bekend dat het minimumloon een jaar eerder, vanaf 2023, met 2,5 procent omhoog gaat, naar 11,94 euro per uur. Ook de AOW en bijstand stijgen mee. In drie jaren wordt het minimumloon in totaal met 7,5 procent opgekrikt. Niet alleen mensen met een uitkering of in de laagstbetaalde banen profiteren hiervan: door de stijging ontstaat ook opwaartse druk op de lonen van mensen die net iets meer verdienen. Dat is precies waar het kabinet werkgevers al jaren toe oproept. Minister Carola Schouten (Armoedebeleid, ChristenUnie) zei dat het kabinet telkens wel met nieuwe regelingen kan komen, maar dat het beter is als mensen van hun inkomen rond kunnen komen. Dus komt de vraag op tafel of het minimumloon niet veel sneller of harder zou moeten stijgen. D66 en ChristenUnie voelen daar wel voor, maar de VVD is bezorgd dat meestijgende uitkeringen werk minder aantrekkelijk maken. In de aanloop naar de gemeenteraadsverkiezingen opperde GroenLinksleider Jesse Klaver om de Prijzenwet uit 1961 van stal te halen. Die maakt het mogelijk om, in een zich plotseling voordoende noodsituatie, de prijzen van bijvoorbeeld voedsel of energie te maximeren. Dit idee lijkt in de centrumrechtse coalitie niet aan te slaan: vooral de liberale partijen voelen niet voor dergelijk overheidsingrijpen in de vrije markt. Sinds 1 april betalen Nederlanders minder aan de pomp door een accijnsverlaging. Benzine is daardoor nu 17,3 cent per liter goedkoper, diesel 11,1 cent en lpg 4,1 cent. Het gaat in eerste instantie om een tijdelijke maatregel, die op 1 januari weer afloopt. Maar het kabinet kan besluiten om de accijnzen ook volgend jaar lager te houden. De kritiek van economen is dat deze maatregel ongericht is en vooral neerkomt bij Nederlanders met een benzineslurper die zo’n voordeel niet nodig hebben. Daarnaast zijn de benzineprijzen de laatste tijd aan het dalen. Vanuit D66 wordt erop gewezen dat vanaf 1 januari de onbelaste kilometervergoeding met 2 cent wordt verhoogd naar 21 cent per kilometer. Dit is een idee uit de koker van Jacco Vonhof, voorzitter van MKB Nederland. Hij stelt dat werkgevers best bereid zijn hun personeel een extra vergoeding te betalen om de gestegen energiekosten op te vangen. Struikelblok is dat extra personeelsuitkeringen heel zwaar belast worden. Het kabinet zou het daarom mogelijk moeten maken om een bepaald bedrag belastingvrij te schenken aan het personeel. Het lastige hier is of de Belastingdienst met zo’n regeling uit de voeten kan. Ook Eneco deed een duit in het zakje. Het energiebedrijf stelt dat de tijdelijke maatregelen om de energiekosten te verlagen te weinig zoden aan de dijk zetten voor lagere inkomens. Zo heeft het kabinet voor 2022 de energiekorting verhoogd met 265 euro en sinds 1 juli het btw-tarief verlaagd: hierdoor bespaart een huishouden met een gemiddeld energieverbruik (1.170 kubieke meter gas en 2.384 kilowattuur stroom) 545 euro op de energierekening. Maar dat is een druppel op een gloeiende plaat voor mensen die in een slecht geïsoleerd huis wonen en geen hoog inkomen hebben. Een inkomensafhankelijke korting zou volgens Eneco meer zoden aan de dijk zetten. Het is ook hier sterk de vraag of zo’n maatregel uitvoerbaar is: de Belastingdienst drukte de afgelopen jaren al vaker op de stopknop.||https://www.parool.nl/nederland/wat-kan-het-kabinet-doen-om-koopkrachtdreun-op-te-vangen~b9563460/
2022-08-11||Huisartsen: Kopzorgen over geld schaden gezondheid patiënt ||“Toenemende geldproblemen kunnen zeker ook leiden tot meer bezoeken aan de huisarts”, bevestigt de Landelijke Huisartsen Vereniging (LHV). Als mensen met klachten bij de huisarts terechtkomen en die doorvraagt, is nogal eens sprake van verborgen armoede. Vaak weigeren patiënten om financiële redenen überhaupt hulp te zoeken en ze modderen zelf te lang aan, waardoor fysieke en mentale problemen alleen maar toenemen. De LHV ziet dat er veel zorgvragen zijn waarachter andere vraagstukken schuilgaan zoals eenzaamheid, slechte huisvesting, laaggeletterdheid, werkloosheid en dus ook financiële problemen. “Die financiële problemen tijdig aanpakken kan dus een preventieve werking hebben op medische problemen,” aldus een woordvoerder. Vaak is sprake van een complexe stapeling van problemen, legt directeur Patricia Heijdenrijk van expertisecentrum Pharos uit. “Wij hebben onderzoek gedaan naar de redenen waarom mensen zorg mijden. Betaalbaarheid speelt een grote rol. Want een bezoek aan de huisarts leidt vaak tot medicatie of behandelingen die kosten met zich meebrengen. Dus maken mensen geen gebruik van de voorgeschreven zorg of halen ze de medicatie niet op.” Ook constateert de LHV dat veel mensen hun weg niet goed weten te vinden naar het gemeentelijk aanbod aan hulp bij financiële zorgen. “Het is dus belangrijk dat gemeenten hun hulpaanbod laagdrempelig bekend maken bij hun inwoners en de lokale huisartsen.”||https://www.parool.nl/nederland/huisartsen-kopzorgen-over-geld-schaden-gezondheid-patient~b21a9e67/
2022-08-11||Kwetsbare oudere doet er bij deze hitte goed aan  binnen te blijven en zich niet druk te maken||Er zijn extra teiltjes ingekocht voor als het de komende dagen echt warm wordt. Die kunnen dan worden gebruikt om te vullen met water zodat de bewoners daar op de snikhete momenten met hun voeten in kunnen zitten, lekker pootjebaden. Nu is dat nog net niet nodig in het Amsta-gebouw op de Van ’t Hofflaan in de Watergraafsmeer. De warmte is er nog te harden. Vanochtend is er gelucht, hebben de deuren tegenover elkaar opengestaan. Vrijwel alle gordijnen en luxaflex zijn daarna weer dichtgegaan. In elke huiskamer staat inmiddels een airco te snorren. Woensdagmiddag is het er nog dragelijk. De kans is groot dat daar later in de week, als de warmte echt toeslaat en het complex helemaal is opgewarmd, verandering in komt, zegt Marijke van Gemert, welzijnsmedewerker op deze locatie. “Het is net als thuis: op een gegeven moment kun je de hitte bijna niet meer buiten houden. Maar we doen ons best, we hebben hier te maken met kwetsbare mensen.” Woensdag is het Nationaal Hitteplan in werking getreden. Buiten is het warm, maar nog niet overdreven. De komende dagen zou het weleens serieuzer kunnen worden. Het Rijksinstituut voor Volksgezondheid en Milieu (RIVM) raadt iedereen aan voldoende te drinken, om tijdens de heetste uren van de dag niet te veel te bewegen en huis en hoofd koel te houden. De grootste kwetsbare groep wordt gevormd door 75-plussers, een categorie die bij Amsta op de Van ’t Hofflaan uitgebreid vertegenwoordigd is. Hier is ruimte voor 66 ouderen met dementie in woongroepen van zes personen. De bewoners hebben een eigen zit-slaapkamer en een eigen badkamer. De woon-eetkamer en keuken worden gedeeld. Welzijnsmedewerker Van Gemert maakt deze middag een extra rondje over alle verdiepingen. Het winkelwagentje dat ze voor zich uitduwt is bijna tot de rand toe gevuld met flesjes koud bronwater en dozen waterijsjes. “Dat heeft te maken met een verminderde prikkel om te drinken. De bewoners zijn zich er lang niet altijd van bewust dat ze het gevaar lopen uit te drogen. Het is zaak ze veel en regelmatig iets te drinken aan te bieden.” Het is eventjes na de middagmaaltijd, de meeste bewoners zitten nog een beetje uit te buiken voor de televisie of aan tafel als Van Gemert zich meldt. Met name de ijsjes vinden gretig aftrek, hoewel de meeste bewoners nog niet zo heel erg bezig zijn met de warmte. Een bewoonster zegt dat ze heeft gehoord dat het buiten warm is, maar dat ze er zelf nog niets van heeft gemerkt. “Ze houden het hier lekker koel,” zegt ze. De verzorgenden op deze locatie doen niet dramatisch over het warmteprotocol dat de dag tevoren al bij Amsta is ingegaan. Vanaf een temperatuur van 27 graden zijn ze extra scherp. Precies zoals het RIVM adviseert. Van Gemert: “Als mensen te weinig drinken kunnen ze sloom worden en verliest de huid zijn soepelheid. Het kan gevaarlijk zijn.” Het heeft gevolgen voor het doen en laten van de kwetsbare bewoners: wandelingetjes buiten de deur zijn onder het protocol in principe niet aan de orde. Binnen blijven dus en rustigaan doen. Van Gemert, zelf bepaald geen liefhebber van tropische temperaturen, vertelt dat dat ook te maken heeft met de warmtehuishouding van veel bewoners. “Veel oudjes hebben het normaal snel koud. Ze gaan soms bewust niet onder een parasol zitten omdat ze dat associëren met kou. Maar dan zitten ze daar in de volle zon.” In de huiskamer op de tweede verdieping van het complex zit de sfeer er goed in als Van Gemert langskomt: het waterijsje wordt ontvangen alsof de medewerkster de hoofdprijs van de staatsloterij komt brengen. “Een ijsje? Voor mij? Och och, wat worden we verwend.” Het is dankbaar werk, zegt Van Gemert, die bij het vervolgen van haar ronde uitgebreid wordt nagezwaaid. “Dames, houdt het hoofd koel,” roept ze.||https://www.parool.nl/amsterdam/kwetsbare-oudere-doet-er-bij-deze-hitte-goed-aan-binnen-te-blijven-en-zich-niet-druk-te-maken~b94bf706/
2022-08-11||Methaan kleurt pool Pluto’s begeleider rood||Terwijl Nederland zucht onder alweer een hittegolf, brengen astronomen van Purdue University in de VS nieuws over een koelere wereld: dwergplaneet Pluto en zijn maan Charon, waar de zomerse temperaturen niet boven de -200 graden Celsius uitkomen. Stephanie Menten en collega’s publiceren in Nature Communications een verklaring van de mysterieuze rossige poolkap van Charon: ijsvulkanen die methaan uitbraken . Maar eerst even een stapje terug: op 14 juli 2015 vloog het Nasa-ruimteschip New Horizons op 12.500 kilometer afstand langs Pluto. Bij die passage maakte het de eerste scherpe beelden van het hemellichaam. Lang daarvóór was Pluto slechts een stipje op telescoopbeelden. De dwergplaneet werd in 1930 voor het eerst gezien door Clyde Tombaugh, een 23-jarige Amerikaanse astronoom. Tombaughs ontdekking was wereldnieuws. Na een prijsvraag werd het hemellichaam Pluto genoemd, naar de Latijnse naam van de god van de onderwereld. In 1978 ontdekte de Amerikaan James Christy dat Pluto een maan heeft die Charon werd gedoopt (Charon is de chagrijnige veerman die dode zielen naar de onderwereld overzet). Voor een maan is Charon met zijn doorsnede van 1212 kilometer aan de grote kant, terwijl Pluto met een doorsnede van 2377 kilometer voor een planeet nogal klein is. Zijn geringe formaat kwam Pluto in 2006 op een degradatie te staan. Inmiddels was namelijk duidelijk geworden dat er buiten de baan van Neptunus veel meer van zulke ijzige objecten bestaan. In deze Kuipergordel, genoemd naar de Nederlandse astronoom Gerard Kuiper, waren Pluto-lookalikes ontdekt als Sedna, Makemake en Eris, die zelfs zwaarder was dan Pluto. In 2006 kwam de Internationale Astronomische Unie tot een nieuwe definitie van het begrip planeet, waardoor Pluto voortaan door het leven moest als dwergplaneet. Plutofans waren het daar ernstig mee oneens. Zo stelde de staat New Mexico, waar Tombaugh lang woonde, als protest een Pluto Planet Day in. Helpen deed het niets, maar gelukkig mocht het vernederde hemellichaam zich in 2015 weer in positieve aandacht verheugen dankzij het bezoek van New Horizons. De naar de aarde gestuurde beelden deden astronomen van hun stoel vallen. Pluto bleek een geologische snoepwinkel, met vlakten van bevroren stikstof, bergen van bevroren water en kleuren van zwart tot oranje en wit. Er zijn weinig inslagkraters op Pluto. Dat wijst erop dat geologische processen de sporen daarvan uitvlakken. Pluto heeft een ijle atmosfeer van stikstof en methaan en vermoedelijk zelfs een ondergrondse oceaan van vloeibaar water. Zeven jaar na de passage van New Horizons zijn planeetonderzoekers nog altijd bezig chocola te maken van de beelden van Pluto en Charon, die ook verrassingen bleek te herbergen. Zo bestaat het noordelijke halfrond van de maan uit bergachtig waterijs. Op het zuidelijke helft is de vlakte Vulcan Planitia te vinden. Die is waarschijnlijk ontstaan bij een soort ijsvulkaanuitbarsting toen ook Charon nog een ondergrondse oceaan had. Het water daarvan stroomde als lava naar buiten, om meteen te bevriezen. Raadselachtig is ook de donkerrode vlek op Charons noordpool. De vlek kreeg de naam Mordor Macula en is vernoemd naar het duistere land Mordor uit de boeken van J.R.R. Tolkien. Zulke rode vlekken ontstaan doordat gasvormig methaan vastvriest op het pooloppervlak tijdens de ‘winter’, als de temperaturen er tot -250 graden Celsius dalen. Ultraviolette straling van de zon verandert het methaan vervolgens in een rossige plak organische moleculen, die niet meer verdampt in de nog altijd frisse zomer van -200 graden. De vraag is waar dat methaan oorspronkelijk vandaan komt. Omdat Charon geen eigen atmosfeer heeft, dachten astronomen dat misschien Pluto de leverancier geweest moet zijn, ook al staat die op 20.000 kilometer afstand van de maan. Astronoom Stephanie Menten en haar collega’s hebben nu berekend dat Charon mogelijk zelf de leverancier van het gas is geweest. Bij de ijsvulkaanuitbarsting waarbij Vulcan Planitia werd gevormd, kwamen mogelijk grote hoeveelheden methaan vrij. Genoeg om op de noordpool van de maan te bevriezen en de dikke rossige aanslag te vormen. Deze gang van zaken zou ook verklaren waarom andere grote objecten in de Kuipergordel, zoals Makemake en Sedna, ook een rossige korst hebben terwijl ze geen grotere buurman kennen. Of het echt zo gegaan is, moet toekomstig onderzoek uitwijzen, opperen de onderzoekers hoopvol. ‘Toekomstige ruimteschepen die hemellichamen als Makemake of Sedna bezoeken, kunnen hiervoor ook bewijs vinden,’ schrijven de onderzoekers. Een opvolger van New Horizons is nog niet gepland.||https://www.parool.nl/wereld/methaan-kleurt-pool-pluto-s-begeleider-rood~b5996045/
2022-08-11||Olympiërs zetten zich in voor inclusieve sport: ‘Roeien met kinderen uit Bussum én de Bijlmer’||“Of hier een machocultuur heerst?” herhaalt Laila Youssifou (26) de vraag. “Zé-ker,” zegt ze terwijl ze lachend de hal van het olympisch trainingscentrum in staart. Er lopen lange, sterke, blonde roeiers voorbij die net van de Bosbaan komen, allemaal met ontbloot bovenlijf. Her en der slingeren tassen en kledingstukken, uit het krachthonk klinken krachttermen. Youssifou hoort en ziet vaak hoe atleten hun dominantie proberen te uiten. “Opmerkingen, gedrag, grappen, altijd een weerwoord, óp tafel gaan zitten in plaats van eraan. Een machocultuur is niet altijd storend en hoort ook een beetje bij topsport. Maar ik denk dat die ook samen kan gaan met een inclusieve, verdraagzame cultuur.” Want daar valt wel wat te winnen. Roeien is bij uitstek een homogene sport. Het gros van de atleten is wit, universitair opgeleid en heteroseksueel. Wie niet tot deze groep behoort, voelt zich vaak niet thuis in de sport, bleek uit onderzoek van de roeibond onder 1300 leden. “Een derde tot de helft van die groep roeiers heeft te maken met grappen of vooroordelen,” zegt Roos de Jong (28), die in de diversiteitscommissie zit. “Best schokkende cijfers als je ze zwart op wit ziet. Bepaalde opmerkingen en grappen waren normaal geworden. Je mag jezelf hartstikke gaaf vinden omdat je iets goed kunt, maar daar hoeft niemand voor te lijden.” Daarom startte de bond een campagne: ‘Woorden raken. Ook die van jou.’ Met filmpjes worden drie thema’s (seksualiteit, afkomst, opleidingsniveau) belicht. Een roeier van kleur wordt bij de prijsuitreiking aangekondigd als ‘ons meest exotische lid’. “Zo treffend,” zegt Youssifou, die een Ghanese vader en Nederlandse moeder heeft. “Ik kom uit Almere, zat op een zwarte basisschool en ben opgegroeid met allerlei culturen om me heen. Op het atheneum was mijn klas ook gemengd. Maar toen ik ging studeren in Delft werd ik me ineens bewust van het feit dat een niet-witte huidskleur iets opvallends kan zijn. Ik zag er opeens anders uit dan gemiddeld en vooral het feit dat mensen de behoefte voelden om daar iets over te zeggen, vond ik supergek.” “Meestal werd het verpakt in een soort grapje, opmerkingen die misschien niet naar bedoeld zijn. Ik ben erg van ironie, sarcasme en zelfspot. Maar dit waren grappen die iets diepers raakten. Ik voelde me ongemakkelijk en opgelaten, was bang dat als ik er een punt van zou maken, mensen het zouden afdoen met: je kan toch wel tegen een grapje?” Bij haar studentenroeivereniging Laga liep ze er het vaakst tegenaan. “Ik roeide in tweetjes, altijd met autochtone meiden. Het aantal Duo Penotti-grappen was niet op twee handen te tellen.” Ook De Jong zag haar omgeving langzaam steeds witter worden. “Ik kom uit Schalkwijk in Haarlem. Op de basisschool had ik een diverse vriendengroep, op de middelbare school werd het al witter en op de universiteit in Delft helemaal. Dan merk je dat je steeds meer wordt omgeven door dezelfde mensen, je leeft in een bubbel en je wereld wordt kleiner. Dat vind ik jammer, je mist daardoor andere inzichten.” De Jong won vorig jaar op de Olympische Spelen in Tokio brons in de dubbeltwee, met Lisa Scheenaard. Sinds april vormt ze een duo met Youssifou, die in Japan uitkwam in de dubbelvier. De eerste twee wereldbekerwedstrijden werden meteen gewonnen, vanaf donderdag roeien ze op de EK in München. “Het ging vanzelf,” zegt Youssifou over de chemie in de boot. Eenmaal op het water ligt de focus op presteren. Youssifou: “Maar door de campagne is het gesprek onder de Team NL-atleten wel op gang gekomen. In de Pridemaand hadden we bij de wereldbekerwedstrijd in Poznan allemaal onze nagels gelakt in regenboogkleuren, een laagdrempelige manier om er even mee bezig te zijn. We zetten eerst in op de roeipopulatie zelf. Welke woorden gebruik je, en komen ze even aardig over als we ze bedoelen? Je moet eerst naar jezelf kijken voordat je zegt: kom naar onze mooie sport.” De kans dat roeien in Nederland een studentensport blijft is groot, zegt Youssifou, de universiteitscultuur in de sport is diepgeworteld. Maar idealiter voelen mensen die niet universitair zijn opgeleid zich er ook thuis. “Dat heeft als voordeel dat uit een veel grotere talentenpool kan worden gevist. In het onderwijs ligt een grote kans om de sport diverser te maken. Er zijn wel eens schoolkampioenschappen. Maar dan zien we vooral scholen uit gebieden waar veel witte en hoger opgeleide mensen wonen. Het lijkt me leuk om eens te roeien met kinderen uit Bussum én uit de Bijlmer.”||https://www.parool.nl/sport/olympiers-zetten-zich-in-voor-inclusieve-sport-roeien-met-kinderen-uit-bussum-en-de-bijlmer~b1b9afa6/
2022-08-11||Jeugdanimatiefilm Fireheart mist glans||De jeugdanimatie Fireheart gaat over een zestienjarig meisje in het New York van de jaren twintig en haar droom om de eerste brandweervrouw ter wereld worden. Voor een film die gaat over de diepste verlangens van een jonge vrouw is Fireheart verrassend glansloos. De film van Theodore Ty en Laurent Zeitoun doet qua humor en vertelwijze denken aan tekenfilms uit het begin van de jaren 2000. Dat maakt Fireheart degelijk vermaak voor een jonger publiek, maar in tegenstelling tot sommige kwaliteitsanimatiefilms die de laatste jaren zijn uitgekomen, mist het de artistieke visie die nodig is om een breder publiek aan te spreken. Het grootste struikelblok van de film is de middelmatige digitale animatie. Fireheart maakt deel uit van de nieuwe golf van emancipatie-animatie: animatiefilms over gemarginaliseerde groepen en hun strijd voor gelijkheid, die begrijpelijk zijn gemaakt voor een jong publiek. In dit geval gaat het om vrouwenrechten. De zestienjarige Georgia (Sterre Koning) heeft haar hele leven getraind om brandbestrijder te worden. Als ze zich realiseert dat vrouwen geen deel kunnen uitmaken van het korps, besluit ze zich te verkleden als man om de stad te redden van een reeks mysterieuze branden. Het is altijd leuk om een personage een dergelijk staaltje misleiding te zien klaarspelen. In het geval van Fireheart is dit nog grappiger omdat de man die ze moet bedriegen haar vader is. Maar de film schakelt al snel over naar een niet erg spannend mysterie rond vermiste brandweermannen dat nauwelijks verband houdt met het algemene thema van vrouwenemancipatie. Fireheart volgt een duidelijke formule van een maatschappelijk relevant thema gecombineerd met een luchtig mysterie. Dat kan best werken. Maar in dit geval mist het eindresultaat de passie voor brandweervrouwen die de hoofdpersoon zegt te voelen.||https://www.parool.nl/kunst-media/jeugdanimatiefilm-fireheart-mist-glans~bcdda37d/
2022-08-11||We kunnen het niet anders zeggen: Beast is echt een draak van een film||De thriller Beast vertelt een gekunsteld verhaal over een gezin dat op safari in Zuid-Afrika wordt geteisterd door een schijnbaar onverslaanbare leeuw. Deze draak van een film komt uit de pen van scenarioschrijver Ryan Engle, die al niet zo’n goed cv heeft. Zijn film Cowboy Ninja Viking is bijvoorbeeld voor onbepaalde tijd op de plank gezet wegens problemen met het scenario en een andere film van zijn hand, Breaking In (2018), werd destijds door een Amerikaanse criticus de slechtste film van het jaar genoemd. Beast introduceert belangrijke plotelementen met evenveel subtiliteit en flair als iemand die een stormram gebruikt om op een deur te kloppen. We ontdekken al snel dat Nate (Idris Elba) een dokter uit New York is die zijn ex-vrouw niet kon redden van kanker. Hij is vervreemd van zijn twee dochters, die het hem terecht kwalijk nemen dat hij zijn vrouw niet kwam opzoeken toen ze stervende was. Hun emoties zijn begrijpelijk, maar het is de bedoeling dat we de kant van Nate kiezen omdat hij levendig droomt over zijn ex-vrouw (maar bar weinig in Beast volgt de normale wetten van de logica.) Hoe dan ook: dit trieste achtergrondverhaal is niet erg belangrijk. Het enige dat telt is dat Nate arts is en dus verschrikkelijke bijt- en krabwonden kan verzorgen. Want het gezin raakt al snel over hun familiale problemen heen wanneer ze tijdens een safari over de Zuid-Afrikaanse savanne worden achtervolgd door een losgeslagen leeuw. Dat klinkt misschien spannend, maar is het niet. De leeuw is op een of andere manier onverslaanbaar – verdovingsmiddelen werken niet, hij heeft nauwelijks rust nodig en zelfs vuur doet hem geen pijn – en toch worden op precies de juiste momenten elementen geïntroduceerd die de familie helpen te overleven. Het resultaat is daardoor volstrekt spanningsloos, tenzij je een kick krijgt van het kijken naar een gezin dat elkaar keer op keer vraagt of ze in orde zijn terwijl ze worden aangevallen door een bloeddorstige leeuw.||https://www.parool.nl/ps/we-kunnen-het-niet-anders-zeggen-beast-is-echt-een-draak-van-een-film~baf24bf2/
2022-08-11||Les intranquilles is een intiem portret van een gezin dat worstelt met de bipolaire stoornis van vader||Met Les intranquilles, een intiem portret van een gezin dat worstelt met de bipolaire stoornis van de vader, creëert de Belgische regisseur Joachim Lafosse een soort vacuüm: wanneer vader Damien (Damien Bonnard) ziek wordt, is er geen ruimte voor iets anders dan zijn stemmingswisselingen. De tijd lijkt bijna stil te staan, er is alleen oog voor Damien. In dit kleine familiedrama toont Lafosse hoe een bipolaire stoornis niet alleen het leven beheerst van de persoon die eraan lijdt, maar ook het leven van zijn naasten overneemt. De film zelf wordt ook volledig opgeslokt door Damiens manische en depressieve episodes. We zien hoe Damiens gemoedstoestand alles overneemt, zozeer zelfs dat de film één wordt met zijn episodes: rusteloos en energiek als Damien manisch is, stil en verstikkend als hij depressief is. Net zoals de familiedynamiek volledig in teken staat van Damien, is er geen ruimte voor andere verhaallijnen of thema’s in de film. Dit zorgt voor een veeleisende kijkervaring die de kijker aan het einde van de twee uur durende cyclus van ups en downs ademloos achterlaat. Lafosse baseerde zijn film op zijn ervaringen met de bipolaire stoornis van zijn vader. Deze verankering in de realiteit is voelbaar. De twee hoofdpersonages, moeder Leïla (Leïla Bekhti) en vader Damien, delen hun naam bijvoorbeeld met de acteurs die hen spelen. Les intranquilles is vooral een demonstratie van de acteertalenten van de twee hoofdrolspelers. Lafosse creëert een omgeving waarin niets telt behalve de gemoedstoestand van Damien. Het publiek voelt zich daarbij net zoals Leïla zich moet voelen: voortdurend scherp op de kleine veranderingen in gedrag van haar man.||https://www.parool.nl/kunst-media/les-intranquilles-is-een-intiem-portret-van-een-gezin-dat-worstelt-met-de-bipolaire-stoornis-van-vader~bf0fc568/
2022-08-11||Weekendtips: rooftop-concert, plasticvissen of Zomergasten kijken in de bioscoop                              ||Zondagavond kijk je Zomergasten, met dit keer Lieke Marsman, op groot doek. Voorafgaande de aflevering krijg je een glaasje prosecco en tijdens de uitzending worden er huisgemaakte vegetarische hapjes aangeboden. De Uitkijk-medewerker Valentijn Huissen: “Drie uur kijken naar een interview werkt ontzettend goed op een groot scherm en met anderen om je heen. En welk grote scherm is nou beter dan die van het oudste en authentiekste filmtheater van Amsterdam?”Zondag, 20.00 uur, De Uitkijk, €11 Een concert meemaken met uitzicht over de stad? Dat kan deze zomer bij On the Roof in Noord. Op het terras zijn opkomende artiesten te bewonderen, zoals deze vrijdag de Amsterdamse singer-songwriter Celine Cairo. Ze heeft recent een nieuw album uitgebracht. Ook de jonge Colombiaans-Nederlandse zangeres Juliana Martina staat op het programma.Vrijdag, 20.30 uur, On the Roof, vanaf €12,50 Een muis die alsmaar spannendere avonturen meemaakt in de stad: het is de opzet van kijk- en luisterspektakel Small World. Het stuk werd speciaal voor het Junior Grachtenfestival gecomponeerd door Camiel Jansen. Te horen is een combinatie tussen hedendaagse muziek met jazz, en te zien is een animatiefilm die aansluit op de muziek. Zaterdag is de première in de grote zaal van het Eye Filmmuseum. Zaterdag en zondag, verschillende tijden, Eye Filmmuseum, vanaf €16,50 Dit weekend is in Spaarnwoude de 26ste editie van Dance Valley. Door de pandemie kon het het dansfestival de afgelopen twee jaar niet doorgaan. Dit jaar wordt dat ingehaald: het festival telt acht podia waarop de hele dag door verschillende muziekgenres te horen zijn. Headliners zijn onder anderen Dimitri Vegas & Like Mike, Nicky Romero, Paul Van Dyk, Dubfire, Headhunterz, James Hype en Kris Kross.Zaterdag, 13.00 - 23.00 uur, Recreatiegebied Spaarnwoude, vanaf €36,50 In kunstenaarsdorp Ruigoord wordt tijdens verschillende festivals deze zomer flink gedanst. Komend weekend vindt er een van de oudste festivals van Nederland plaats: Het Landjuweel. Dit jaar is het thema ‘water’. Behalve livemuziek vind je er veel kunstprojecten waar je zelf aan mee kunt doen. Het festival moet het ‘creatieve hoogtepunt van het jaar op Ruigoord’ worden, aldus kunstenaar en voorzitter van stichting Landjuweel Ruben Lodeizen.11 t/m 14 augustus, 13.00 uur, Ruigoord, van €30 In het TapasTheater geniet je in korte rondes van theater én kleine hapjes. Op een avond spelen drie voorstellingen, waarvan zelf je kiest naar welke je gaat. Dit weekend treden Marcel Visscher, Annemarie Koopman en Ellen Martje allemaal twintig minuten op. In de stukken worden muziek en spel gecombineerd. 11 t/m 14 augustus, verschillende tijden, TapasTheater, vanaf 10€ Het rondreizende theaterfestival komt weer naar Amsterdam. De komende (ruim) twee weken zijn er allerlei voorstellingen te zien waarvan de meeste speciaal voor De Parade zijn gemaakt. Op vrijdag kun je bijvoorbeeld naar Hold Your Horses, gemaakt door De Dansers. Het is een energiek dansconcert dat gaat over het verlangen naar houvast. Op het terrein van De Parade kun je ook terecht voor een oester of knapperige flammkuchen. En de zweefmolen? Die is er natuurlijk ook. 12 t/m 28 augustus, verschillende tijden, Martin Luther Kingpark, toegang terrein €8,50 – je betaalt extra voor voorstellingen Het stuk We Two maakt deel uit van het Grachtenfestival en is gemaakt door Stichting Opera op Zak. De stichting maakt toegankelijke opera- en muziekvoorstellingen. “In het stuk onderzoeken we of we nog relaties aan durven te gaan in een tijd waarin samenleven iets bijzonders is geworden,” aldus regisseur Elsina Jansen. De voorstelling bestaat uit zeven scènes waarbij vier zangers en twee pianisten steeds wisselen tot duo's en samen (on)mogelijkheden van hun relatie onderzoeken.13, 14, 15 augustus, verschillende tijden, Vondelkerk, €18,50 Wat is de verborgen schoonheid van de ruwe kanten van de mens? Dat is precies wat de dans- en muziekperformance RUW! je zondagochtend laat zien. Rianne Wilbers, Jornt Duyx en Sil Dekkers zijn de makers en uitvoerders van het stuk en maken gebruik van improvisatie, gechoreografeerde beweging, zang en vrije expressie. Het stuk is onderdeel van het Grachtenfestival. Wilbers: “We laten de puurheid van emotie zien en houden daarmee het publiek een spiegel van hun eigen gevoel voor.”Zondag, 11.00 - 12.00 uut, OBA De Hallen, gratis Plastic flesjes, verpakkingen en allerlei andere rotzooi: ook rond het Scheepvaartmuseum dobbert van alles in het water. Daarom kunnen kids deze zomer samen met hun ouders bij het museum op de Plastic Whale-sloep stappen. De Plastic Whale Foundation vist al jaren plastic uit het water. Met hun vangst maken zij meubels of bijvoorbeeld sloepjes voor nog meer plasticvisexpedities. Aanmelden kan ter plekke.Dinsdag en vrijdag t/m 28 augustus, verschillende tijden, Het Scheepvaartmuseum, gratis met museumentreebewijs||https://www.parool.nl/ps/weekendtips-rooftop-concert-plasticvissen-of-zomergasten-kijken-in-de-bioscoop~bdd61221/
2022-08-11||Heb jij dit nieuwe werk van Streetart Frankey al gezien? ||||https://www.parool.nl/ps/heb-jij-dit-nieuwe-werk-van-streetart-frankey-al-gezien~b3089e0a1/
2022-08-11||Wie was Norbert Tadeusz, wiens bombastische en gigantische schilderijen nu in Nederland te zien zijn?||De zon is fel en werpt harde, donkerblauwe schaduwen op het plaveisel. Er komt een paard met wagen voorbij, naakte acrobaten doen een handstand en voeren andere capriolen uit rondom een vouwladder. Een groep matrozen is in de weer met tuba’s en een zwarte vleugel weerspiegelt de wolkenlucht. Op de achtergrond hangen geslachte ossen in een ruimte met bogen. Het is bijna ondoenlijk om de gigantische doeken van acht meter hoog, van Norbert Tadeusz (1940-2011), die in Museum Insel Hombroich hangen, te beschrijven . In het eigenzinnige museum tussen Keulen en Düsseldorf draait alles om de ervaring van kunst en natuur. In een zorgvuldig aangelegde vallei staan paviljoens met kunstwerken. Tekstbordjes ontbreken. Etsen van Rembrandt hangen er net zo anoniem als een Afrikaanse houten vijzel. Sympathiek, maar het paviljoen van Tadeusz, dat in 1993 speciaal gemaakt werd voor vier van zijn schilderijen, komt nu toch wat te spierballerig over. Dat Insel Hombroich speciaal een behuizing voor zijn enorme schilderijen bouwde, zegt wel iets over de status die Tadeusz in de jaren tachtig en negentig in Duitsland genoot. Tadeusz kreeg op 29-jarige leeftijd zijn eerste grote tentoonstelling in het Kunstmuseum Düsseldorf. Musea kochten zijn werk aan, hij ontving prijzen en was docent aan diverse academies. Aanvankelijk verliep zijn carrière toch wat stroef, want de aandacht in de kunstwereld ging niet direct uit naar figuratieve schilderkunst. Dat veranderde eind jaren zeventig met een jonge generatie expressionistische schilders, de Neue Wilden. In 1995 kocht Tadeusz een industrieel complex in een buitenwijk van Düsseldorf. Er kwam een woning, een binnentuin, een enorm atelier en een opslagruimte. Het duurde drie jaar tot alles verbouwd was en hij kon intrekken. Nu woont zijn weduwe Petra Lemmerz hier, samen met haar huidige partner Andreas Schön. Ze zijn kunstenaars en beheren samen de nalatenschap van Tadeusz, die uit meer dan duizend schilderijen bestaat. Het onderhoud van het gebouw is een zware last, vertelt Lemmerz. Overal in het complex staan schaaltjes voor de lekkages. “Na een reparatie begint het ergens anders te lekken. Het is normaal dat ik na het opstaan overal ga kijken waar het gelekt heeft. Vorige week was er een onweersbui en was het op twaalf plekken raak.” De schilderijen die hier zijn opgeslagen zijn geïnventariseerd. “Het kostte twee jaar om alles in de computer te stoppen.” Het werk van Tadeusz wordt aangeboden door galeries in Düsseldorf, Dortmund, Münster en München. Maar de verkoop loopt niet geweldig. Buiten Duitsland is de aandacht voor zijn werk al helemaal miniem. De galerie in Parijs waar hij mee werkte is gesloten. De meeste verzamelaars van zijn werk zijn inmiddels op leeftijd. “Het is een moeilijke tijd. Ik hoop dat jonge mensen het werk opnieuw gaan ontdekken. We doen wat we kunnen.” Lemmerz en Tadeusz ontmoetten elkaar in 1997 op de Biënnale van Venetië. Tadeusz was gek op Italië en had een huis in Toscane, waar hij genoot van het landschap en de schilderijen van Titiaan, Tintoretto en andere schilders uit het verleden. “Voor hem was de wereld vol ontdekkingen.” Andreas Schön was een leerling van Tadeusz. Zijn lessen beschrijft hij als woest’ Hij kon tegen studenten tekeergaan als het werk in zijn ogen niet goed was. Maar hij kon ook heel enthousiast en vrijgevig zijn. Tadeusz nam zijn studenten mee naar bars, waar de drank rijkelijk vloeide. Alles in zijn leven gebeurde in de hoogste versnelling. Lemmerz vertelt dat de atelierwoning aanvankelijk helemaal geen keuken had. “We gingen toch elke dag uit eten.” Het studiocomplex in Düsseldorf werd ook regelmatig bezocht door het dansgezelschap van Pina Bausch. Lemmerz: “Al die mensen liepen hier naakt rond en hij stond het hele schouwspel op een ladder te bekijken.” “In alles wat hij deed had hij zoveel energie. Als we gewoon in een supermarkt rondliepen, dan had hij altijd wel een of andere mooie tas gevonden. Hij vond het ook heerlijk om kleren te kopen.” Een schilderskiel was niet aan hem besteed. Tadeusz schilderde altijd keurig in pak. “Hij wilde niet vies worden, hij wilde geen Malschwein zijn.” Zijn composities zijn vaak tot het maximum opgevoerd. Kleuren knallen, figuren tuimelen over elkaar en de toeschouwer kan onderdelen van een scène van meerdere kanten waarnemen. Vaak is het resultaat bombastisch of een beetje gedateerd, maar er zitten ook prachtige schilderijen bij, van Miles Davis in een zwembad bijvoorbeeld (zie onder). “Hij wilde het leven schilderen. Hij schilderde altijd. Als we naar een diner gingen dan stopte hij. Als we om middernacht terugkwamen dan begon hij weer. Altijd werken aan meerdere schilderijen tegelijk. In totaal maakte hij er tweeduizend, terwijl hij niet erg oud is geworden.” Schön haalt het allerlaatste schilderij uit het rek, een groot onvoltooid doek waar Tadeusz tijdens zijn ziekbed aan werkte. Het verbeeldt een ijsbeer die met zijn grote lijf van de ene ijsschots op een ander springt. Alles wijst erop dat die sprong niet gaat slagen. Het is verleidelijk om het schilderij te zien als een zelfportret van een onvermoeibare kunstenaar die zijn einde ziet naderen. Norbert Tadeusz, Het leven als spektakel: t/m 2 oktober in Museum More, Gorssel.||https://www.parool.nl/kunst-media/wie-was-norbert-tadeusz-wiens-bombastische-en-gigantische-schilderijen-nu-in-nederland-te-zien-zijn~b4651d2f/
2022-08-11||Het monument voor de watersnoodramp van 1960 wordt op het Zonneplein ook wel ‘de oude lul’ genoemd||Staat u niet te lang onder de douche? En houdt u zich alstublieft een beetje in bij het besproeien van de tuin? Het is in deze tijd van aanhoudende droogte nauwelijks voor te stellen, maar in 1960 stond een flink deel van Amsterdam-Noord onder water. Bij een watersnoodramp denk je al snel aan Zeeland in 1953, maar ook Tuindorp Oostzaan had ermee te maken. Op 6 januari 1960 liep de wijk onder water en moesten vijftienduizend bewoners hun huizen ontvluchten. Het was geen ramp die werd veroorzaakt door een storm, de ellende was het gevolg van een kadebreuk. Op het Zonneplein, midden in Tuindorp Oostzaan, is aan een gevel een luchtfoto bevestigd die toont hoe het er toen in de wijk uitzag: alle huizen staan tot zeker de helft van de begane grond in het water, een tafereel zoals we tegenwoordig kennen van journaalreportages uit landen hier ver vandaan. Op het Zonneplein staat vlak voor het Zonnehuis (vroeger verenigingsgebouw, nu een mooi theater) staat sinds 1990 een monument dat kunstenaar Robbert Ritmeester (Amsterdam, 1958) maakte ter nagedachtenis van de Amsterdamse watersnoodramp. Het werk bestaat uit baksteen, brons en verzinkt ijzer. Van baksteen zijn twee muurtjes opgetrokken, waarin gemakkelijk een verwijzing naar de in 1960 bezweken kade is te herkennen. Een schuin omhoogstaande vorm van ijzer verbeeldt een sterrenkijker – het hemellichaam waarnaar het Zonneplein en de daarop uitkomende Zonnestraat zijn vernoemd is ook een ster. Van brons maakte Ritmeester een plaquette van de gebouwen van het Zonneplein alsof ze nog altijd onder water staan. Ook van brons zijn de twee druppels aan de uiteinden van de muurtjes, die de niet aflatende dreiging van het water symboliseren. Fijn plein, dat Zonneplein, zoals het hele Tuindorp Oostzaan het aanzien waard is. De wijk werd tussen de wereldoorlogen gebouwd om arbeiders van nabijgelegen fabrieken en scheepswerven te huisvesten. Tegenwoordig trekt de buurt ook, het zal eens niet, heel andere bewoners. Op het Zonneplein zit nu tussen oudgedienden als dierenspeciaalzaak De Ara en tabaksspeciaalzaak A. Ekels, ook een hippe koffietent. Gelukkig is de koffie bij White Label Coffee heel betaalbaar en op het terras horen we behalve Yuppiaans ook nog heerlijk plat Amsterdams. De vrouw die aan het woord kwam in een reportage die Het Parool in 2010 maakte over Tuindorp Oostzaan, praatte vast ook zo. Aan de verslaggever vertelde ze toentertijd dat het monument op het Zonneplein door de buurtbewoners ook wel ‘de oude lul’ werd genoemd. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/het-monument-voor-de-watersnoodramp-van-1960-wordt-op-het-zonneplein-ook-wel-de-oude-lul-genoemd~bb4290026/
2022-08-11||‘Ik denk de hele dag aan die kleine klotedingen en dan is er geen ruimte voor Oekraïne; eigen sores eerst!’||We zaten op een terras en we spraken over wat ons was opgevallen: de kitsch-emotie met de plastic tranen en het valse schuldgevoel van Tim den Besten die op de Pride een Sinterklaasliedje had gezongen dat mogelijkerwijs – door een stel idioten die de ondergang van het denken en de creativiteit op het oog hebben – als je heel krom dacht, geïnterpreteerd zou kunnen worden als racistisch. Tim had spijt dat hij Sinterklaasje kom maar binnen met je knecht had gezongen! Tja… Altijd is Kortjakje Ziek is heel vrouwonvriendelijk. Die Kortjakje is niet ziek, ze stelt zich maar aan, want ze kan wel naar de kerk. Het is eigenlijk een hoer met haar korte jakje. Nooit meer zingen, Tim. En alle Sinterklaasliedjes zijn uiteraard racistisch! Vriend en ik lachten. Toen we het even later over Oekraïne hadden, hoorde ik iets waarvan ik schrok. “Het is de inflatie waardoor ik me niet meer voor Oekraïne kan interesseren,” zei vriend die alleen AOW ontvangt. “Ik knijp ’m,” zei hij. Een uitdrukking die je niet meer hoort, maar met een mooie dubbele betekenis: hij knijpt af, doet alles minder en knijp is hier ook synoniem voor angst. “Ik denk de hele dag aan die kleine klotedingen,” vervolgde hij. “Zal ik dit kopen of dat of moet ik straks weer naar de boer fietsen, zoals mijn ouders in de oorlog. Het meest maak ik me druk over het voer voor Mauw. Die heeft dat speciale godvergeten dure kattenvoer nodig. ‘Pap,’ vroeg mijn dochter, ‘wat wil je voor je verjaardag?’ Kattevoer, zei ik.” Een bittere glimlach. “En dan denk ik natuurlijk ook aan het klimaat,” zei hij, “aan de boeren, aan de tweedeling, aan de jongeren die geen huizen hebben, aan de asielzoekers die komen. En dan is er geen ruimte voor Oekraïne. Eigen sores eerst!” We bestelden nog een biertje. “Het ergst is de stille vernedering,” zei hij. “Wat is stille vernedering?” “Niet echt door iemand vernederd worden, maar de vernedering in je geest. Dat je denkt: straks moet ik van jou of van mijn dochter geld lenen. Dat is vernederend. Straks moet ik naar de voedselbank. Dat vind ik ook vernederend. Straks kan ik de tandarts niet betalen of de dierenarts als Mauw erger ziek wordt… En dan het besef: verdomme, ik ben mislukt. Ik kan niet eens goed voor mezelf zorgen! Terwijl ik dacht dat ik het goed had gedaan…Nee, Oekraïne is ver weg. Te ver voor mij.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-denk-de-hele-dag-aan-die-kleine-klotedingen-en-dan-is-er-geen-ruimte-voor-oekraine-eigen-sores-eerst~be9a9669/
2022-08-11||Opinie: ‘Bewoners weten zelf dondersgoed of zij beter of slechter worden van een verandering in hun buurt’||De situatie van boze bewoners en een dove gemeente (groot onderhoud in Amsteldorp, Het Parool van 3 augustus) is voor heel veel mensen herkenbaar. De tekst ‘Inspraak is niet nodig want het gaat hier niet om een herinrichting,’ toont de zuiver bureaucratische, niet op bewonersbelangen gerichte basishouding van de gemeente. De gemeente heeft die regel zelf bedacht en bepaalt ook zelf wanneer er sprake is van ‘groot onderhoud’ (geen participatie) of van herinrichting (wel participatie). Soms spelen er bij grote plannen tegenstrijdige belangen en die moeten zorgvuldig en inzichtelijk gewogen worden. Bewoners zullen dan soms pech hebben. Maar bij het opknappen van straten en maatregelen om de veiligheid te vergroten zijn er geen tegenstrijdige belangen. Bewoners weten zelf dondersgoed of zij beter of slechter worden van een verandering in hun eigen leefomgeving. De heftigheid van protesten laat hier zien dat de gemeente het in elk geval niet handig heeft aangepakt en er misschien er echt wel wat er op het project is af te dingen. Waarom wordt er in zo’n situatie niet per definitie een stap terug gezet? Waarom wordt er geen open gesprek met de buurt gevoerd en een objectieve inventarisatie gemaakt? Men volstaat met reageren vanuit een machtspositie: ‘Er zijn geen keuzes voor te leggen aan de buurt.’ Is de gemeente eigenlijk wel verbaasd of bezorgd dat gefrustreerde bewoners hun vertrouwen in de politiek steeds verder verliezen? Of kan dat deze gemeente eigenlijk niet schelen?Petra Catz en Bart Uitdenbogaart (bestuursleden Buurtorganisatie 1018), Amsterdam We hoeven niet meer te watertrappelen tot we kopje onder gaan. De veiligheidstrappen rondom de Sloterplas zijn teruggeplaatst. Het dagelijks tadsdeelbestuur eeft na vragen van GroenLinks en verzoeken van burgers en bedrijven rondom de Sloterplas het beleid tegen het licht gehouden. In plaats van het weghalen van de trappen, is het zinvoller duidelijk te vermelden dat zwemmen in open water voor eigen risico is. De veiligheidstrappen zijn bovendien voor alle waterrecreanten belangrijk, niet alleen voor de zwemmers. Bij het al ingezette beleid bleek dit een blinde vlek te zijn in de aannames over veiligheid. Kortom: fijn dat de trappen er weer zijn! En fijn dat er snel is gehandeld, zodat we nu weer met een gerust hart de bips in het water kunnen dippen.Jorine van Hooijdonk, Amsterdam Marianne Vos werd gediskwalificeerd omdat zij haar polsen enkele momenten op het stuur had gelegd. Sinds vorig jaar blijkt het verplicht te zijn beide handen aan het stuur te houden. Bij het volgen van de Tour de France voor mannen zag ik regelmatig wielrenners met losse handen rijden tijdens het rwisselen van kleding of het aanpakken van drinken of voedsel. Geldt deze regel van internationale wielerbond UCI alleen voor het vrouwenwielrennen? Of wordt het voor de UCI tijd voor een bezoek aan Specsavers?R. Boelens, Ter Aar||https://www.parool.nl/columns-opinie/opinie-bewoners-weten-zelf-dondersgoed-of-zij-beter-of-slechter-worden-van-een-verandering-in-hun-buurt~bf956992/
2022-08-11||Opinie: ‘De inzet van mantelzorgers is geen oplossing voor personeelstekorten in verpleeghuizen’||Met verbazing lazen wij het interview met Rocco Leenders, lid van de cliëntenraad van verpleeghuis Amsta/De Werf in Het Parool van maandag 1 augustus. Hierin propageert hij dat mantelzorgers bijspringen vanwege een tekort aan zorgpersoneel. Juist de cliëntenraad zou, als vertegenwoordiger van cliënten en cliëntvertegenwoordigers, er bij de zorginstelling op aan moeten dringen dat zij de zorgovereenkomsten met de bewoners nakomt in plaats van nog meer lasten op de schouders van mantelzorgers te leggen. Tot deze zorg heeft Amsta zich verplicht en de organisatie wordt daarvoor betaald. Ook de suggestie dat mantelzorgers hun vakantie maar moeten opofferen, schiet ons in het verkeerde keelgat. Het is prachtig dat Leenders zich zo intensief voor zijn moeder inzet, maar veel mantelzorgers doen dat toch al. Zeker als zij daarnaast ook nog een baan en/of gezin hebben is een vakantie geen luxe, maar bittere noodzaak. Wij vinden het ongepast dat de cliëntenraad blijkbaar suggesties aan Amsta heeft gedaan over een nog grotere belasting van de mantelzorgers, zonder hen te raadplegen of dat wenselijk of realiseerbaar is. Leenders’ suggesties zijn dus onwenselijk, maar bovendien onrealistisch. Er zijn ook bewoners zonder mantelzorger. Zij zijn als eerste de dupe als de zorg ontoereikend is. Ook zijn er bewoners die zich bezwaard en schuldig voelen als ze te veel op hun naasten leunen. En bij wie ligt de verantwoordelijkheid als er incidenten plaatsvinden, zoals valpartijen? Conny Helder, minister voor Langdurige Zorg en Sport, lanceerde onlangs dubieuze toekomstplannen voor de ouderenzorg, waar (terecht) veel kritiek op kwam. Als een cliëntenraadslid zich in deze krant uitlaat zoals de heer Leenders dat doet, krijgen haar plannen ruim baan. Het inzetten van mantelzorgers bij personeelstekorten in de verpleeghuiszorg wordt op die manier genormaliseerd en bewoners zonder mantelzorgers dreigen te worden gediscrimineerd. Mantelzorgers en ex-mantelzorgers van bewoners van Amsta/De Werf, Berna van Agthoven, Irene Augusteijn, Annebet Bannier, Mischa van Dullemen, Maaike Groen, Sophie Hack, Marlene van de Kooi, Ariëla Legman, Anja Marbus, Carolien Marbus, Paul Marbus, Mayra Paula, Miranda Rümke, Teresien da Silva, Vera Wolf.||https://www.parool.nl/columns-opinie/opinie-de-inzet-van-mantelzorgers-is-geen-oplossing-voor-personeelstekorten-in-verpleeghuizen~b14a1cd1/
2022-08-11||Is het slecht om te drinken bij het eten?||Vlak na de Tweede Wereldoorlog verboden sommige moeders hun kinderen om te drinken voor en tijdens het eten. Dan zit je maag voller en eet je minder, was de gedachte. En dat was na de Hongerwinter allerminst wenselijk. Ook nu nog houden sommige mensen deze twee activiteiten strikt gescheiden, maar dan om een andere reden: je maag zou het eten niet goed verteren als je erbij drinkt. Het maagdarmkanaal maakt allerlei enzymen aan. Deze breken voedselbestanddelen af tot kleine moleculen. Hierdoor neem je de stoffen die je lichaam nodig heeft op. In maagsap bijvoorbeeld zit niet alleen zuur, maar ook pepsine, een eiwitsplitsend enzym. Dat dit proces zou worden verstoord zodra je speeksel en voedsel verdunt met vloeistof is onzin, zegt hoogleraar neurogastroenterologie en motoriek André Smout van Amsterdam UMC. “Een gezond lichaam heeft een enorm overschot aan capaciteit van allerlei enzymen, dus dat wordt voortdurend bijgeregeld.” Oftewel: als iets niet helemaal goed ­verteerd de maag verlaat, wordt daar in de dunne darm extra hard aan gewerkt en als het begin van de dunne darm het niet goed aankan, wordt dat verderop gecompenseerd. “Wat je ook eet, hoe je ook eet: dat krijg je niet verstoord door er een liter water bij te drinken. Voor alcohol geldt in grote mate hetzelfde.” Het is overigens niet nódig om tijdens het eten te drinken. De slokdarm heeft peristaltiek: bij elke slik ontstaan er contracties, waardoor je voedsel hoe dan ook naar beneden gaat. Een slok drinken erbij maakt dat hooguit wat makkelijker. Water drinken voor en tijdens het eten kan wel een ander voordeel hebben. Uit onderzoek is gebleken dat je, zoals men vroeger al door had, dan iets minder eet. “Het hedendaagse gevaar is dat mensen te dik worden doordat ze te veel eten,” zegt Smout. “En zo kun je je calorie-inname op eenvoudige wijze beperken.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/is-het-slecht-om-te-drinken-bij-het-eten~ba4d6225/
2022-08-11||Popcorn Panel over Speak No Evil: ‘Een opeenstapeling van ongemakkelijkheden’ ||“De film was razend spannend. Hij brengt je op een geleidelijke manier van sociaal ongemak naar een schokkend effect. Dat vind ik prachtig gedaan. Daarnaast wil je erdoor wegrennen, zo akelig is het. We mogen als Nederlanders maar trots zijn op een acteur als Fedja van Huêt. Hij doet het fantastisch. Net als z’n vrouw Karina Smulders.” “Ik had al gehoord dat het een ‘shocking-film’ zou zijn en hij voldeed aan die verwachtingen. De ongemakkelijkheid bouwt zich op en wordt steeds wat heftiger. Filmisch zit dat heel goed in elkaar. Het is een opeenstapeling van ongemakkelijkheden. Tot het einde aan toe blijft dat bij je hangen. Ik moet nu even een biertje drinken zodat het niet onder m’n huid kruipt.” “Wat een monsterachtige film over een afschuwelijke aberratie bij mensen. Hoewel de spanning wordt opgebouwd, merk ik dat ik simpelweg geen behoefte heb aan dit soort films. Ik zou meer willen weten over wat er met de ‘monsters’ uit de film gebeurd is, waarom ze zijn geworden wie ze zijn. Die context mis ik. De film voelt vooral als sensatie.”||https://www.parool.nl/ps/popcorn-panel-over-speak-no-evil-een-opeenstapeling-van-ongemakkelijkheden~bbaf2368/
2022-08-11||Nieuwe kunst in Ambassade Hotel||Het Ambassade Hotel op de Herengracht, bekend als schrijvershotel én om zijn indrukwekkende collectie Cobrakunst, startte in april een nieuw cultureel initiatief: de Ambassade Art Gallery, boven proeflokaal Van Wees (op nummer 319). Na exposities van Eugène Brandts en Hyland Mather is er nu een solo-tentoonstelling van Tony Van Amsterdam te zien, een in Amsterdam gevestigde kunstenaar uit The Bronx. Van Amsterdam is oprichter van Authentic Illuminated Concepts, een bedrijf dat op milieuvriendelijke wijze functionele kunst maakt met gebruik van ledverlichting en mixed media. Daarnaast werkt hij aan grootschalige muurschilderingen. Zijn werk is geëxposeerd in galerieën in Parijs en Italië en volgens eigen zeggen een extensie van zijn spirituele omzwervingen. Hij post zijn kleurrijke schilderijen op canvas en zijn verlichte, ‘a bit more techy’ werk ook op Instagram. “Deze ruimte gebruikten en verhuurden we altijd als vergaderzaal,” zegt Tamara Butter van het Ambassade Hotel. “Maar we vinden het altijd leuk om cultureel iets neer te zetten voor de stad. Omdat evenementen door het personeelstekort in de horeca lastig zijn te organiseren, hebben we besloten dit neer te zetten. Veel kunstenaars zijn geïnteresseerd en willen hun portfolio’s laten zien.” Werk van Van Amsterdam is ook te zien in restaurant Brasserie Ambassade en bij Samsara Books & Art, om de hoek op de Oude Spiegelstraat. Tot en met 9 oktober, ambassadeartgallery.com||https://www.parool.nl/ps/nieuwe-kunst-in-ambassade-hotel~bc93a3bc/
