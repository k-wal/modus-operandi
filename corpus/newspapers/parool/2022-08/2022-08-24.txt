2022-08-24||Kamer wil opheldering over chaos asielopvang en overleden baby ||De fracties willen ‘zo spoedig mogelijk duidelijkheid over wat er is gebeurd en wat de precieze doodsoorzaak is’, verduidelijkt Kati Piri (PvdA), die het verzoek samen met GroenLinks-Kamerlid Suzanne Kröger heeft ingediend. Met de SP willen PvdA, GroenLinks en Volt daarnaast snel een Kamerdebat. Omdat het asielbeleid van het kabinet ‘gierend uit de klauwen loopt’, heeft SP-Kamerlid Jasper van Dijk woensdag een verzoek voor een Kamerdebat ingediend. Directe aanleiding voor Van Dijk zijn de ruim 700 asielzoekers die afgelopen nacht in Ter Apel buiten op het gras moesten slapen. Daarbovenop komt het overlijden van een drie maanden oude baby. “De ellende neemt alleen maar toe.” CDA-Kamerlid Anne Kuik was dinsdag zelf in Ter Apel. “Ik vind het echt beschamend dat we de asielopvang niet op orde hebben,” zegt de christendemocrate. Het probleem is volgens Kuik dat de doorstoom vastloopt. Ook zij wil dat Van der Burg uitzoekt wat er is gebeurd rond het overlijden van de baby. GroenLinks en PvdA willen - naast duidelijkheid over het overlijden van de baby - van de staatssecretaris weten hoe hij naar de leefomstandigheden in de opvang in Ter Apel kijkt. Volgens Piri wordt de chaos rond het aanmeldcentrum ‘alleen maar groter’ en zijn oplossingen voor ‘menswaardige opvang nog lang niet in zicht’. Wat SP’er Van Dijk betreft moet de staatssecretaris zo snel mogelijk met een structurele oplossing komen van de asielcrisis, in plaats van alsmaar ad hoc ‘paniekmaatregelen’ te nemen. Hij doelt daarmee onder meer op het passeren van de gemeente Tubbergen, door het Centraal Orgaan opvang asielzoekers (COA) een vergunning te geven in een hotel in Albergen een asielzoekerscentrum te openen.||https://www.parool.nl/nederland/kamer-wil-opheldering-over-chaos-asielopvang-en-overleden-baby~b14a66e3/
2022-08-24||The Harbour Club pleit tegen sluiting na explosie||Zo’n zestig medewerkers en sympathisanten van The Harbour Club moesten woensdagmiddag de rechtbank voortijdig verlaten. Er was niet genoeg plek in de kleine zaal waarin The Harbour Club de rechter vroeg het besluit van de burgemeester om het restaurant een halfjaar te sluiten van tafel te vegen. The Harbour Club Amsterdam Oost zegt failliet te gaan als de zaak zes maanden moet sluiten. Dat zou ‘276 mensen brodeloos maken’. De gemeente benadrukte woensdag in de rechtbank dat de aanslag van 10 augustus levensgevaarlijk was, en de uitbaters de sluiting zouden moeten omarmen, tot de politie de zaak heeft opgehelderd. De advocaten van The Harbour Club Oost brachten op de zitting bewakingsfilmpjes in waarop volgens hen ‘vrijwel zeker’ is te zien dat de explosies bij The Harbour Club en bij café In the City aan het Kleine-Gartmanplantsoen door dezelfde persoon veroorzaakt worden. Dat bewijst in hun ogen dat het onzin is dat de aanslagen het gevolg zijn van een conflict tussen de uitbaters van beide horecazaken – zoals in een rapportage van de politie was gesuggereerd. Voor de jurist van de gemeente Amsterdam is het juist van belang dat de politie tijdens de sluiting in alle rust onderzoek doet naar de achtergrond van allereerst de aanslag met een explosief bij In the City, vervolgens de aanslag voor The Harbour Club en daarna voor Palladium, de horecazaak naast In the City. Na die derde aanslag werden In the City en The Harbour Club gesloten. “Zoals vaker na sluitingen staan de exploitanten niet stil bij de ernst van de feiten,” aldus de jurist. “De kracht van de explosie voor The Harbour Club was vergelijkbaar met die van 40 nitraatbommen, zegt de politie. Als iemand daar zijn hond had uitgelaten, was die er niet meer geweest. De kogelwerende voordeur is uit de sponningen geblazen met een enorme kracht.” Advocaten Teun Blom en Arjen Paardekoper van The Harbour Club schamperden dat de aanslagplegers op beeld staan en de bommen doodgemoedereerd ‘vanaf een meter of 6 afstand’ lieten ontploffen. Zulke bommen waren het ook weer niet. Volgens de politie is de aanslag op The Harbour Club het vierde incident. Er was een brand in 2016 in een andere vestiging, een nachtelijke beschieting in 2019 − waarvan de bewakers verzuimden melding te maken − en een brandbom in 2021. De gemeentejurist: “De Amsterdamse politie ziet bij geen andere zaken zulke ernstige incidenten, behalve dan bij In the City.” De raadslieden van The Harbour Club herhaalden dat van een conflict tussen ex-oprichter John de Jong van The Harbour Club, die eerder ook betrokken was bij In the City, geen sprake meer is sinds jaren geleden ‘met de warme hand’ een ‘vaststellingsovereenkomst’ is gesloten. “De heer De Jong heeft nu een camping op Ibiza en leeft daar lang en gelukkig.”Of een crimineel het mogelijk op de beide zaken heeft voorzien vanwege oud zeer, zoals ook is gesuggereerd, kwam niet aan de orde. Volgens de gemeente tonen 55 bezwaarschriften van buurtbewoners tegen de recente verlening van de exploitatievergunning aan dat de buurt The Harbour Club en het bijbehorende theater kwijt wil. De uitbaters schermen juist met ‘100 handtekeningen’ van omwonenden die de ondernemers steunen. De rechter doet binnen 14 dagen uitspraak.||https://www.parool.nl/amsterdam/the-harbour-club-pleit-tegen-sluiting-na-explosie~b4a463f4/
2022-08-24||Wil Ajax niet vooral cashen met derde shirt? ‘Niks vreemds, heel logisch’||Voor de Ajax-fanshop in de Johan Cruijff Arena stond meteen een lange rij, zodra het nieuwe, derde shirt van dit seizoen in de schappen hing. De eerste fans stonden woensdagochtend al om 07.00 uur in de rij. Het gouden tenue, een eerbetoon aan ‘de gouden Amsterdamse straatvoetbalgeneratie’, is een instant succes. Vorig seizoen bracht Ajax ook al een derde shirt uit in één seizoen. Het Bob Marleyshirt, met three little birds op de drie Andreaskruisen, was destijds in mum van tijd uitverkocht. Drie verschillende shirts in één seizoen, allemaal 80 euro, soms 90 euro. Is Ajax commercieel gewoon slim bezig, of kun je het niet maken supporters in zo’n korte tijd zo op kosten te jagen? “Alle grote clubs in de wereld doen drie shirts per seizoen,” zegt sportmarketeer Chris Woerts. “Het is niks vreemds en eigenlijk heel logisch. Adidas speelt in op de behoefte van de supporters en Ajax ook. En dat doen ze nu ook nog met een aansprekend thema: straatvoetballers. Uitstekend, niks mis mee.” Thuisshirts zijn lastiger elk jaar opnieuw te verkopen, omdat ze uiterlijk vaak niet veel verschillen van het voorgaande jaar, op een detail of een ander kraagje na. Uitshirts veranderen wel bijna jaarlijks en die worden dan ook goed verkocht. Woerts: “En dan zoeken ze naar nieuwe mogelijkheden en noemen ze dat het derde shirt. Vorig jaar was het Bob Marleyshirt zo snel uitverkocht, dus dachten ze: massa is kassa, laten we het ook dit jaar doen. Met een maatschappelijk thema proberen ze supporters te triggeren om het te kopen, maar allereerst is het een commercieel gedreven product.” Volgens sportmarketeer Frank van den Wall Bake weet het marketingapparaat van Adidas precies of de markt rijp is voor een derde shirt. “Of misschien wel een vierde. Anders doen ze het niet. Twintig jaar geleden zag je Ajaxfans nog met TDK-shirt op de tribune zitten. Tegenwoordig hebben fans zoveel geld; ze willen gezien worden in het recentste shirt. Anders ben je een sukkel.” En sportmarketeer Ruud van der Knaap van Triple Double: “De supporter denkt: hoe meer Ajax, hoe beter.” Voor het ontwerp van het nieuwe shirt werkte Adidas samen met het Amsterdamse kledingmerk Daily Paper. “Die samenwerking vind ik slim,” zegt Hugo Gruijters, docent sportbusiness bij hogeschool Fontys. “Daily Paper is een erg populair merk onder jongeren en dat past het heel goed bij de identiteit van Ajax. Zeker met de link dat de basis van elke goede voetballer bij Ajax wordt gelegd op die pleintjes. Daarmee wordt hun identiteit nog meer versterkt.” Ajax en Adidas doen geen uitspraak over de oplages van de shirts. Woerts vermoedt dat de oplage van het straatvoetbalshirt enkele tienduizenden zal zijn. Woerts: “Ze proberen het natuurlijk zo gelimiteerd mogelijk te houden, zodat de vraag het aanbod overstijgt en je niet met restpartijen blijft zitten.” Gruijters houdt het op tienduizend tot twintigduizend. Gruijters: “Misschien nog wel iets minder. Dit is echt een shirt voor een jongere doelgroep. Ik denk niet dat je een vijftigplusser in dit shirt zult zien. Dat geldt niet voor het Bob Marleyshirt. Dat heeft echt internationale allure.” Van der Knaap: “Dat Bob Marleyshirt heeft Ajax vorig jaar twee tot drie miljoen euro extra aan merchandise opgeleverd. Daarom denk ik dat ze van dit shirt ook twintig-, dertigduizend stuks gaan drukken, minimaal. Er is absoluut behoefte aan bijzondere shirts, zeker als daar een verhaal achter zit. Het uitshirt, toen ze uit van Real Madrid wonnen in de Champions League, was ook niet aan te slepen.”||https://www.parool.nl/sport/wil-ajax-niet-vooral-cashen-met-derde-shirt-niks-vreemds-heel-logisch~bf76d0b9/
2022-08-24||Of alle regeringspartijen blij worden van Remkes’ bevindingen, is zeer de vraag||En weer moet Johan Remkes het kabinet redden. Nadat hij vorig jaar de vastgelopen formatie uit het slop had getrokken, hebben de coalitiepartijen VVD, D66, CDA en ChristenUnie nu hun hoop op hem gevestigd om uit de stikstofruzie te komen. Afwachten wat de uitkomsten zijn van zijn gesprekken met onder meer boeren en provincies, is de bezweringsformule dezer dagen. De afspraak: tot die tijd geen ruzie. Alleen: waar Remkes mee komt, is volkomen onduidelijk. Premier Mark Rutte zei het dinsdag zo: “Er is geen precieze omschrijving voor wat Remkes moet opleveren. Hij is volgens mij nu aan het nadenken over wat hij oplevert, of dat een advies is of een reflectie. Ik weet het allemaal niet.” Vorige week liet CDA-leider en vicepremier Wopke Hoekstra een bommetje ontploffen in de coalitie, door de deadline in 2030, het jaar waarin de stikstofdoelstelling moet zijn gehaald, ‘niet heilig’ te noemen. De andere drie partijen waren woest. Het was nota bene het CDA dat had gepleit voor het aanstellen van Remkes om de ruzie tussen kabinet en boeren over de stikstofplannen te sussen. Afgesproken is nu even de pauzeknop in te drukken. ‘Als Remkes klaar is’ praat men verder. Ondertussen houdt D66 vast aan de afspraken uit het regeerakkoord. D66-leider Sigrid Kaag herhaalde het woensdagochtend nog maar een keer: “De opdracht aan de heer Remkes is heel duidelijk. Het tempo en de doelen staan. Dat is het coalitieakkoord. Remkes is gespreksbegeleider. Het is geen onderhandeling.” Maar wie Remkes een beetje kent, weet dat hij zich niet laat sturen. Na het bommetje van Hoekstra zei Remkes afgelopen maandag binnenkort te komen met ‘bevindingen’ naar aanleiding van de gesprekken die hij voert. “Dat kan procesmatig zijn en/of inhoudelijk.” Bij zijn aanstelling stelde Remkes al dat hij strikt onafhankelijk is. “Dat betekent dat ik over het proces en de inhoud geen verantwoording afleg aan het kabinet.” Wanneer zijn bevindingen komen, is nog onduidelijk. Remkes wil de komende dagen nog een tweede ronde gesprekken houden, maar de boerenorganisaties hebben die uitnodiging nog niet geaccepteerd. Mensen die betrokken zijn bij de onderhandelingen, denken dat Remkes zeker met aanbevelingen zal komen als ‘kijk hier of daar nog eens naar’. “Hij zal denk ik niet zeggen: ‘Wat in het regeerakkoord staat, is helemaal prima en dat moet gewoon zo worden uitgevoerd,’” aldus een ingewijde. Als dat gebeurt, keert de ruzie in de coalitie in alle hevigheid terug. Het CDA maakt voortdurend helder dat het vindt dat er nog eens naar de afspraken moet worden gekeken ‘om draagvlak te houden in de samenleving’. De andere partijen zeggen vooralsnog dat de afspraken uit het coalitieakkoord niet ter discussie staan. Oftewel: niet tornen aan de afspraak van stikstofreductie met 50 procent, en niet marchanderen met de het jaartal 2030. Iets waar de boeren juist nadrukkelijk om vragen, of al dan niet gewelddadig actie voor voerden. De ministersploeg van Rutte IV wilde gisteren vooral uitstralen dat de stikstofruzie de voorbereidingen voor Prinsjesdag niet in de weg staat. Dan moet er een pakket maatregelen liggen om mensen te helpen die hun rekeningen niet meer kunnen betalen door de enorm gestegen energieprijzen. Mogelijk ook al voor dit jaar. En dan is er nog de asielcrisis die moet worden opgelost. “Het hoeft niet gezellig te zijn. Als je elkaar uiteindelijk maar vindt,” zegt minister Rob Jetten (D66, Klimaat en Energie). Kaag wilde niet bevestigen dat ze vorige week in de ministerraad het vertrouwen in Wopke Hoekstra heeft opgezegd. Maar evenmin wilde ze zeggen dat ze het CDA inmiddels wel weer vertrouwt. “Het gaat niet om personen, het gaat om de verantwoordelijkheid die wij gezamenlijk dragen en om de afspraken waar wij voor getekend hebben en als kabinetsleden voor aan de lat staan.” Wel liet ze desgevraagd een heel klein openingetje voor Remkes. Hij heeft volgens Kaag de vrijheid om met ‘nieuwe inzichten’ te komen. De ervaren Remkes zal het niet zijn ontgaan.||https://www.parool.nl/nederland/of-alle-regeringspartijen-blij-worden-van-remkes-bevindingen-is-zeer-de-vraag~bd5da079/
2022-08-24||Honderden mensen op de Dam voor protest tegen oorlog in Oekraïne||Rond 18:00 vormen ongeveer 500 demonstranten op Dam een grote kring met veel Oekraïense vlaggen. Het is voor de inwoners van het land een speciale dag: op 24 augustus 1991 werd Oekraïne onafhankelijk van de Sovjet-Unie. De demonstranten zingen liederen en sluiten elke protestlied af met ‘Slava Ukrainia’. Om de paar minuten wordt geroepen de kring groter te maken, om zo ruimte te maken voor nog meer demonstranten. Door een megafoon wordt gespeecht. De Amsterdamse Daya Krajenbrink (69) is aanwezig bij de demonstratie omdat ze zich betrokken voelt bij het lot van de Oekraïners. Die solidariteit is voor haar niet enkel een abstract begrip: een halfjaar geleden nam ze de Oekraïense Marianna (19) uit de havenstad Odessa in huis. “Ik voel me betrokken bij de mensen, de oorlog en wil mijn steun betuigen. Ik merk aan Marianna dat ze na een halfjaar veel last heeft van heimwee. Ik hoop dat dat vandaag bij deze demonstratie weer wat wegebt.” Een aanwezige Oekraïner (die niet met zijn naam in de krant wil) woont al vijf jaar in Amsterdam. “Vandaag is een belangrijke dag voor ons, maar de dag dat Oekraïne de oorlog wint wordt nog belangrijker. Nu denk ik vooral aan mijn familie in een benarde positie en hoop dat het leger hen snel bevrijd.” Oksana Sokil (25) komt uit Tsjernivtsi in het zuidwesten van Oekraïne, vlakbij de grens met Roemenië en woont sinds 2016 in Amsterdam. Zij wil op de demonstratie haar landgenoten een hart onder de riem steken. “Vandaag laat zien dat we als Oekraïne altijd één natie zijn en ook zullen blijven. Ik voel me op dit moment sterk, omdat ik weet dat Oekraïne één is.”||https://www.parool.nl/amsterdam/honderden-mensen-op-de-dam-voor-protest-tegen-oorlog-in-oekraine~bd17fece/
2022-08-24||In Wake in Fright gedragen de mannen zich net zo bruut als in Taxi Driver of Goodfellas||Zomer 2022. Omroep Zeeland signaleert een opmerkelijk roekeloze vorm van vakantiepret. Medewerkers van de stichting Dierenwelzijn Walcheren verbazen zich over het gedrag van toeristen op Zeeuwse stranden die bezaaid zijn met dode en stervende vogels. Zonaanbidders negeren de waarschuwingsborden voor vogelgriep en trekken zich niets aan van de vrijwilligers die dagelijks in beschermende pakken besmette kadavers opruimen. Sommigen laten hun honden met dode vogels spelen. Weinigen lijken zich bewust van het gevaar dat vogelgriep voor mens en dier vormt. Het is vakantie. Iedereen ligt toch op het strand? De mens is een kuddedier en wanneer de kudde de kluts kwijtraakt, is het einde zoek. Zijn we als lemmingen en springen we op vakantie massaal over de klif naar een ongewisse bestemming? Ik mag graag denken dat de kudde mij vreemd is en dat ik immuun ben voor kuddegedrag. Maar waarom at ik in den vreemde organen die ik thuis nooit zou consumeren? Waarom stapte ik dan in de auto bij een chauffeur die een krachtig hallucinogeen had geslikt? Waarom zat ik zonder gordel in de open laadbak van een pick-uptruck die in het holst van de nacht langs ravijnen slingerde? Iedereen deed het. We hadden allemaal wat op. Het was vakantie. Zomer 1970. In de Australische outback maakt de jonge leraar John Grant (Gary Bond) zich op voor de snikhete kerstvakantie, die op het zuidelijk halfrond in de zomer valt. Grants standplaats Tiboonda behelst niets meer dan een klein schoolgebouw met slechts een klaslokaal en een vervallen bar annex hotel aan de overkant van de spoorlijn. De leerlingen komen van afgelegen boerderijen in de desolate omgeving. Grant sjokt dagelijks heen en weer tussen het gribushotel en de klas. Hij voelt zich genomen door de overheid, die hem heeft opgeleid in een systeem waarin de studieschuld met twee jaar ploeteren in de buitendienst moet worden afbetaald. Dat is geen doen. Maar nu is het vakantie. De lange reis naar zijn vriendin en het strand bij Sydney voert langs de mijnwerkersstad Bundanyabba, die door de overwegend mannelijke bewoners liefkozend The Yabba wordt genoemd. De taxichauffeur die Grant van de trein naar een uitgewoond hotel brengt, geeft er hoog van op: een nacht in The Yabba is veel te kort. Iedereen hier zal je verzekeren dat The Yabba de beste stad van heel Australië is. Er is niets dat erop lijkt! Grant wil in de ochtend het vliegtuig naar de beschaving pakken. Maar na de lange treinreis door de bloedhete outback gaat een koud biertje er goed in. In het enorme en stampvolle zuiplokaal vloeit het gerstenat rijkelijk. Geen man zal hier ooit droog staan: de bar in het midden van de hal is gebouwd voor permanente bierverstrekking op een industriële schaal. De lokale politieman Jock Crawford ontfermt zich meteen om de nieuwkomer: “Doordrinken vriend, ik haal er nog een voor je!” En daarmee is het pleit beslecht. Grant is in The Yabba en zal daar voorlopig niet wegkomen. De ogenschijnlijk joviale politieman in Wake in Fright (1971) wordt gespeeld door de boomlange acteur Chips Rafferty, die met de puike rol een lange loopbaan in de Australische filmwereld afsloot. Rafferty werd geboren in de mijnstad Broken Hill, die model stond voor The Yabba en door de Canadese regisseur Ted Kotcheff ook als filmlocatie werd benut. Als politieman waakt Rafferty over de mores in de stad: er wordt hier gedronken. Dat is de norm. Alles wat daaruit voortvloeit hoort bij The Yabba. Het gaat er ruig aan toe en John Grant kan er geen weerstand aan bieden. Wanneer je naar Wake in Fright kijkt, word je evenzeer meegetrokken in de peilloze diepten, ook als je broodnuchter bent. Kotcheffs verbijsterende verfilming van de gelijknamige roman van Kenneth Cook was twee keer een sensatie op het festival van Cannes. De film opende in 1971 de hoofdcompetitie en keerde in 2009 terug, na een verbluffende restauratie die tot een brede herwaardering en een nieuwe uitbreng op blu-ray leidde. Martin Scorsese is een uitgesproken fan. Allicht: Kotcheff kijkt in Wake in Fright net zo meedogenloos en onverschrokken naar het gedrag van brute mannen als Scorsese in Taxi Driver en Goodfellas doet. Dat werd hem in Australië aanvankelijk niet in dank afgenomen. Dat is begrijpelijk. Wie die kerels bezig ziet, wil er niet bij horen. Dat wilde die leraar ook niet. Maar iedereen had wat op. Iedereen deed mee. Het was vakantie. Wake in Fright verscheen op blu-ray (+dvd) bij Eureka: Masters of Cinema.||https://www.parool.nl/kunst-media/in-wake-in-fright-gedragen-de-mannen-zich-net-zo-bruut-als-in-taxi-driver-of-goodfellas~b5f58f24/
2022-08-24||Een uitstervend beeld: wie heeft er nog een pen in zijn borstzakje?||In de krant zag ik een foto van Hans Dagelet in een bloemetjespak waarvan de broek een korte broek was. Stond hem heel goed. Net toen ik me afvroeg waar ik zo’n pak kon kopen, viel mijn oog op het borstzakje van het pak. Ik zoomde in. Hans Dagelet had een paar pennen in zijn borstzakje gestoken. Ook dat stond heel goed. Een pen in een borstzakje. Dat zie je niet zo vaak meer. Het is een wat verouderd beeld. Bijna zeldzaam. Je mag het gerust een anachronisme noemen. Ik vind het een schitterend beeld. Ook omdat de pen hier uitsterft. Iedereen maakt aantekeningen op de telefoon. Wie heeft er nog een pen op zak? Ik verzamel foto’s van mensen met pennen in hun borstzakje. In een papieren archiefmap. Maar in de archiefmal Borstzak zitten krantenknipsels over verdwenen mensen, kom ik net achter. Uit het hoofd: het zijn meestal mannen die pennen in het borstzakje van hun overhemd of jasje hebben zitten. Als het vrouwen zijn, hebben ze een witte doktersjas aan. Ze kijken vaak heel zelfverzekerd uit hun ogen, mensen met pennen in hun borstzakje. Geen tegenslag is ze te veel. (Dat geldt niet voor het type van de verstrooide professor, maar die is in gedachten alweer twee uitvindingen verder.) Is de borstzak voor pennen gemaakt? Vaak zijn het klikpennen die in de borstzakjes wonen, en daarmee bedoel ik pennen die je aan het uiteinde moet inklikken. (Wel eens een docent tot waanzin gedreven met dat telkens in- en uitklikken.) Nooit pennen met een dop. Die zitten in de binnenzakken van auteurs. Meestal nog een vulpen ook. Ik herinner me het rustige, wat zwierige gebaar waarmee A.F.Th. van der Heijden zijn vulpen uit de binnenzak van zijn colbert tevoorschijn haalde. Dan eerst heel zorgvuldig de dop van de pen schroeven, die dop zorgvuldig op tafel neerleggen en dan het even zorgvuldige signeren. Er kleeft ook een keerzijde aan het meevoeren van een pen in de borstzak. Piet van Veen. Docent natuur- en scheikunde op mijn middelbare school. Altijd in een witte stofjas met in het borstzakje een blauwe en een rode pen. En twee vlekken in dezelfde kleuren. Soms zat de blauwe pen boven de rode vlek en andersom. Zeldzaam was de groene pen die zich af en toe tussen de rode en de blauwe liet zien en nooit vlekte. De vlek is de nachtmerrie van de pen-in-de-borstzakdrager. Het heeft iets morsigs. Al is een inktvlek veruit superieur aan bijvoorbeeld een etensvlek. Of een wijnvlek. Het is de intellectueel onder de vlekken, zeg maar. Nadeel van de inktvlek: gooi maar weg dat overhemd. (Al zal er in de tuin wel iets groeien dat, als er een minuutje op gekauwd is, de inkt uit het textiel zal trekken als het papje op de vlek is gedeponeerd.) Ik spreek uit ervaring. Ook ik heb een tijdje pennen in mijn borstzak gedragen. Vier overhemden naar de haaien. Ik bewonder mensen die ermee doorgaan. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/een-uitstervend-beeld-wie-heeft-er-nog-een-pen-in-zijn-borstzakje~bba261ae/
2022-08-24||Paroollezers over Tubbergen: ‘Waar is de democratie als je die nodig hebt tegen vreemdelingenhaat?’||Steeds duikt hij weer op: de kloof tussen ‘Den Haag’ en het agrarische platteland. Jarenlang werden de aardbevingen in Groningen voor kennisgeving aangenomen. De beschamende introductie van de nieuwste stikstofmaatregelen werd door de doelgroep als een regelrechte oorlogsverklaring gezien. En nu krijgt deze veelgeplaagde bevolkingsgroep ook nog asielzoekers in hun maag gesplitst. Lokale bestuurders die hun macht jarenlang gebruikten om alle nieuwigheden uit Ons Dorp te weren, zijn overvallen door de plotselinge daadkracht van het bevoegd gezag. Waar is de democratie als je die nodig hebt als excuus tegen vreemdelingenhaat? Het worden nog barre tijden op het platteland, want er komt nog veel meer ellende aan die niet te keren is met een paar trekkers op de A35.Ronald Nijenhuis, Zaandam Het nieuws staat weer bol van de uitdagingen om asielzoekers op te vangen en te huisvesten. Asielzoeker is daarbij een impopulaire term en lijkt nogal op ‘gelukszoeker’. En dat heeft, in de ogen van velen, een heel negatieve klank. Omdat de regels om in Nederland te blijven steeds verder zijn aangescherpt, krijgen die ‘gelukszoekers’ geen verblijfstatus. Daar moet je echt vluchteling voor zijn. Gevlucht voor oorlog of vervolging, dat laatste bijvoorbeeld door je politiek uit te spreken of door je geaardheid. Dus laten we het weer vluchtelingen noemen, dan begrijpt iedereen waar we het over hebben. Dan kan het nog steeds zo zijn dat je van mening bent dat Nederland het niet meer trekt om heel veel vluchtelingen op te vangen, maar dat heeft dan vermoedelijk weer veel te maken met wie de lasten moeten dragen. Een vluchtelingencentrum in Blaricum, Bloemendaal of Wassenaar zal er niet snel komen, vermoed ik.Jeroen Bos, Amsterdam Liever een kleine gemeente overdonderen dan een grote voor het blok zetten, zal het kabinet hebben gedacht. De Twentse gemeente Tubbergen moet onderdak gaan verlenen aan 300 asielzoekers, en daar is het dorp Albergen met 3000 inwoners de dupe van. Een kleine, hechte gemeenschap zal niet zo snel naar drastische maatregelen grijpen als het op protest aankomt. Maar stel dat in verhouding Amsterdam daarmee wordt geconfronteerd en 80.000 plekken op korte termijn dienen te worden gerealiseerd, dan kan er rekening worden gehouden met een heel wat luider en confronterend protest. Het aloude adagium van verdeel en heers blijkt maar weer eens op te gaan voor de zwakkeren die daar onder mogen lijden.Paul van den Aardweg, Lisse||https://www.parool.nl/columns-opinie/paroollezers-over-tubbergen-waar-is-de-democratie-als-je-die-nodig-hebt-tegen-vreemdelingenhaat~b028313c/
2022-08-24||Nieuwe bondscoach Jonker moet bij voetbalsters nog vinger op zere plek leggen||De 59-jarige Jonker heeft zich tot en met het EK van 2025 aan de nationale vrouwenploeg verbonden. Op 6 september staat hij voor een grote uitdaging. Een overwinning op IJsland in het stadion van FC Utrecht volstaat dan voor een ticket naar het WK van volgend jaar in Australië en Nieuw-Zeeland. Lukt dat niet, dan dreigt deelname aan de play-offs. Jonker is de opvolger van Mark Parsons, die na een teleurstellend verlopen EK moest vertrekken. Arjan Veurink, de assistent van bondscoach Sarina Wiegman van Engeland, werd de afgelopen weken ook met Oranje in verband gebracht. Jan Dirk van der Zee, binnen de KNVB-directie eindverantwoordelijk voor het vrouwenvoetbal, wilde niet zeggen of Veurink benaderd is. “Maar Andries stond boven aan onze lijst,” zei hij. “We hebben hem al eens benaderd toen Wiegman vertrok.” Jonker was toen trainer van Telstar. “En die club wilde ik niet in de steek laten, maar nu had ik mijn handen vrij,” zei de trainer die in 2001 al even kort interim-bondscoach van de nationale vrouwenploeg was. “Ook toen was Louis van Gaal de bondscoach van de mannen. Wie had gedacht dat die situatie zich ruim 20 jaar laten weer zou herhalen,” lachte Jonker. Jonker was in zijn loopbaan vooral actief in het mannenvoetbal. Hij assisteerde Van Gaal bij FC Barcelona en Bayern München en was hoofdcoach bij Wolfsburg, Willem II, Telstar en hoofd opleiding van Arsenal. “Ik heb altijd veel affiniteit met het vrouwenvoetbal gehad. Barcelona, Arsenal en Wolfsburg hebben een uitstekende vrouwentak.” Jonker volgde eerder deze zomer het EK voor de televisie. Oranje presteerde ondermaats en werd in de kwartfinale uitgeschakeld. Het leek niet zo te klikken tussen de speelsters en bondscoach Parsons. Jonker heeft al gesproken met Lieke Martens, Vivianne Miedema en Sherida Spitse. “Maar ik heb de vinger nog niet helemaal op de zere plek kunnen leggen,” vertelde hij. “Wat ik wel weet is dat Spanje, Engeland. Duitsland en Frankrijk inmiddels beter presteren dan Nederland. Zweden is misschien gelijkwaardig en België, Italië en Zwitserland zijn dichterbij gekomen. Wereldwijd steken de Verenigde Staten en Japan er bovenuit. Er wacht ons dus veel werk. Ik ga er alles aan doen om te zorgen dat de mensen over drie jaar zeggen dat ze een mooie periode in het vrouwenvoetbal achter de rug hebben.”||https://www.parool.nl/sport/nieuwe-bondscoach-jonker-moet-bij-voetbalsters-nog-vinger-op-zere-plek-leggen~b9062653c/
2022-08-24||Soler maakt solo af in Bilbao, Roglic staat leiderstrui af aan Fransman Molard||De vijfde etappe van de Vuelta speelde zich volledig af in Baskenland. Vanuit startplaats Irún beloofde het een dag te worden waarop het de hele tijd op en af ging, met onderweg vijf klimmetjes op weg naar de finish in Bilbao. Op papier een mooie kans voor een vluchtersgroep, terwijl het parcours zich met de laatste top op 14,2 van de meet minder leek te lenen voor een hevige strijd tussen de mannen van het klassement. De Nederlander Daan Hoole maakte na een positieve coronatest geen deel meer uit van het peloton. De avonturiers in het peloton wisten dat dit weleens hun dag kon zijn en dus volgden de aanvallen elkaar vanuit het vertrek in rap tempo op. Ethan Hayter, Rein Taaramae en Mads Pedersen probeerden het allemaal, maar werden ook al snel weer gegrepen door het razende peloton (50 kilometer per uur in het eerste uur). Na ruim 70 kilometer koers ontstond er dan toch een kopgroep. Uiteindelijk bestond die uit achttien renners, terwijl Jumbo-Visma in de groep der favorieten controleerde. Enkele gevaarlijke mannen vooraan: Fred Wright, Fausto Masnada en de later aangesloten Marc Soler, die al een gat van 2 minuten had dichtgereden. Op 58 seconden vormde de Franse routinier Rudy Molard het grootste ‘gevaar’ voor het rood van Primoz Roglic. De Sloveen leek het met nog tweeënhalve week voor de boeg wel prima te vinden om zijn leiderstrui af te staan. Op de eerste passage van de Alto del Vivero (4,6 kilometer à 8%) vond een eerste schifting plaats bij de leiders, die met een voorsprong van rond de 5 minuten op dat moment al wisten dat de dagwinnaar in hun midden was. Lawson Craddock versnelde en daardoor gingen de eerste koplopers overboord, voordat de overgebleven aanvallers met nog 29 kilometer te gaan voor het eerst de finishlijn passeerden. Bij de tweede beklimming van de Alto del Vivero vond de iets eerder nog wankelende Soler zijn tweede leven. Hij liet de ontsnapte Jake Stewart staan en kwam alleen boven. Zijn voorsprong op de jagende achtervolgers was echter niet heel ruim, waardoor het in de slotfase spannend bleef. Uiteindelijk keken zij in de slotkilometer te veel naar elkaar, wat Soler de kans gaf om zijn soloactie succesvol af te ronden. Daryl Impey kwam 4 seconden later als tweede over de streep en snoepte daarmee belangrijke bonificatieseconden weg bij Wright. Daardoor werd Molard met een minimaal gat van 2 tellen de nieuwe leider in de Vuelta. De voorsprong op Roglic bedraagt dik 4 minuten. ‘Dit had ik niet verwacht na mijn mindere dag gisteren’, vertelde Soler na afloop. “En ondanks dat ik al heel wat krachten had verbruikt, kon ik overleven in de finale. Ik wilde het in de slotfase gewoon proberen heb alles gegeven.” De favorieten voor de eindzege in de Ronde van Spanje besloten hun benen in de slotfase stil te houden. Zij hebben hun pijlen al gericht op morgen, als het peloton naar Cantabrië trekt voor de eerste bergetappe met finish bergop.||https://www.parool.nl/sport/soler-maakt-solo-af-in-bilbao-roglic-staat-leiderstrui-af-aan-fransman-molard~bfa2139d/
2022-08-24||Verschraling Amsterdams ov lijkt van de baan||Wethouder Melanie van der Horst (Verkeer) zei in juni nog dat door geldtekort mogelijk ’s avonds geen metro’s meer konden rijden, minder bussen naar de randen van de stad zouden gaan en dat tramlijnen geschrapt zouden worden. In het donkerste scenario zou mogelijk 20 tot 30 procent van het ov verdwijnen. De verschraling lijkt nu van de baan. Het openbaar vervoer zal in 2023 nagenoeg op hetzelfde niveau zijn als in 2022. Van der Horst zegt in een brief aan de regio dat in de zomerperiode plannen zijn gemaakt met vervoerders GVB, Connexxion en EBS. Geld vanuit het ministerie van Infrastructuur en Waterstaat en het geld dat de Vervoerregio zelf toelegt dragen bij aan die plannen. Van der Horst is ook positief over het aantal reizigers, al ligt dat nog wel steeds veel lager dan voor de coronacrisis. Volgens de wethouder is het echter ‘een kwestie van tijd’ tot het aantal reizigers groeit richting het niveau van 2019. De wethouder verwacht zelfs dat er nóg meer reizigers gebruik zullen maken van het ov. ‘We kunnen nu nog niet exact voorspellen wanneer dat zal zijn.’ Amsterdam wordt in de regio het hardst geraakt door wegblijvende reizigers. Het GVB zit nu op het niveau van 80 procent ten opzichte van 2019. De cijfers in buurtregio’s als Waterland en Amstelland-Meerlanden zijn vergelijkbaar, maar de impact op de vervoerders is daar minder groot omdat zij minder afhankelijk zijn van reizigers. Zo betaalde het GVB tot de coronauitbraak de exploitatie bijna geheel uit reizigersopbrengsten, terwijl andere vervoerders vaak subsidie kregen. Daarnaast is het GVB een van de grootste vervoerconcessies van het land en komt het gemis van 20 procent daardoor harder aan. Het Amsterdamse vervoersbedrijf verkeert dan ook nog in enige onzekerheid. De dienstregeling is voor de eerste helft van 2023 verzekerd van dezelfde kwaliteit als dit jaar, maar voor de tweede helft van 2023 is dat nog niet het geval. Van der Horst roept het GVB op met goede plannen te komen zodat er de komende jaren weer zonder hulp van het Rijk gereden kan worden. Eind 2022 moet het GVB een meerjarenplan presenteren. Een woordvoerder van het GVB zegt dat het bedrijf tijd nodig heeft om ‘kosten, opbrengsten, vraag en aanbod’ beter op elkaar af te stellen. “We zien dat reizigers wegblijven en we zijn bezig met acties om mensen terug te halen,” aldus de woordvoerder. “We verwachten na de zomer weer meer forenzen. De stad groeit ook, er komen meer huizen bij. Mensen moeten naar hun werk. Uiteindelijk komen we dus wel uit op het reizigersaantal van 2019.” Uit de brief van de wethouder wordt duidelijk dat alle vervoersbedrijven te maken hebben met personeelstekort. Dit leidt vooralsnog niet tot verschraling, al kan er ‘alsnog voor gekozen worden’ om met een versoberde dienstregeling te rijden. Dinsdag werd bekend dat de NS vanwege personeelstekort genoodzaakt is om de dienstregeling aan te passen. Al met ingang van volgende maand wordt gestart met het schrappen van ritten, oplopend tot 10 procent. Vanaf half december rijden wellicht 13 tot 15 procent minder treinen.||https://www.parool.nl/amsterdam/verschraling-amsterdams-ov-lijkt-van-de-baan~bb051b52/
2022-08-24||Uitgever van Winnetou zet boekenverkoop stop vanwege stereotypen ||Tot voor kort maakte in Duitsland uitgever Ravensburger Verlag reclame voor verschillende nieuwe Winnetou-boeken. De aanleiding voor die publicaties was een film die momenteel ook in de bioscopen draait. Activisten zetten op sociale media grote vraagtekens bij de stereotypen die in de publicaties naar voren komen. Dat heeft de uitgever zich aangetrokken. Twee kinderboeken, een puzzel en een stickerboek gaan uit de handel. In een gepubliceerde verklaring stond: ‘Wij danken u voor uw kritiek. Uw feedback heeft ons duidelijk gemaakt dat we de gevoelens van mensen kwetsen met de Winnetou-titels. Dat is nooit onze bedoeling geweest.’ In Nederland geeft Meulenhoff Boekerij de boeken over Winnetou uit. Desgevraagd laat deze uitgever, een van de grootste boekenuitgeverijen van Nederland per email weten: ‘We volgen de Duitse lijn en zetten de verkoop per heden stop.’ Volgens een woordvoerder gaat het om elektronische exemplaren en Winnetou-boeken die op aanvraag nog worden geleverd. “We zijn daar momenteel mee bezig, om dat te regelen,” aldus de woordvoerder. Winnetou is een fictieve held van verschillende romans die in het Duits zijn geschreven door Karl May (1842-1912), een van de best verkochte Duitse schrijvers aller tijden. Het personage Winnetou is het opperhoofd der Apachen. In de verhalen komt hij in aanraking met de oersterke Old Shatterhand. Samen strijden zij als bloedbroeders voor een vreedzame, christelijke wereld in de Verenigde Staten van eind 19e eeuw.||https://www.parool.nl/kunst-media/uitgever-van-winnetou-zet-boekenverkoop-stop-vanwege-stereotypen~b04481b9/
2022-08-24||Ted & De Magische Smaragd is Indiana Jones voor het hele gezin||De grootste droom van Ted (‘Tadeo’ in de originele Spaanse versie en ‘Tad’ in de Engelse versie) is om erkend te worden door de archeologische wereld. In de vorige twee films in de animatiereeks heeft Ted grote archeologische vondsten gedaan, maar omdat hij daar weinig over mag zeggen wordt hij nog steeds niet serieus genomen. De twee belangrijkste dingen om een goede archeoloog te zijn, zo leert Ted op de universiteit, zijn een grote portie geduld en een arsenaal aan verschillende kwasten. Ted doet het anders: hij werkt op intuïtie, brute kracht en puur geluk. De derde film in de animatieserie over een bouwvakker die archeoloog wordt, gaat over de wens erkend te worden. Ted & De Magische Smaragd verweeft drie verhalen over buitenbeentjes in een doldwaze zoektocht naar een magische steen: Ted zelf, die zich wil aansluiten bij het belangrijkste archeologenteam ter wereld; Victoria Moon, die niet serieus wordt genomen als archeoloog vanwege haar interesse in het bovennatuurlijke; en Ra Amon Ah, een hautaine farao wiens korte heerschappij de geschiedenisboeken nooit heeft gehaald. Vooral de verhaallijn over Ra Amon Ah, die neerkijkt op Ted en ‘het plebs,’ is vermakelijk. De films in deze reeks zijn een parodie op de Indiana Jones-films. Ted is dan ook meer ontdekker dan archeoloog: hij reist naar verre oorden, belandt in geheime kamers en ontketent eeuwenoude vloeken. Ted & De Magische Smaragd zit vol met de gebruikelijke elementen in avonturenfilms, maar is leuk voor het hele gezin.||https://www.parool.nl/kunst-media/ted-de-magische-smaragd-is-indiana-jones-voor-het-hele-gezin~b082ea6e/
2022-08-24||Geëngageerde rapfilm Casablanca Beats heeft verrassend weinig te zeggen||Casablanca is het New York van Marokko. En als we Casablanca met de Amerikaanse metropool vergelijken, dan is de volkswijk Sidi Moumen het equivalent van The Bronx. Tenminste, als het aan muziekdocent Anas (Anas Basbousi) ligt. Hiphop ontstond namelijk in The Bronx als een manier om politieke onvrede te uiten en daarmee een stem te geven aan de rechtelozen. Anas wil dat zijn studenten met hun rapnummers hetzelfde doen. Casablanca Beats is een energiek muzikaal drama over een muziekklas in een cultureel centrum. Anas wil zijn studenten leren rappen met een doel. Ze moeten niet zomaar verzen imiteren die ze op de radio horen, maar daadwerkelijk iets zeggen over hun ervaringen als arme jongvolwassenen in Marokko. Juist daarom is het verrassend dat de uitwerking van dit verhaal relatief nietszeggend is. In Casablanca Beats wordt er veel gediscussieerd tussen studenten, vooral over de rol van religie en vrouwenrechten, maar er wordt niet echt iets nieuws gezegd. De film gaat vooral over de muziekklas, maar geeft ook een inkijkje in het leven van Anas’ leerlingen, die allemaal in armoede leven. De cast van de film bestaat uit niet-professionele acteurs die fictieve versies van zichzelf spelen. Het is een leuk idee, maar de film mist gewoonweg vlees aan de botten. Sommige liedjes die de studenten schrijven zijn best aanstekelijk, maar dat rechtvaardigt niet dat ze in de film tot viermaal toe worden gespeeld. En Anas is vooral een weinig beklijvend personage. Hij lijkt doelbewust te zijn geschreven zonder duidelijk achtergrondverhaal en wordt vlak, bijna onverschillig gespeeld door Basbousi.||https://www.parool.nl/kunst-media/geengageerde-rapfilm-casablanca-beats-heeft-verrassend-weinig-te-zeggen~bd09cb60/
2022-08-24||Niet de eerste kus, maar de laatste liefde staat centraal is Claude Lelouch’ vijftigste (!) film||In romantische films gaat het vaak over de dingen die voor het eerst gebeuren. Het eerste oogcontact, een eerste aanraking, de eerste kus. Die spelen ook in L’amour c’est mieux que la vie van Claude Lelouch een rol. Maar ze worden gekleurd door iets anders: het belang van dingen die voor het laatst gebeuren. L’amour c’est mieux que la vie is de vijftigste speelfilm die de 84-jarige Lelouch aflevert, een mijlpaal die in de openingstitels van de film trots wordt aangekondigd. In thuisland Frankrijk verscheen de film exact zestig jaar na Lelouch’ debuut Le propre de l’homme uit 1961. Daarin toonde hij de wording van een stel vanuit beide perspectieven – dat van de man en van de vrouw. Het geharrewar tussen de seksen zou de rest van zijn carrière zijn hoofdthema blijven. Het beroemdste is het drieluik dat begon met Un homme et une femme in 1966, en vervolgen kreeg in 1986 en 2019 (Les plus belles années de la vie). In drie films volgde Lelouch een door Anouk Aimée en Jean-Louis Trintignant gespeeld stel gedurende een heel mensenleven. Ook Lelouch’ nieuwste draait expliciet om liefde in de nadagen van het leven. L’amour c’est mieux que la vie (‘de liefde is beter dan het leven’) draait om de terminaal zieke Gérard (Gérard Darmon), die van zijn beste vrienden een laatste grote liefde cadeau krijgt. Zij huren voor hem de peperdure escort Sandrine (Sandrine Bonnaire) in, die zal doen alsof ze écht voor Gérard valt. De rest van de verwikkelingen laten zich wel zo’n beetje raden. Het gaat Lelouch dan ook niet om het verhaal, maar om de observaties die hij gaandeweg kan presenteren over het leven, de liefde en de cinema. “Het is een ander soort film dan ik eerder maakte,” stelt de regisseur in een videogesprek. “Een soort samenvatting mijn leven en de films die ik heb gemaakt. Ik heb het geluk gehad om zestig jaar lang een verhouding met de cinema te hebben. Vijftig keer ging ik terug naar de filmschool, om te leren, te observeren. Nu wil ik die observaties delen met mijn kinderen en kleinkinderen.” De eindigheid van het leven staat centraal in de film, maar zonder dat het ten koste gaat van de luchtige levenslust die Lelouch zelf en zijn hele oeuvre kenmerkt. Voor Gérard leidt de wetenschap dat hij dingen voor het laatste doet juist tot extra genot. Het biertje dat hij drinkt in het volle besef dat het weleens zijn laatste biertje ooit kon zijn, smaakt hem des te beter. Het is een sentiment dat Lelouch overnam van de in 1978 overleden zanger Jacques Brel, met wie de regisseur bevriend was. “Kort voor zijn dood dronken we samen een biertje en zei hij precies wat ik Gérard ook in de film laat zeggen. Hij deed in die periode dingen heel bewust voor het laatst, en daardoor kon hij echt genieten van het moment. Hij zei: ik heb nooit zo genoten van jouw gezelschap als nu, omdat ik weet dat het waarschijnlijk de laatste keer is dat ik je zie. Dat werd voor mij het hart van de film, de kern van wat ik ermee wil zeggen. Het draait om genieten van het heden en om de kracht van de liefde.” Hoewel het begint als een gespeelde relatie, bloeit er uiteraard echt iets op tussen Gérard en Sandrine. Een liefde waarvan ze allebei donders goed weten hoe kortstondig die zal zijn. “Ik denk inmiddels dat je laatste geliefde veel belangrijker is dan je eerste,” zegt Lelouch. “Omdat je voor die laatste vrouw kiest in de volle wetenschap van wat je hebt geleerd van al je eerdere relaties.” En misschien geldt dan iets vergelijkbaars voor je laatste films. “Zelfs op mijn leeftijd zijn er nog dingen die je voor het eerst doet, ook bij deze film weer. Maar er zijn nu ook dingen waarvan ik weet dat ik ze voor het laatst doe – en dat zijn er meer dan de nieuwe dingen die mij nog gegund zijn. Juist die mix maakt het leven voor mij nu interessant.” Verwacht dus niet dat Lelouch stilletjes op het einde gaat zitten wachten. Aan het slot van L’amour c’est mieux que la vie kondigt hij doodleuk zijn volgende twee films aan. “Dit is het eerste deel van een drieluik,” bevestigt Lelouch. “Samen zijn ze een weerslag van alles wat ik weet na vijftig films en een leven lang filmmaken. In de volgende twee films komen dezelfde acteurs terug, maar in nieuwe rollen. De tweede film gaat over de vruchtbaarheid van chaos, en de derde gaat over gekte – over de geschifte wereld die we voor onszelf hebben gecreëerd.” L’amour c’est mieux que la vie is te zien in Cinecenter en Eye.||https://www.parool.nl/kunst-media/niet-de-eerste-kus-maar-de-laatste-liefde-staat-centraal-is-claude-lelouch-vijftigste-film~b5f7b0d8/
2022-08-24||Mahamat-Saleh Haroun is de enige filmmaker in Tsjaad: ‘Als ik geen verhalen vertel, zijn er geen beelden van mijn land’||De in 1961 in Tsjaad geboren Mahamat-Saleh Haroun ontvluchtte in de jaren tachtig de burgeroorlog in zijn thuisland en belandde als vluchteling in Frankrijk. Hij werkte als journalist in Bordeaux en volgde de filmopleiding in Parijs. Maar zijn films maakte hij sinds zijn debuut Bye Bye Africa uit 1999 voornamelijk weer in Tsjaad. Zo ook zijn nieuwste, Lingui, The Sacred Bonds, een verhaal over alleenstaande moeder Amina en haar tienerdochter Maria, die zwanger blijkt te zijn. Een schande in deze patriarchale maatschappij, waar abortus illegaal is. Desondanks zoeken moeder en dochter standvastig naar een oplossing. “Het is een levensfilosofie waarin de nadruk ligt op de gemeenschap en waarin je zorg draagt voor alle mensen om je heen: als jij valt dan help ik je, want als jij valt val ik ook – jij bent onderdeel van mij. Maar ik wilde de twee kanten ervan laten zien, want lingui begint bij je buren en in de film is het juist de buurman die deze lingui doorbreekt. Hij gedraagt zich als de baas van zijn straat – hij kan je beschermen, maar je kunt ook zijn prooi worden, zoals Maria.” “Het begon ermee dat ik een verhaal las over een jonge vrouw, een meisje eigenlijk, die haar pasgeboren baby achterliet bij het vuilnis. Het is iets dat angstwekkend vaak voorkomt, omdat een ongehuwde zwangerschap in Tsjaad een enorme schande is. Dus ik wilde een verhaal vertellen over zo’n meisje en over hoe een moeder haar dochter zou kunnen redden, door het juk van het patriarchaat af te werpen. Voor het personage van de moeder liet ik me inspireren door mijn eigen moeder, een zeer genereuze vrouw. Als ik in Tsjaad ben is er altijd bezoek en vrouwen zoeken haar op voor goede raad.” “Ik geloof niet dat je ooit een buitenstaander kunt worden op de plek waar je opgroeide. Je vergeet nooit het zonlicht, het landschap, de kleuren, al die dingen waardoor je gevormd bent. Daar komt voor mij nog bij dat ik de enige actieve filmmaker in Tsjaad ben. Dus als ik geen verhalen vertel in Tsjaad, zijn er geen beelden van Tsjaad die de wereld in gaan. Daarom blijf ik terugkomen en verhalen vertellen over mijn land.” “Ik hoop dat dat kan, ja. De film is er vorig jaar vertoond in videoclubs en kleine bioscopen, met veel steun van jongeren. Het raakte hen om dit onderwerp verbeeld te zien. Inmiddels is er een vereniging opgericht met als doel om abortus te legaliseren, en zij hebben mijn hoofdrolspeelster Amina gevraagd hun boegbeeld te worden. Soms kun je met een film een kaarsje aansteken in de duisternis – een klein lichtje dat iets blootlegt. Ik geloof dat cinema iets kan veranderen. Niet alles in één keer, maar misschien de levens van een paar mensen die iets in beweging zetten.” Lingui, the Sacred Bonds is te zien in De Balie, Cinecenter, Eye, Filmhallen, Kriterion en Rialto.||https://www.parool.nl/kunst-media/mahamat-saleh-haroun-is-de-enige-filmmaker-in-tsjaad-als-ik-geen-verhalen-vertel-zijn-er-geen-beelden-van-mijn-land~b0b2fa7d/
2022-08-24||Potato Dreams of America: memoires van de homoseksuele zoon van een Russische postorderbruid||Met het eigenzinnige Potato Dreams of America maakte schrijver, regisseur en editor Wes Hurley een film over zijn jeugd als homoseksuele zoon van een Russische postorderbruid. In de ambitieuze hervertelling van zijn levensverhaal speelt Hurley rijkelijk met stijl, toon en genre om de soms verwarrende en schokkende ervaringen van immigranten op beeld over te brengen. Potato Dreams of America is een verhaal dat wordt verteld in twee zeer verschillende delen: het eerste is een gortdroge donkere komedie in Rusland, het tweede een bitterzoete coming of age in de Verenigde Staten. De overgang is een harde knip: wanneer Vasily ‘Potato’ en zijn moeder Lena naar Amerika vertrekken, worden ze ineens door andere acteurs gespeeld. Spraken ze eerst nog Amerikaans Engels, nu hebben ze een zwaar Russisch accent. Ze worden niet langer vastgelegd in onbeweeglijke shots, maar met een bewegende camera gefilmd. Dit alles om het dramatische verschil te laten zien tussen het leven in Rusland en in de Verenigde Staten. Hurley’s filmische memoires zijn een spannende mix van fantasie en werkelijkheid die doet denken aan het werk van Pedro Almodóvar, in het bijzonder zijn film Dolor y gloria. Hoewel Potato Dreams of America een film van kleinere schaal is, is er dezelfde rijkdom aan emotie te vinden in het autobiografische portret. Waar Potato Dreams of America uitblinkt in ambitie, schiet de film soms tekort in de uitvoering. Zo zijn er veel interessante verhaallijnen die de film introduceert, maar niet echt uitdiept, zoals de obsessie van Potato’s geliefden met zijn Russische accent.||https://www.parool.nl/kunst-media/potato-dreams-of-america-memoires-van-de-homoseksuele-zoon-van-een-russische-postorderbruid~b87c61b9/
2022-08-24||Journalist neemt het eerste fietstourbedrijf van Amsterdam over: ‘De fietsen zullen geel blijven’||“Tot nu toe vrij soepel. Als student heb ik er tien jaar gewerkt, dus ik ken het klappen van de zweep. Er hangt een leuke sfeer. Ik moet een beetje kijken hoe ik mijn werkzaamheden ga combineren.” “Ik ben betrokken bij de oprichting van Poppi Drugsmuseum, en ik schrijf af en toe voor Het Parool, daarnaast heb ik een gezin. Dus het wordt inderdaad vrij druk, maar het zijn allemaal leuke dingen. En mijn vriendin Berit, die vroeger boven Yellow Bike woonde, gaat ook helpen in het bedrijf, dat scheelt.” “Het was zelfs het eerste fietstourbedrijf ter wereld, volgens mijn vader die het in 1990 oprichtte. Soms moet je de toeristen een beetje op gang helpen, maar bij ons zijn gelukkig nooit ongelukken gebeurd. Je moet vooral uitkijken voor Amsterdammers die door rood fietsen.” “De fietsen zijn geel, en dat zullen ze ook blijven. Als tourbedrijf heb je een verantwoordelijkheid hoe je de stad laat zien. Ik wil tours maatschappelijk relevant maken en communities uit de stad betrekken. De stad is in beweging, en dat wil ik laten zien.” “Charlie is pas vier, dus dat duurt nog even. Maar ik hoop eigenlijk dat ze journalist wordt.”||https://www.parool.nl/ps/journalist-neemt-het-eerste-fietstourbedrijf-van-amsterdam-over-de-fietsen-zullen-geel-blijven~bbb837ad6/
2022-08-24||Netjes 40 jaar huur betalen, maar de huizen worden niet of nauwelijks onderhouden||De Punt, waar ik huur van De Key, is een vooroorlogse arbeiderswijk in Amsterdam-Noord die honderd jaar bestaat. De laatste keer dat woningen in deze buurt grootschalig zijn hersteld en vernieuwd was in 1985. Terwijl huurders veertig jaar netjes huur hebben betaald, zijn de huizen niet of nauwelijks onderhouden. Met als gevolg branden, lekkages, bewoners die letterlijk door hun vloer zakken, stront die in woningen naar boven komt en kleine kinderen die opgroeien met luchtwegklachten door slecht geventileerde en slecht geïsoleerde huizen. Jaarlijks gingen de huurprijzen omhoog. Wij bleven betalen. Maar met onze burgerlijke gehoorzaamheid hebben we onze eigen achteruitgang gefinancierd. Omdat we nergens anders terechtkunnen. En ergens hopen (of uit wanhoop vertrouwen) we dat de woningbouwvereniging een moreel kompas heeft en onze mensenrechten nooit zou schenden. Om de huidige renovatie te kunnen bekostigen, wil De Key straks alle bovenwoningen liberaliseren. Oftewel: grote, sociale huurwoningen gaan naar de vrije sector. Waar is ons huurgeld al die jaren heengegaan? Elk antwoord dat niet luidt: naar onderhoud en bijbouwen van sociale huurwoningen, is onacceptabel. In de Punt is van beide geen sprake. Sterker nog, De Key gebruikt de huidige renovatie als excuus om nog minder sociale huurwoningen over te houden dan er al zijn. Huurkorting aan bewoners die leven in een woning met energielabel E, F of G zou niet meer dan redelijk zijn. Wij gaan door de stijgende energieprijzen de komende jaren extra zware winters tegemoet dan normaal. Eigenlijk moeten we met terugwerkende kracht geld terugkrijgen. Dat onze huizen slecht geïsoleerd zijn, is niet onze verantwoordelijkheid. Wij hebben netjes huur betaald, voor een dienst die uitbleef. Je hoeft geen jurist te zijn om te concluderen dat hier decennialang sprake is geweest van contractbreuk door de verhuurder. Dit geldt niet alleen voor De Key. En niet alleen voor isolatie, maar ook voor loden leidingen, schimmel en ga zo maar door. Meerdere corporaties maken zich schuldig hieraan. De Key heeft de keuze om de Punt te gebruiken als positief voorbeeld. Door een nieuwe standaard te zetten als voorloper. “Wat we zien met de huidige prijsstijgingen is dat het de bestaande achterstelling alleen maar versterkt,” aldus corporate activist Hanane Abaydi. “Gaat het goed, dan komt er niet nog een klap aan. Gaat het slecht – economisch, ecologisch of sociaal – dan heb je altijd nog een volgende klap te verwerken.” Wij, bewoners van de Punt en van alle verwaarloosde wijken in Nederland, kunnen bovenop onze bestaande achterstelling geen nieuwe achterstelling meer dragen. Organisaties die onze belangen zouden moeten beschermen, doen dat niet op een manier die ons daadwerkelijk helpt. Dus totdat we niet worden tegemoetgekomen, staken we elk gesprek en elke vorm van medewerking. Rest ons enkel nog een rechtszaak of massale huurstakingen. Of beiden. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/netjes-40-jaar-huur-betalen-maar-de-huizen-worden-niet-of-nauwelijks-onderhouden~b24895c4/
2022-08-24||Gewelddadig incident in de Bruinvisstraat in Noord||Over de aard van het incident en de toestand en identiteit van het slachtoffer is nog niets bekend. Ook is de politie nog geen dader op het spoor. De recherche doet verder onderzoek.||https://www.parool.nl/amsterdam/gewelddadig-incident-in-de-bruinvisstraat-in-noord~bd00702f/
2022-08-24||Internationale waakhond: Nederland moet strenger toezien op witwasconstructies||De Financial Action Task Force (FATF) schrijft in het rapport dat Nederland over het algemeen goede resultaten boekt als het gaat om het bestrijden van witwassen en financiering van terrorisme. Toch is het nog te makkelijk om constructies met criminele doeleinden op te tuigen. Het toezicht is op zichzelf kundig, maar soms te vrijblijvend en veel gebaseerd op informele afspraken en waarschuwingen. De straffen voor witwassen zijn bovendien zo laag dat criminelen zich daardoor niet laten afschrikken. De waakhond vindt dat Nederland ook moet kijken of het toezicht aangescherpt kan worden en of er misschien strengere straffen moeten komen voor witwassen. Een van de problemen is dat het lang niet altijd duidelijk is wie uiteindelijk een belang heeft bij een bepaalde constructie van bedrijven, stichtingen of andere organisaties. Eigenlijk moet die informatie over de zogenoemde ‘ultimate beneficial owner’ (UBO), de uiteindelijke belanghebbende, in een register bij de Kamer van Koophandel worden vastgelegd, maar slechts 27 procent van die UBO’s is bekend. Er worden dan ook nauwelijks straffen opgelegd. Tevens is volgens de FATF nog nooit een bedrijf betrapt bij het doorgeven van valse gegevens. De toezichthouder vindt dat vooral notarissen te makkelijk wegkomen met het accepteren van de gebrekkige UBO-gegevens in Nederland. De overheid zou ze moeten dwingen de gegevens te controleren. Als hun cliënten ingewikkelde constructies bedenken die kunnen worden gebruikt voor witwassen of terrorismefinanciering, moeten de notarissen die klant maar weigeren. Minister Kaag zegt dat ze samen met minister van Justitie Dilan Yesilgöz na de zomer inhoudelijk op het FATF-rapport zal reageren. De afgelopen jaren hebben meerdere grote Nederlandse banken hoge boetes gekregen voor het niet naleven van antiwitwaswetgeving. Zo betaalde ABN Amro in april vorig jaar 480 miljoen euro aan het Openbaar Ministerie, omdat de bank jarenlang volstrekt onvoldoende toezicht hield. Het OM vervolgt daarnaast ook voormalige ABN-bestuurders Gerrit Zalm, Joop Wijn en Chris Vogelzang voor hun rol in het gebrekkige toezicht. In 2018 trof ING de grootste schikking ooit in het land met het OM: de bank moest 775 miljoen euro betalen vanwege falend toezicht op mogelijke witwaspraktijken. Oud-topman Ralph Hamers, tegenwoordig ceo van de Zwitserse bank UBS, wordt vervolgd vanwege zijn rol in deze affaire.||https://www.parool.nl/nederland/internationale-waakhond-nederland-moet-strenger-toezien-op-witwasconstructies~bb86dc04/
2022-08-24||Baby van drie maanden oud overleden in sporthal Ter Apel||‘Het COA-personeel is diep geschokt door deze verschrikkelijke gebeurtenis. Met name in Ter Apel komt dit hard aan,’ meldt de woordvoerder van het COA. ‘Onder bewoners en medewerkers heersen gevoelens van verdriet en onmacht,’ aldus het COA. Het COA geeft de naam en andere details van het kind niet vrij. Het is niet duidelijk via welke landen het kind met zijn ouder(s) naar Ter Apel is gereisd. De doodsoorzaak is nog onbekend. Staatssecretaris Eric van der Burg (Asiel) laat in een tweet weten ‘diep geschokt’ te zijn ‘door deze verschrikkelijke gebeurtenis.’ Hij wenst de familie en het personeel veel sterkte toe. De sporthal staat op het terrein van het overvolle aanmeldcentrum in Ter Apel, waar vluchtelingen zich moeten melden als zij in Nederland arriveren. Door ruimtegebrek wordt de sporthal nu al een tijd lang gebruikt als extra opvanglocatie. Door het enorme ruimtegebrek sliepen dinsdagnacht zevenhonderd mensen buiten. Niet eerder waren zoveel mensen veroordeeld tot een slaapplek in de open lucht. Asielzoekers die buiten het aanmeldcentrum wachten op een opvangplek mogen niet meer in tenten verblijven. Dat staat in een noodverordening van de Groningse burgemeester Koen Schuiling, tevens voorzitter van de veiligheidsregio Groningen. Eerder gaven betrokken burgers tenten aan de vluchtelingen, maar daardoor krijgt ‘het terrein buiten de hekken het karakter van een tentenkamp’, aldus de verordening. In het verbod staat dat de tenten ‘het zicht van de camera’s beperken’ en kunnen leiden tot onoverzichtelijke en onveilige situaties. Bovendien zouden tentharingen als wapen zijn ingezet bij vechtpartijen. Burgemeester Schuiling wil dat er uiterlijk vrijdag een tijdelijke extra opvang gerealiseerd is. Staatssecretaris Van der Burg is daar ‘volop mee bezig’. Op deze nieuwe locatie kunnen asielzoekers voor korte tijd worden opgevangen als het bij het aanmeldcentrum te druk is. Deze locatie moet niet in Ter Apel zelf komen − het dorp is overbelast. Het Rode Kruis opende het humanitaire servicepunt nabij het aanmeldcentrum woensdagmorgen niet. Het is er zo druk dat de hulporganisatie eerst meer hulp wil laten komen. Eerder werd het servicepunt gesloten om de veiligheid van medewerkers te garanderen, nadat er vechtpartijen uitbraken. Een deel van het COA-personeel in Ter Apel legde dinsdag het werk neer. De onvrede over de aanhoudende crisis was voor werknemers te veel. COA-woordvoerder Jacqueline Engbers: ‘We zijn er om mensen op te vangen, niet om ze op de stoep te laten staan.’ VN-vluchtelingenorganisatie UNHCR houdt de situatie nauwlettend in de gaten en is kritisch op de huidige omstandigheden. Andrea Vonkeman, hoofd van UNHCR Nederland, stelt dat de problemen in de asielopvang niet alleen in Nederland spelen, maar ook in bijvoorbeeld België en Oostenrijk.||https://www.parool.nl/nederland/baby-van-drie-maanden-oud-overleden-in-sporthal-ter-apel~bc5e01e9/
2022-08-24||Wat doen tieners op hun telefoon? Yurii (18): ‘Ik probeer ongefilterd te zijn op het internet’||“Ongeveer vijf uur, maar nu ik in de vakantie meer vrije tijd heb iets meer dan normaal. Het ligt er ook aan of ik moet werken of met iemand afspreek, dan zit ik minder op mijn telefoon.” “Ik heb geen wekker voor mijn telefoongebruik. Om 23.00 uur schakelt wel bedtime-modus automatisch in. Dan gaat je telefoon niet uit, maar wordt het beeld grijs-wit. Dan ga ik meteen naar bed. Ik heb zelf het gevoel dat ik beter slaap als ik net op m’n telefoon iets heb gezien, iets informatiefs waar ik over na kan denken terwijl ik in slaap val.” “Elk sociaal medium heeft zijn eigen vorm of focus. TikTok is bekend vanwege korte video’s en een goed algoritme op je for you-pagina. Instagram stond bekend om foto’s, maar nu proberen ze alles tegelijkertijd te doen. Het heeft nu allerlei functies die er niet bij passen: videotools en een shoppagina. Ook zie ik veel dingen op mijn feed die niet bij mijn interesses passen.” “Omdat ik het zelf fijn vind als mensen van tevoren aan mij vragen als ze iets van mij delen, doe ik dat ook bij anderen. Internet is natuurlijk openbaar: ik kan me met mijn vrienden op een manier gedragen en dan blijft het in de vriendengroep. Maar als ik op Twitter zeg dat ik met mijn vrienden ergens zit, zit je er eigenlijk ineens met de hele wereld.” “Ik probeer ongefilterd te zijn op het internet, voor zover dat kan. Maar mensen nemen altijd bepaalde rollen aan, zowel in het echte leven als op het internet. Ik denk dat internet een soort straat is: als je online gaat, loop je gewoon naar buiten. Ik loop naar buiten, zeg dingen en wil een bepaald beeld van mezelf creëren.”||https://www.parool.nl/ps/wat-doen-tieners-op-hun-telefoon-yurii-18-ik-probeer-ongefilterd-te-zijn-op-het-internet~be4bb3fe/
2022-08-24||Introductieweek VU is begonnen: ‘Mijn openingszin: Ken je nog iemand die een kamer verhuurt?’||Hij zegt het lachend, maar hij meent het: als Jun Lee (20) uit Zuid-Korea nieuwe Nederlandse mensen ontmoet, zegt hij steevast: “Ken je nog iemand die een kamer verhuurt?” Lee is in Amsterdam om Artificial Intelligence te studeren aan de Vrije Universiteit, maar een vaste woonplek heeft hij nog niet. “Ik stress ontzettend over waar ik moet wonen. Ik heb nu een tijdelijke kamer voor zo’n 1500 euro per maand en moet daar over twee maanden uit.” Hoewel de Amsterdamse universiteiten studenten hebben opgeroepen niet naar Amsterdam te komen als ze geen kamer hadden geregeld, is Lee toch gekomen. “Ik had me al helemaal verheugd op deze studie in Nederland, niet komen was voor mij geen optie.” Zijn kersverse studiegenoten herkennen zijn verhaal. Justus von Bandemer (17) uit Duitsland zat in precies dezelfde situatie. “Ik ben vaak op en neer naar Nederland gekomen om iets te zoeken. Uiteindelijk heb ik samen met mijn buurjongen die ook in Amsterdam gaat studeren een huis gehuurd waar we 1100 euro per persoon per maand voor betalen. Dat is te veel geld voor een student, maar in Amsterdam kan het blijkbaar niet anders.” De 2800 studenten staan deze ochtend in groepjes op de VU-campus. Om stipt elf uur betreedt Jeroen Geurts, rector van de VU, het podium. Het is de eerste keer dat hij een introductieweek opent: Geurts bekleedt de functie pas sinds januari. Zijn stokpaardje deze introductieweek is come here together at the campus, een van de focuspunten van de universiteit voor komend jaar. Na twee coronajaren kan er weer fysiek les worden gegeven en is het mogelijk zonder restricties in de universiteitsgebouwen aanwezig te zijn. Toch is de drempel om weer naar de universiteit te gaan voor sommige studenten nog te hoog. Geurts: “We gaan geleidelijk het aanbod van onlinelessen afbouwen. Fysiek aanwezig zijn draagt bij aan de kwaliteit van het onderwijs en daar gaan we dit jaar mee aan de slag.” Daaf Beuse (21) verwacht dat deze ontwikkeling voor hem waardevol zal zijn. Hij zit in zijn laatste jaar van de studie Bestuurs- en organisatiewetenschap en is gewend geraakt aan online colleges. “Je kunt dan tien minuten voor het college begint je laptop openklappen. Dat gemak is lekker, maar tegelijkertijd weet ik dat ik veel beter studeer als ik in de collegezaal zit. Ik ga bijvoorbeeld niet door een professor heen praten als we allebei in dezelfde ruimte zijn, maar ik ga wel op mijn telefoon als ik online les volg.” De Amsterdamse Amal El Bejjati (19) weet nog niet precies wat ze kan verwachten. Ze begint aan de studie Gezondheid en leven en wil in elk geval vrienden maken en leren op tijd te komen. “Ik kom vaak te laat, nu ook weer. Ik had er om tien uur moeten zijn, maar het is nu tien over tien. Mijn persoonlijke doel is op tijd komen, mijn studie serieus nemen en bij alles aanwezig zijn.” Het liefst was El Bejjati dit jaar aan de studie Geneeskunde begonnen. Ze wil dokter worden. “Maar ik ben niet ingeloot. Ik ga het volgend jaar weer proberen en dan kan ik van deze studie doorstromen naar geneeskunde en alsnog dokter worden.” Anders dan Mats Kramer (19) heeft El Bejjati het geluk dat haar ouders in Amsterdam wonen. Ze kan op de fiets naar de universiteit. Kramer, die dit jaar begint aan de studie Bedrijfskunde, moet noodgedwongen forenzen van en naar Assendelft. “Ik wil wel in Amsterdam wonen, maar het is te duur. Ik moet daarom wel bij mijn ouders blijven wonen.” Elke onderwijsinstelling organiseert zelf een introductieweek voor haar studenten. De week is doorgaans volgepland met kennismakingsspelletjes, rondleidingen door Amsterdam, feesten en culturele activiteiten. De introductieweek van de VU is woensdag begonnen, die van de Universiteit van Amsterdam begint maandag. Op beide Amsterdamse universiteiten wordt dit jaar ook extra aandacht besteed aan eerstegeneratiestudenten, die vaak zelf moeten uitvogelen hoe de ongeschreven regels in het hoger en universitair onderwijs precies werken. Voor de UvA-studenten die als eersten in hun familie naar de universiteit gaan is er het zogeheten baanbrekersprogramma, dat UvA-docent Milio van de Kamp heeft opgezet. Het belangrijkste doel: eerstegeneratiestudenten laten ervaren dat ze niet alleen zijn. Van de Kamp: “Dat ze zich realiseren: hé, niet iedereen heeft hoogopgeleide ouders. Niet iedereen komt in driedelig pak naar de universiteit. Niet iedereen is opgegroeid in een milieu waar literaire werken worden gelezen. En toch mag je hier zijn.” Op de VU wordt eerstegeneratiestudenten een ‘zachte landing’ geboden middels een speciaal programma. In een week tijd volgen ruim vijftig eerstegeneratiestudenten het intensieve programma Better Prepared, om goed voorbereid aan hun eerste academische studiejaar te beginnen.||https://www.parool.nl/amsterdam/introductieweek-vu-is-begonnen-mijn-openingszin-ken-je-nog-iemand-die-een-kamer-verhuurt~ba296584/
2022-08-24||Barbara de Wolf strijdt voor veiligere studentenhuizen na fatale val uit raam van zoon Seb||“We hebben het afgelopen jaar veel reacties gehad van huurders van woningen waar ook enkelglas voor het raam zaten. Een aantal van hen heeft het aangekaart bij de verhuurder waarna hun huis is aangepast. Er zijn ook studenten die het niet durven zeggen. Ze zijn bang dat de verhuurder zegt: voor jou tien anderen.” “Wij zeggen dan: probeer het verhaal van Seb te vertellen en zeg dat de verhuurder zijn verantwoordelijkheid moet nemen. Of plaats desnoods zelf aan de binnenkant van het raam een stang.” “We hebben ook berichten ontvangen van verhuurders die lieten weten dat ze hun woningen met enkelglas hebben aangepast met een doorvalbeveiliging, een stang voor het raam.” “Met deze campagne willen we onze verantwoordelijkheid nemen voor andere jongeren. Je wilt niet dat iemands leven eindigt door zo’n stom ongeluk. Al is er slechts eentje die we kunnen behoeden van een ongeluk door een val door een raam met enkelglas, dan hebben we ons doel bereikt.” “Met de campagne willen we ook ouders en grootouders op dit gevaar attenderen: kijk eens bij het huis van je kind of kleinkind en check of er een doorvalbeveiliging voor het raam zit. Ik kan me wel voor mijn kop slaan dat we dat niet hebben gedaan.” “Na Sebs overlijden ging ik elke maand naar zijn oude huis, om even bij hem te zijn. Daar ben ik mee gestopt. Ik zag bij een van die keren dat er op de tweede, derde en vierde etage inmiddels een stang zat. De huidige bewoners hadden erom gevraagd. Ik had tegen hen gezegd: ‘Vraag het, dit is levensgevaarlijk.’ Helaas is er geen stang op de eerste etage waar je ook akelig door een raam van enkelglas kunt vallen.” “We vinden dat de wet zo snel mogelijk moet worden aangepast. De koepelorganisaties en verhuurders beginnen dit najaar met steun van het het ministerie Binnenlandse Zaken een waarschuwingsactie die gericht is op huurders. Het ministerie wil daarnaast de regelgeving aanscherpen om ongevallen als die van Seb te voorkomen. Mochten ramen met enkelglas vanwege duurzaamheid in de toekomst vervangen worden, dan moet er tegelijkertijd ook een stang voor het raam worden geplaatst, zo luidt het voorstel van het ministerie. Dat is een eerste stap.” “Daar ben ik het helemaal mee eens. Particuliere verhuurders zijn vaak al heel rijk en worden nog rijker door de verhuur van hun woningen. Seb en zijn twee medestudenten betaalden 2200 euro huur voor een enkele verdieping. Als je dan als verhuurder uit het oog verliest dat het een veilige woning moet zijn, heb je geen enkel fatsoen en ben je alleen bezig met geld innen.”||https://www.parool.nl/amsterdam/barbara-de-wolf-strijdt-voor-veiligere-studentenhuizen-na-fatale-val-uit-raam-van-zoon-seb~be854f35/
2022-08-24||After Love: de overleden man van Mary had nóg een gezin, aan de andere kant van het Kanaal||Terwijl Mary thee staat te zetten in de keuken, overlijdt haar echtgenoot Ahmed op de bank in de woonkamer aan een hartaanval. Het is een scène die in zijn soberheid de toon zet voor After Love, het speelfilmdebuut van Aleem Khan. En in die ene, korte scène weet Khan treffend het leven dat Mary en Ahmed leidden in Dover, te schetsen. Een tevreden huwelijk tussen twee mensen die volkomen bij elkaar op hun gemak zijn. Des te schokkender is de ontdekking die Mary (Joanna Scanlan) na Ahmeds dood doet. Een foto in zijn portemonnee, voicemails en appjes op zijn telefoon openbaren dat haar man, die veerbootkapitein was, een tweede gezin had in Calais. Ze besluit de oversteek te maken naar de andere kant van het Kanaal en de confrontatie aan te gaan met die andere vrouw. Wanneer Mary aanbelt bij deze Genevieve (Nathalie Richard) ziet die haar aan voor schoonmaakster. In plaats van dat misverstand recht te zetten, voegt Mary zich in die rol en daarmee in het huishouden van Genevieve en haar zoon Sol (Talid Ariss). Het is een ietwat geforceerde kunstgreep in een film die verder juist getekend wordt door nuance. Hemelsbreed zit er amper 35 kilometer tussen het Britse Dover en het Franse Calais, maar de twee levens die Ahmed had aan beide oevers van het Kanaal kunnen nauwelijks meer van elkaar verschillen. Mary bekeerde zich voor haar man tot de islam en leidde met hem een bescheiden, vroom bestaan in een landelijk huis waar de zeewind waait en de kippen rondscharrelen. Wat ze bij Genevieve aantreft is een stads leven, met de snelheid en chaos die daarbij horen. Een moderne, onafhankelijke vrouw met een lossere moraal. En bovenal die zoon, het onweerlegbare bewijs dat Ahmeds relatie met deze vrouw niet zomaar een affaire was, maar een echt gedeeld leven, met afspraken over wie wanneer thuis is en dagjes uit. Het roept vragen op bij Mary, twijfels over het leven dat ze met Ahmed deelde. Kende ze haar man wel echt? Heeft ze zich geschikt in een leven dat hij misschien niet eens verlangde? Als ze op de boot richting Frankrijk staat, ziet ze een stuk klif van de kust van Dover afbrokkelen en in zee storten. Alles wat ze als vanzelfsprekend en massief beschouwde in haar bestaan, blijkt met die oversteek plotseling fragiel en wankel. Joanna Scanlan, die tot nu toe vooral komische bijrollen speelde in films en televisieseries, laat hier zien dat ze een film kan dragen, met bovenal weergaloos woordeloos spel. Zoals in de even ingetogen als schrijnende scène waarin ze, aangekomen in een hotelkamer in Calais, gedachteloos twee kopjes thee zet in plaats van één. Het moment dat ze zich dat realiseert, is prachtig subtiel. Maar ook in al die kleine momenten in het huis van Genevieve, waarin ze wordt geconfronteerd met Ahmed. In een familiefilmpje waarin hij met Genevieve en Sol aan het strand is, in gesprekken tussen moeder en zoon (die niet weten dat Ahmed is overleden), waarin zo achteloos aan hem wordt gerefereerd. After Love zit vol met bedachtzame dialogen waarin de twee vrouwen elkaar voorzichtig aftasten, zoals wanneer Genevieve aan Mary vraagt of ze zich bekeerde toen ze trouwde en of het niet lastig was om zich daaraan te conformeren. “Ik deed toen iets voor mijn man wat niemand anders kon,” antwoordt Mary nadrukkelijk. Maar bovenal laat Khan zien een scherp oog te hebben voor de details van deze levens. De geluiden die het huis in Calais constant vullen; het geroep van de ene verdieping naar de andere. En daartegenover de stilte van Mary, de aandachtige handelingen die ze zich eigen heeft gemaakt in haar leven met Ahmed. Hoe ze haar haren onder haar hidjab stopt, een maaltijd bereidt voor Sol. Hoe de relatie tussen Genevieve en Mary zich uiteindelijk ontwikkelt is niet enorm verrassend, maar de integere manier waarop Khan de complexiteit van de situatie benadert en de subtiliteit waarmee hij via dit verhaal vraagstukken over cultuurverschillen en religie aansnijdt, tillen de film naar een hoger niveau.||https://www.parool.nl/kunst-media/after-love-de-overleden-man-van-mary-had-nog-een-gezin-aan-de-andere-kant-van-het-kanaal~bd24b7d0/
2022-08-24||De wederopstanding van ManUnited is ook de wederopstanding van Marcus Rashford||Aan de ene kant werd Manchester United opgetild door vechters als Martínez, Malacia en de snelheid van Varane, voorin zag het team de wederopstanding van Marcus Rashford. Sinds zijn anti-hongercampagnes en de bekroning met een ridderorde, werd het voetballen er niet beter op. Tegen Liverpool wist hij die depressie van zich af te schudden. Nog niet voor rust, hoewel hij enigszins betrokken was bij het doelpunt van Sancho, maar in de tweede helft ontbrandde dat talent van weleer. Hij maakte een doelpunt na een fantastische pass van de pas 26-jarige Anthony Martial die Van Dijk passeerde als een straatjongen voor de grap de wijkagent op leeftijd. Even later liet Rashford zien dat hij terug was met een razendsnel uitgevoerde solo en een sissend, dalend schot dat net over ging. ‘We can fucking play good football,’ noemde Ten Hag dat.||https://www.parool.nl/sport/de-wederopstanding-van-manunited-is-ook-de-wederopstanding-van-marcus-rashford~b3bb9b8fa/
2022-08-24||Willeke Alberti vrijdag voor het laatst met eigen oeuvre voor groot publiek||“Ik wil heel graag in Amsterdam op het Museumplein met mijn band en voor mijn trouwe publiek samen herinneringen ophalen,” geeft Alberti aan op de website van de Uitmarkt. “Samen zingen, samen lachen en lekker samen zijn; dat wil toch iedereen.” Het is het tweede afscheid van Willeke deze zomer. Ze sloot half juli in het Concertgebouw in Amsterdam haar laatste grote solotheatertournee af. De tournee stond in eerste instantie gepland in 2020 toen zij haar 75ste verjaardag vierde, maar door corona ging dat niet door. Daarom toert Alberti dit jaar sinds maart langs de Nederlandse theaters. De Amsterdamse zingt al vanaf haar twaalfde voor publiek. Het muziekicoon sluit niet uit dat ze terugkeert op het podium, dat zal alleen nooit meer zijn met een soloprogramma. Zij zou nog graag een keer de musical De Jantjes spelen, waarmee ze in 2012 veel succes oogstte. Ook blijft Alberti concerten geven in verzorgings- en verpleeghuizen. Daarnaast blijft ze actief als ambassadeur van de lhbtq-gemeenschap, onder meer tijdens Pride. Het concert van Willeke op het Museumplein is gratis toegankelijk. Haar optreden begint om 20.30 uur.||https://www.parool.nl/kunst-media/willeke-alberti-vrijdag-voor-het-laatst-met-eigen-oeuvre-voor-groot-publiek~bfc85044/
2022-08-24||Brussel zet eerste stap naar volledig tabaksvrije generatie in 2030  ||De organisatoren van het initiatief vragen Brussel steun ‘om nieuwe generaties te redden van tabaksverslaving, op te treden tegen roken en tegen de daaraan verbonden gevaren’. Concreet hebben ze daarbij Europese wetgeving voor ogen die tabaksverkoop verbiedt aan iedereen die sinds 2010 is geboren. Verder staan een totaalverbod op tabaksreclame op het verlanglijstje, geen tabak meer in audiovisuele producties en sociale media en rookvrije stranden, parken en andere rookvrije buitenruimten. De voorlopige instemming met het burgerinitiatief betekent dat het voorstel volgens de Commissie ‘juridisch toelaatbaar’ is. Een inhoudelijke toetsing volgt later. Eerst moeten de initiatiefnemers nu binnen een jaar 1 miljoen handtekeningen uit minstens zeven lidstaten zien te verzamelen. Daarna is de Commissie verplicht om een besluit te nemen of ze al dan niet met wetgeving komt en dat besluit te voorzien van een grondige argumentatie. De precieze weigeringsgronden liggen vast in bestaande wetgeving. Europese burgers gebruiken hun initiatiefrecht redelijk intensief, aldus de Commissie. Sinds de introductie van het burgerinitiatief iets meer dan tien jaar geleden zijn er 118 initiatieven ingediend, waarvan Brussel de overgrote meerderheid als ‘toelaatbaar’ beoordeelde.||https://www.parool.nl/wereld/brussel-zet-eerste-stap-naar-volledig-tabaksvrije-generatie-in-2030~b0999102/
2022-08-24||Dode vrouw gevonden in woning IJmuiden, man opgepakt||In de woning is een 34-jarige man uit IJmuiden aangehouden op verdenking van betrokkenheid bij de dood van de vrouw. De recherche van de politie Amsterdam doet onderzoek naar de identiteit van de vrouw en de doodsoorzaak. Waarom dat onderzoek wordt gedaan door de Amsterdamse politie en niet door de politie Noord-Holland kan een woordvoerder niet zeggen ‘in het belang van het onderzoek’. De verdachte zit in beperkingen, wat betekent dat hij alleen contact mag hebben met zijn advocaat. Daarom kan de politie op dit moment niet meer informatie geven.||https://www.parool.nl/nederland/dode-vrouw-gevonden-in-woning-ijmuiden-man-opgepakt~be18374d/
2022-08-24||John de Mol geeft geen tweede interview aan Boos||Dat laat zijn woordvoerder woensdag weten. Boos-presentator Tim Hofman had daar wel om gevraagd. Het verzoek voor het tweede gesprek werd begin augustus gedaan. “Er zou sprake zijn van nieuwe informatie, waaruit zou blijken dat John de Mol ten tijde van het eerste interview op de hoogte was van meer dan één geval van seksueel grensoverschrijdend gedrag van de heer Rietbergen,” is te lezen in de verklaring van De Mol. “Wij waren verbijsterd door deze valse beschuldiging, aangezien de werkelijkheid is dat er op dat moment niet meer dan één concrete melding bij John de Mol bekend was.” Rietbergen was de muzikaal leider van het programma The Voice en toentertijd de partner van Linda de Mol, de zus van John. De Mol erkende in het vorige gesprek met Hofman dat hij inderdaad op de hoogte was van één melding en dat hij Rietbergen hierop had aangesproken. De Mol vroeg Hofman na het verzoek voor een tweede gesprek om inzage van het materiaal waarop de beschuldiging gebaseerd was dat hij van meer meldingen zou hebben geweten. Op basis van de informatie die De Mol ontving, stelt hij dat er ‘geen enkele concrete onderbouwing’ is van de beschuldiging. Het zou gaan om een heimelijk opgenomen telefoongesprek tussen een anoniem persoon en een vertrouwenspersoon van productiehuis ITV en een aantal apps. BNNVara liet woensdagochtend weten niets te willen melden over de uitzending van Boos voordat deze donderdagmiddag online staat. In januari liet Boos meerdere vrouwen aan het woord over seksueel grensoverschrijdend gedrag achter de schermen van de populaire zangcompetitieThe Voice op RTL 4. Negentien vrouwen vertelden tegenover Hofman hun verhaal over bandleider Jeroen Rietbergen, vijftien over een regisseur en twee vrouwen vertelden dat ze aangifte hadden gedaan tegen coach Ali B. Na de uitzending stapten nog meer vrouwen naar de politie.||https://www.parool.nl/kunst-media/john-de-mol-geeft-geen-tweede-interview-aan-boos~bf1cda4b/
2022-08-24||Werkzaamheden in de De Wetbuurt in Amsteldorp opgeschort na protest bewoners||De De Wetbuurt moet volgens de gemeente aan nieuwe richtlijnen voldoen, die de doorstroming van het verkeer en de veiligheid op straat moeten verbeteren. Auto’s zouden elkaar niet goed kunnen passeren en vuilniswagens veroorzaken door het gebrek aan ruimte geregeld schade. In meerdere straten wordt daarom eenrichtingsverkeer ingesteld, en 77 parkeerplaatsen worden opgeheven om ruimte te creëren. Ook moeten groen en stukken trottoir op een paar plekken wijken. Buurtbewoners bestrijden echter dat de plannen de verkeersveiligheid en leefbaarheid in hun wijk vergroten en willen de ingrepen, die al met al anderhalf jaar zullen duren, koste wat kost voorkomen. Begin augustus dienden ruim honderd Amsteldorpers daarom een bezwaarschrift in bij het stadsdeel. “Het is een slechte oplossing voor een fictief probleem,” vertelde bewoner Jochem Floor toen. Hij en andere bewoners zijn van mening dat de problemen schromelijk worden overdreven; het gaat om een rustige wijk met slechts één toegangsweg. De situatie zou door de plannen juist verslechteren, omdat bewoners bijvoorbeeld langer naar een parkeerplaats zouden moeten zoeken. De buurt maakt zich ook kwaad over het ontbreken van inspraakmogelijkheden. Volgens de gemeente zou inspraak niet nodig zijn geweest omdat het slechts om ‘groot onderhoud’ gaat en niet om een nieuwe inrichting van de wijk. Er is ‘weinig tot geen sprake van keuzevrijheid of ruimte om extra wensen vanuit de buurt mee te nemen’, zei het stadsdeel begin augustus. Drie weken later komt de gemeente daar dus op terug. “We hebben het verzet niet goed ingeschat doordat we geen reacties kregen op de brief waarin we de plannen hebben gemeld. Als het verzet zo groot is en aanhoudt, is het misschien netjes om in gesprek te gaan met de bewoners. Vanwege het reces kon dat niet eerder.” De werkzaamheden zouden afgelopen maandag van start gaan. Volgens de buurtgenoten hadden zij zich daarom met enkele tientallen verzameld voor een protest, toen bekend werd dat de werkzaamheden zijn opgeschort. Op 30 augustus vergadert de stadsdeelcommissie over de kwestie.||https://www.parool.nl/amsterdam/werkzaamheden-in-de-de-wetbuurt-in-amsteldorp-opgeschort-na-protest-bewoners~b3b8de36/
2022-08-24||De kogel die tijdens de ripdeal in het Amstelkwartier werd afgevuurd, miste de vader en zijn peuter maar net||In de visie van officier van justitie Hetty Hoekstra nam F. door ‘het lichtvaardige, in het wilde weg schieten’ het risico dat hij de bestuurder van de auto, diens vriendin of kind zou doden. Bovendien pleegde hij poging tot doodslag op een of meer mannen uit het rivaliserende groepje. “Het is schering en inslag dat hier in Amsterdam wordt geschoten, in de openbare ruimte, overdag,” zei Hoekstra. “Dat moeten we een halt toeroepen, anders wordt het onleefbaar hier.” Op beelden van bewakingscamera’s is te zien hoe mannen ’s middags kennelijk een voorobservatie doen, en in de vooravond iets voor half acht andere mannen ontmoeten in de deuropening van de parkeergarage van een appartementencomplex aan de Amstelvlietstraat – vlak bij Park Somerlust in Amsterdam-Oost. Drie agenten herkenden Regerio F. op de camerabeelden als de schutter, vanwege eerdere onderzoeken, waaronder dat naar een schietincident in 2009. De kogel ketste af op het trottoir voor de garage en vloog door de linkerachterruit van de stationwagen waarin het gezin na een familiebezoek net van de Makronstraat de Amstelvlietstraat opdraaide. De kogel vloog 20 centimeter achter de hoofdsteun van de vader van het gezin langs, en miste op 30 centimeter na het kind dat achterin in een kinderstoeltje zat. F. werd in maart gearresteerd in het huis van zijn vriendin in wier witte Ford Fiësta hij volgens de recherche op 17 oktober ’s middags en ’s avonds naar het Amstelkwartier was gereden. Officier Hoekstra wil dat die auto verbeurd wordt verklaard omdat die voor dit misdrijf is gebruikt en eerder al door kogels was geraakt in Amsterdam-Zuidoost. Regerio F. heeft een fors strafblad voor onder meer wapenzaken en geweld. Daarop staat ook een straf van 8 jaar. Hij zat verongelijkt in de verdachtenbank. “Ik ben daar niet geweest. Jullie zien mij als dader op grond van mijn verleden. Ik kan hier een heel lang verhaal gaan ophangen over dat ik een vader ben die zijn vier kinderen naar school brengt, maar het heeft allemaal geen zin.” Tot verontwaardiging van F. en zijn advocaat vroeg de ‘oudste rechter’ tijdens de zitting aan de officier van justitie waarom ze tot dan geen poging tot doodslag van de mannen in de deuropening van de parkeergarage op de aanklacht had gezet. Ze deed dat tijdens de zitting alsnog. Ze herhaalde dat ze dat al van plan was, maar de bewegende camerabeelden en de verklaring van de verdachte in de rechtbank had afgewacht. F., boos tegen de rechtbankvoorzitter: “Mevrouw, ik zit al vijf maanden binnen. Wat heeft de officier al die tijd gedaan als ze nu nog met die nieuwe beschuldiging moet komen?” Op het geluid bij de camerabeelden is eerst geschreeuw van de groepjes criminelen te horen, en na de knallen het gehuil van de peuter. Het gezin in de auto is zich ‘rot geschrokken’, voelt zich nog steeds onveilig en vordert een bescheiden schadevergoeding. Advocaat David Nieuwenhuis stelde in zijn pleidooi dat ‘niet buiten redelijke twijfel is’ dat F. de schutter op de camerabeelden is. Het is volgens hem niet eens zeker dat tijdens het incident is geschoten. “Bovendien is niet meer vast te stellen of de inzittenden van de auto levensgevaar hebben gelopen. De auto is per ongeluk geraakt. Het is zeer aannemelijk dat de schutter de auto niet heeft gezien.” Regerio F., in zijn laatste woord tot de rechtbank: “U weet ook, ik ben geen lieve jongen, maar de officier associeert mij met dingen waarmee ik nooit in aanraking ben geweest. Ze zit mij zwart te maken.” De rechtbank doet op 7 september uitspraak.||https://www.parool.nl/amsterdam/de-kogel-die-tijdens-de-ripdeal-in-het-amstelkwartier-werd-afgevuurd-miste-de-vader-en-zijn-peuter-maar-net~bff0f738/
2022-08-24||Vuur en pure gerechten vormen de basis bij restaurant Nela ||In het onlangs geopende The Valley aan de Beethovenstraat vind je sinds deze zomer Nela Restaurant. De samenwerking tussen de toonaangevende chef-koks Hari Shetty (41) en Ori Geller (49) resulteert in een ‘live fire-keuken’ met een focus op pure ingrediënten. Geller werkte eerder als chef-kok bij Mr Porter in de Spuistraat en heeft net als Shetty ook al twee decennia internationale ervaring. Voor hun huidige samenwerking werkten ze onder andere als chef in Londen (Nobu) en Tel Aviv (Yaffa). Bij Nela, dat in het Sanskriet ‘puur’ betekent, kun je high-class dineren. Geller: “Ons restaurant straalt elegantie uit.” Een ander element dat je bij Nela tegenkomt is vuur. De passie voor vuur is zowel in het concept als in de keuken terug te zien. Zo wordt de donkere open keuken verlicht door het vuur waarop gerechten worden bereid. Op het menu staan meer dan 65 gerechten, vooral uit de Aziatische en mediterrane keuken. Kies bijvoorbeeld voor de auberginefilet (€15,50) gecombineerd met de Chillean Seabass (€35). Geller: “Daarnaast zullen we het menu blijven ontwikkelen zodat je bij ons eindeloos kunt variëren in smaak en gerechten.” Chefs van over de hele wereld zijn ingevlogen om een ultieme gastronomische ervaring te realiseren, vertelt Shetty. “In de keuken staat de crème de la crème. Het zorgt ervoor dat alle delen in het geheel kloppen.” Het restaurant belooft een unieke shared dining-ervaring. Je eet er van handgemaakte bordjes, drinkt er exclusieve cocktails als de Old Goose (€15) en hebt er uitzicht op de grote wijnkast met meer dan duizend flessen wijn. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/vuur-en-pure-gerechten-vormen-de-basis-bij-restaurant-nela~b07f915b/
2022-08-24||Ajax onthult nieuw derde tenue met verwijzing naar ‘gouden straatvoetbalgeneratie’||Het shirt wordt het tweede shirt voor Europese wedstrijden en kan eventueel ook gebruikt worden in de eredivisie en het bekertoernooi. Op het shirt zijn negen Amsterdamse straatvoetbalpleintje te zien als zwart watermerk. Volgens Ajax zijn dit de pleintjes die veel Amsterdams voetbaltalent hebben voortgebracht. Vorig seizoen bracht Ajax ook een derde shirt uit: het Bob Marley-shirt. Dat shirt was een eerbetoon aan de zanger waarvan het nummer Three Little Birds altijd in de rust van thuiswedstrijden wordt gedraaid en ook veelvuldig wordt gezongen door supporters. Dat shirt mocht van de Uefa echter niet worden gedragen tijdens wedstrijden, omdat volgens de Europese voetbalbond de drie vogels die aan het clublogo toegevoegd waren een andere uiting zijn dan het officiële clublogo, het logo van de kledingsponsor of mouwsponsor. Het shirt legde Ajax desondanks geen windeieren en leverde de club miljoenen euro’s op wat voor een recordomzet zorgde. Na de lancering stonden er lange rijen voor de fanshop van de club.||https://www.parool.nl/sport/ajax-onthult-nieuw-derde-tenue-met-verwijzing-naar-gouden-straatvoetbalgeneratie~b21dca0b/
2022-08-24||Andries Jonker is de nieuwe bondscoach van Oranjevrouwen||Jonker is de opvolger van de Engelsman Mark Parsons, met wie de samenwerking na het teleurstellende EK werd verbroken. Oranje werd deze zomer als titelhouder in de kwartfinales uitgeschakeld in Engeland. “Ik heb eerder mogen ervaren hoe mooi het is om met een groep ambitieuze, toegewijde speelsters aan de slag te gaan,” aldus de nieuwe bondscoach, die in 2001 al even interim-bondscoach was. “Ook zagen we het afgelopen EK hoe ontzettend snel het vrouwenvoetbal zich de laatste jaren heeft ontwikkeld. We hebben ambitieuze doelstellingen, maar ook enorm veel kwaliteit en talent waar we uit kunnen putten richting het WK van 2023. Het is natuurlijk heel mooi om daar richting aan te mogen geven.” Jessica Torny en Arvid Smit blijven aan als assistent-coaches.||https://www.parool.nl/sport/andries-jonker-is-de-nieuwe-bondscoach-van-oranjevrouwen~b98822b6/
2022-08-24||Bij aanmeldcentrum Ter Apel sliepen afgelopen nacht 700 mensen buiten||Het is al maanden druk in het Groningse aanmeldcentrum. Asielzoekerscentra hebben geen plek meer en statushouders kunnen niet doorstromen naar een woning, onder meer door de oververhitte huizenmarkt. De drukte bij het aanmeldcentrum leidde eerder tot onrust en vechtpartijen. De gemeente Westerwolde, waaronder Ter Apel valt, wees het voorterrein van het aanmeldcentrum daarom vrijdag aan als veiligheidsrisicogebied. Dat houdt in dat er bijvoorbeeld preventief gefouilleerd kan worden. Volgens Dagblad van het Noorden legde een deel van het personeel in Ter Apel dinsdag het werk neer vanwege onvrede over de drukte. De woordvoerster van het COA kan dat niet bevestigen. Ook zou er dinsdagavond iemand zijn aangehouden die illegaal in de opvang verbleef. Zowel COA als politie bevestigen dat nog niet. De Groningse burgemeester Koen Schuiling, voorzitter van de Veiligheidsregio Groningen, wil dat er een tijdelijke opvang komt voor asielzoekers in de buurt van het aanmeldcentrum in Ter Apel. Volgens Schuiling blijven er vaak mensen hangen bij het aanmeldcentrum omdat ze denken dat ze dan in ieder geval worden geholpen. “Maar dat kan niet altijd omdat er grote achterstanden zijn of omdat andere groepen zich op zo’n dag melden, bijvoorbeeld kinderen of alleenstaanden, en die gaan dan voor,” zei hij dinsdag bij het programma Sven op 1.||https://www.parool.nl/nederland/bij-aanmeldcentrum-ter-apel-sliepen-afgelopen-nacht-700-mensen-buiten~b7b329aa/
2022-08-24||Twee Amsterdammers (31 en 29) overleden in Colombia, autoriteiten gaan uit van voedselvergiftiging||De dood van de Amsterdammers wordt bevestigd door het ministerie van Buitenlandse Zaken na berichtgeving van lokale media. Die melden dat het stel dat afgelopen weekend in de stad was aangekomen in een hostel in het historische centrum verbleef. Maandag zouden de 29-jarige Nienke Bawa en de 31-jarige Bob Kootte maagklachten hebben gekregen waarna ze verzorgd werden in hun hostel. Toen hun klachten ernstiger werden, zouden ze ’s avonds zijn overgebracht naar een lokale kliniek, waar de vrouw maandagnacht zou zijn overleden en de man in de loop van dinsdag. Colombiaanse autoriteiten gaan vooralsnog uit van voedselvergiftiging, maar doen nog onderzoek, bevestigt een woordvoerder van het ministerie van Buitenlandse Zaken. Javier Hernández, directeur van de kliniek waar het tweetal werd verpleegd, vertelde een lokaal radiostation dat het stel met spijsverteringsproblemen kampte en in shock verkeerde. Volgens de lokale autoriteiten heeft de Nederlandse ambassade contact gehad met de burgemeester van Cartagena om de lichamen te repatriëren. De woordvoerder van het ministerie van Buitenlandse Zaken zegt dat er contact is met de nabestaanden en dat hen volledige consulaire bijstand wordt verleend. De voormalige school van de vrouw, het Koningin Wilhelmina College Culemborg, reageert in een verklaring op het overlijden: ‘Vandaag bereikte ons het verschrikkelijke bericht dat Nienke Bawa, oud-leerlinge van het KWC, is omgekomen in Colombia. Als medewerkers zijn we diep geraakt door dit tragische overlijden. Iedereen die zich haar herinnert kent haar als een spontane en geweldig leuke leerling. Onze gedachten gaan uit naar familie en geliefden en andere nabestaanden. We wensen hen veel sterkte bij het dragen van dit grote verlies.’||https://www.parool.nl/wereld/twee-amsterdammers-31-en-29-overleden-in-colombia-autoriteiten-gaan-uit-van-voedselvergiftiging~b07af534/
2022-08-24||Geen vaccinatie, geen US Open voor Novak Djokovic? ‘Dit lijkt op achterhaald denken’||Aan zijn keukentafel in Californië gaat John McEnroe eens goed rechtop zitten. Hier wil hij wel wat over zeggen. Of hij het eerlijk vindt dat Novak Djokovic niet naar de Verenigde Staten mag vliegen en dus de US Open, die maandag begint, moet missen? “Nee!” verheft McEnroe (63), in gesprek met Europese tennisjournalisten, zijn stem. “Het is oneerlijk. Het is bullshit. Het is een grap.” Voor politiek correcte antwoorden moet je niet bij de zevenvoudig grandslamwinnaar aankloppen, dat is bekend. Maar dit zit McEnroe hoog. Hij voelt duidelijk mee met Djokovic en is boos op de rigide overheidsregels in Amerika. Want, voor de goede orde: het is niet de toernooiorganisatie die deze hindernis opwerpt, het zijn de strenge inreisbeperkingen die de deelname van de 35-jarige Serviër verhinderen. Djokovic heeft zich uit principiële overwegingen niet ingeënt tegen het coronavirus en mag daardoor niet naar de VS reizen. Zo kan het gebeuren dat er volgende week op de tribunes ongevaccineerde (Amerikaanse) toeschouwers zitten, terwijl de topfitte en kerngezonde hoofdrolspelers vooraf wel hun gele boekje hebben moeten overleggen. “Kijk, als ik Djokovic was had ik die prik genomen en was ik gaan spelen,” zegt McEnroe. “Maar hij heeft sterke overtuigingen en die moet je respecteren. Op dit punt in de pandemie, we zijn nu tweeënhalf jaar bezig, is er in de wereld veel meer kennis. Dat hij niet mag reizen en spelen, kan ik niet uitleggen.” Even vragen aan een deskundige, viroloog Bert Niesters van de Rijksuniversiteit Groningen. Zijn er medisch gezien gegronde redenen voor de VS om niet-gevaccineerde personen aan de poort te weigeren? “Nee,” zegt Niesters. “Niet meer in deze fase van de pandemie. Dit vaccin is er vooral op gericht om de kans dat je in het ziekenhuis belandt, te verkleinen. In sommige Amerikaanse staten is de vaccinatiegraad laag en belanden nog steeds relatief veel mensen op de ic. Maar dat is dan het risico dat Djokovic zou nemen. Hij kan er besmet raken, zoals veel Nederlanders nu op vakantie corona oplopen. Maar hij vormt geen gevaar voor de Amerikaanse bevolking. Het lijkt achterhaald denken van de Verenigde Staten, of een principekwestie.” Djokovic heeft naar eigen zeggen twee keer corona gehad. Hij loopt geen substantieel groter besmettingsrisico dan bijvoorbeeld een speler die drie prikken heeft gehaald, waarvan de booster zeven maanden geleden is. Alleen kan de Serviër er dus in theorie zieker van worden. Dat risico zou dan voor zijn rekening zijn, zegt Niesters. “Maar de grens dichthouden houd je niet vol en is ook niet effectief. Australië en Nieuw-Zeeland hebben dat ook opgeschort. Alleen China houdt de boel nog potdicht, maar kijk hoe het daar gaat.” Het sentiment rond Djokovic is wel wat veranderd in de loop van het jaar. Toen hij in januari naar Melbourne reisde en probeerde op grond van een ‘medische uitzondering’ Australië in te komen, werd hij veelal bekritiseerd. Wie dacht hij dat hij was om onder de regels uit te komen? Djokovic had bovendien niet de juiste papieren, zijn verhaal rammelde en hij belandde in een ‘detentiehotel’, voordat hij uiteindelijk na twee rechtszaken het land werd uitgezet. Zo kon de negenvoudig Australian Open-kampioen niet meedoen. Rafael Nadal won er zijn 21ste grand slam, pakte later op ‘zijn’ Roland Garros nummer 22 en zag Djokovic er onlangs op Wimbledon 22-21 van maken. In New York heeft de Spanjaard de kans de marge weer op te schroeven naar twee. “De vraag die iedereen beantwoord wil zien, is hoe dit gaat eindigen,” zegt McEnroe. “Dit verhaal maakt het voor Djokovic wel gecompliceerder. Hij heeft het voordeel van zijn leeftijd. Hij kan nog een paar jaar spelen en best op 25 gewonnen grand slams komen. Maar na de gebeurtenissen in Australië duurde het drie of vier maanden voordat hij het in zijn hoofd weer op orde had. Nu is hij al weken aan het trainen, niet helemaal zeker wetend of hij de US Open toch mag spelen.” Inderdaad, Djokovic staat nog altijd op de zogenoemde entry list. Mocht de Amerikaanse overheid op zeer korte termijn de regels versoepelen, dan kan hij alsnog meedoen. Die kans wordt verwaarloosbaar geacht. Maar ook als Djokovic er niet bij is, zal het in New York veel over hem gaan.||https://www.parool.nl/sport/geen-vaccinatie-geen-us-open-voor-novak-djokovic-dit-lijkt-op-achterhaald-denken~b38422da/
2022-08-24||Casinomedewerker gewond bij overvalpoging in Centrum||Rond 22.00 uur probeerde een man met geweld het casino binnen te dringen, waarna hij door een medewerker werd tegengehouden. De dader sloeg de medewerker daarbij met een hard voorwerp op zijn hoofd. Er ontstond een worsteling, waarop de man het casino verliet en vluchtte in de richting van het Frederiksplein. De politie heeft na de overval de buurt uitgekamd op zoek naar de verdachte, maar zonder resultaat. Het slachtoffer kon ter plaatse door ambulancepersoneel behandeld worden aan zijn hoofdwond en hoefde niet naar het ziekenhuis.||https://www.parool.nl/amsterdam/casinomedewerker-gewond-bij-overvalpoging-in-centrum~b20b4b56/
2022-08-24||Sigrid Kaag weer aan de slag na onwelwording en ziekenhuisbezoek ||Sigrid Kaag (D66) werd dinsdagochtend onwel, waarop ze naar het ziekenhuis werd gebracht. Ze kon daarom niet aanwezig zijn bij het zeer beladen stikstofdebat naar aanleiding van spanningen in de coalitie. Kaag uitte de hoop ‘haar werk snel te hervatten’. Deze week is voor de minister van Financiën uiterst druk, omdat de deadline verstrijkt om de koopkrachtpijn voor het lopende en komende jaar te verzachten. Coalitiepartijen VVD, D66, CDA en ChristenUnie moeten de komende dagen overeenstemming bereiken over het koopkrachtpakket. De koopkracht holt achteruit door inflatie, mede veroorzaakt door hoge energieprijzen. Woensdag bespreekt de ministerraad de begroting voor volgend jaar. Later op de dag komen de top van het kabinet en de coalitiepartners bijeen om over hetzelfde onderwerp te praten. Kaag ontbrak dus bij het debat over hoe Wopke Hoekstra denkt over de stikstofaanpak van het kabinet. Andere politici wensen haar ‘sterkte’ maar vonden het wel ‘onhandig’ dat de D66-leider er niet bij was. D66 hecht van de vierpartijencoalitie het meeste aan de stikstofdeadline in 2030. In de ministerraad afgelopen vrijdag voelde D66 zich verraden door de plotselinge draai van Wopke Hoekstra (CDA): “Het vertrouwen is weg,” concludeerde Kaag hardop.||https://www.parool.nl/nederland/sigrid-kaag-weer-aan-de-slag-na-onwelwording-en-ziekenhuisbezoek~b00a6e7f3/
2022-08-24||Jiskefet stapt naar Hoge Raad in ‘stickerzaak’ over ongeautoriseerde encyclopedie||Het gerechtshof in Amsterdam besliste eind juni dat de zogenoemde Jiskefet Encyclopedie mag worden verkocht zonder dat er met een sticker duidelijk wordt gemaakt dat de makers van het tv-programma niet betrokken zijn bij de samenstelling van het boek. “Jiskefet stelt cassatie in tegen het arrest van het hof, omdat het zich niet kan verenigen met de beslissing van het hof,” aldus hun advocaat. Eerder besloot een lagere rechtbank dat het verkopen van het boek zonder sticker niet was toegestaan. Jiskefet is een satirisch-absurdistisch tv-programma dat in de jaren negentig en de beginjaren van deze eeuw op televisie te zien was. Het werd gemaakt door Michiel Romeyn, Herman Koch en Kees Prins. Makers Koch en Romeyn stapten in oktober vorig jaar naar de rechter omdat zij inzage wilden in de Jiskefet Encyclopedie van uitgeverij Noblesse. Het boek was zonder hun medeweten tot stand gekomen. De rechter wees die inzage toe, waarna de mannen opnieuw de gang naar de rechter maakten. Deze keer wilden zij dat het voor kopers duidelijk zou zijn dat zij niets met de totstandkoming van het boek te maken hebben gehad. Daarbij beriepen ze zich op het merkrecht. De rechter stelde Romeyn en Koch in het gelijk en oordeelde dat de uitgeverij alle boeken moest voorzien van een sticker met de tekst ‘ongeautoriseerd’. Maar het hof gaat hier niet in mee. Het hof stelt dat de titel van een individueel boek een onderdeel van de waar zelf is, oftewel het boek. De titel is volgens het hof niet een teken van onderscheid waarmee een uitgever aanduidt dat dat boek afkomstig zou zijn van Jiskefet. Het uitbrengen van de encyclopedie maakt volgens het hof ook verder geen inbreuk op het merkrecht van Jiskefet BV.||https://www.parool.nl/kunst-media/jiskefet-stapt-naar-hoge-raad-in-stickerzaak-over-ongeautoriseerde-encyclopedie~b825dd1e/
2022-08-24||Even leek Johan Derksen op een heel oude flamingo||Een tv-avond kan gek lopen. Lips belandde in een heen-en-weer zapsituatie met enerzijds Vandaag Inside, met aan tafel de holy trinity Wilfred Genee, Johan Derksen en René van der Gijp, en anderzijds Mediterranean: life under siege, een natuurdocumentaire op Canvas over de Middellandse Zee. Zo kwam het dat Lips het ene moment leerde over posidonia, zeegras dat wel 100.000 jaar oud kan worden en daarmee het oudste levende organisme ter wereld is, en met één druk op de knop vervolgens Johan Derksen over stikstof hoorde praten. Nou ja, dacht Lips, misschien viel die overgang eigenlijk nog wel mee. Het thema van deze aflevering uit de documentairereeks was ouderdom en vergankelijkheid. Een dolfijn met alzheimer, zag Lips, en ach, écht hartverscheurend: het verhaal van een oude flamingo die vol goede moed naar Zuid-Frankrijk was gevlogen voor het jaarlijkse paringsritueel. De vrouwtjes waren niet meer geïnteresseerd in die oude vogel, het was klaar. En Lips zag dat het nog erger werd, want de flamingo was meteen z’n status in de groep kwijt, niemand zag hem nog staan. Even later lag hij ergens tussen het riet: dood, in z’n slaap aangevallen door een roofvogel. Van de voice-over leerde Lips: de herfst in het leven van een flamingo duurt nooit lang. Toen weer naar Vandaag Inside, waar Derksen net betoogde dat hij een geweldige speech had gehoord van Ralf Dekker van Forum van Democratie. Dat hij in die speech sympathiseerde met Rusland en de schuld van de oorlog in de schoenen van Oekraïne schoof? Ach, vond Derksen, dat was terzijde, want hij kwam immers zo goed uit z’n woorden, fantastisch. En éven zag Lips daar een hele oude flamingo zitten, maar dan eentje met een eindeloze herfst. Reageren? hanlips@parool.nl.||https://www.parool.nl/nieuws/even-leek-johan-derksen-op-een-heel-oude-flamingo~b8efcbd1/
2022-08-24||NS-personeel staakt voor een betere cao, Noord- en Oost-Nederland slecht bereikbaar vanuit Amsterdam||Het spoorbedrijf adviseert Amsterdammers die naar het Noorden willen reizen om ‘goed na te denken of hun reis noodzakelijk is’ of om alternatief vervoer te kiezen. De NS zelf zet geen vervangend busvervoer in. In de rest van het land verwacht de NS zoveel als mogelijk de gebruikelijke dienstregeling te kunnen rijden, al kan het spoorbedrijf ‘onverwachte hinder’ voor reizigers niet uitsluiten. Treinen die normaal gesproken een eindbestemming hebben in Noord-Nederland, keren eerder om bij stations die nog wel bereikbaar zijn. De intercity van Rotterdam naar Leeuwarden, die via Utrecht gaat, rijdt wel het normale traject en zal zo veel mogelijk worden ingezet, zegt een woordvoerder. De vakbonden hopen met de acties een beter cao-bod af te dwingen bij de NS. Daarover wordt al enige tijd onderhandeld, maar de partijen kwamen nog niet nader tot elkaar. Eerder kwamen de bonden daarom met een ultimatum, waarmee ze betere cao-voorwaarden wilden afdwingen. De NS gaf daarop aan vooral het gesprek te willen blijven voeren. Volgens het spoorbedrijf zijn er nog genoeg aanknopingspunten. FNV-voorzitter Tuur Elzinga roept op tot solidariteit met het stakende NS-personeel. “Natuurlijk is het vervelend dat reizigers worden getroffen. Maar de strijd van het NS-personeel staat voor een strijd tegen een koopkrachtcrisis die ons allemaal keihard raakt. We willen allemaal het eind van de maand kunnen halen en de rekeningen en de boodschappen kunnen blijven betalen,” aldus de vakbondsman. Het is nog niet bekend hoeveel medewerkers woensdag het werk neerleggen. De vakbonden kondigden ook voor vrijdag acties aan. Dan is er een 24-uursstaking in het westen van Nederland. De NS weet nog niet wat daarvan de gevolgen zijn voor het treinverkeer en reizigers.||https://www.parool.nl/nederland/ns-personeel-staakt-voor-een-betere-cao-noord-en-oost-nederland-slecht-bereikbaar-vanuit-amsterdam~b805b140/
2022-08-24||IOC-baas naar Nederland voor docu over aanslagen München 1972 ||Het is vijftig jaar geleden dat elf Israëlische atleten en coaches omkwamen bij een aanslag van Palestijnse terroristen tijdens de Olympische Spelen in München. In een tweedelige documentaire van KRO-NCRV volgt presentator Twan Huys de Nederlandse Ankie Spitzer. Haar man was de nationale schermcoach van Israël en een van de slachtoffers. De weduwe is al vijftig jaar op zoek naar antwoorden. Hoe werden haar man en zijn lotgenoten vermoord? Wie is de moordenaar? En wat is er met hem gebeurd? Spitzer klopte jarenlang tevergeefs aan bij de Duitse autoriteiten, maar krijgt – na intensieve research van de documentairemakers – alsnog volledige toegang tot het dossier, waardoor haar belangrijkste vragen eindelijk worden beantwoord. Twan Huys roemt de vasthoudendheid van de weduwe: “Ankie Spitzer heeft met niet aflatende energie als een leeuw gevochten om de waarheid boven tafel te krijgen. Het is wrang dat dit vijftig jaar heeft geduurd.” Spitzer woont in Israël, maar reist naar Nederland om de première van de documentaire bij te wonen in het Olympisch Stadion in Amsterdam. Ook IOC-baas Thomas Bach is aanwezig. Voorafgaand aan de vertoning van de documentaire vindt er op initiatief van NOC*NSF een herdenkingsplechtigheid plaats in het Olympisch Stadion, waarbij een minuut stilte wordt gehouden voor de elf slachtoffers van de terreuraanslag. Ankie, de olympische weduwe wordt op zondag 4 september om 21.20 uur en maandag 5 september om 21.25 uur bij KRO-NCRV op NPO 1 getoond.||https://www.parool.nl/kunst-media/ioc-baas-naar-nederland-voor-docu-over-aanslagen-munchen-1972~baf8745b/
2022-08-24||Gakpo wil PSV naar de Champions League helpen – maar lokt daarna de kas van United?||Als hij vanavond naar de kolkende tribunes kijkt, zal Cody Gakpo (23) in gedachten zichzelf terugzien. Bij wedstrijden van PSV zat hij vroeger vaak hoog boven in vak ZZ van het Philips Stadion. “De 10-0 tegen Feyenoord was dé wedstrijd van mijn jeugd,” vertelde hij vier jaar geleden. Maar hij herinnerde zich ook mooie Europese wedstrijden. “Ging je met je hele jeugdelftal Champions League kijken. En anders met mijn vader samen. Kunstlicht. Grote namen. Magische sfeer.” Op de tribune lette hij altijd speciaal op Jefferson Farfán. De dribbelaar uit Peru was zijn idool. Altijd acties maken op de flank, tegenstanders passeren. De aanhang van PSV had een speciaal liedje voor hem en dat kende Gakpo uit zijn hoofd. “Ik zat toen al bij PSV en in de F’jes en de E’tjes wilde ik dribbelen zoals Farfán en later ook in het eerste spelen.” Nu kijken jongetjes naar hém op het veld. Hij heeft intussen ook al zijn eigen liedje. Vorig jaar stond PSV ook op de drempel van de Champions League. Maar de play-offreturn op 24 augustus, thuis tegen Benfica, draaide uit op een deceptie. Gakpo dribbelde en wervelde langs tegenstanders en zorgde er al vroeg in de wedstrijd voor dat een Benficaspeler rood kreeg, maar de bal wilde er niet in. Zelfs niet van drie meter, bij een kans van Eran Zahavi voor open doel. De Champions League en Gakpo. Aardige quiz­vraag: hoeveel minuten maakte hij al in het hoofdtoernooi? Het antwoord: zeven. Hij deed alleen even mee in de slotfase tegen Tottenham Hotspur, in oktober 2018, de laatste keer dat PSV de groepsfase haalde. Gakpo viel in. Spits Luuk de Jong tekende voor de late 2-2. Slechts zeven minuten Champions Leaguevoetbal, als tiener. Voor mensen die met een clubhart naar voetbal kijken, is het pervers om te zien wat er nu kan gebeuren. Stel: Gakpo haalt met PSV die felbegeerde plek in het hoofdtoernooi van de Champions League, dan blijft het de vraag of hij ook de groepsduels gaat spelen. Gerede kans van niet omdat hij voor 31 augustus nog een transfer kan maken naar Manchester United, een club die ‘slechts’ Europa League speelt. Ook PSV-trainer Ruud van Nistelrooij kreeg gisteren tijdens de persconferentie weer vragen over de stand van zaken in het ‘dossier Gakpo’. Hij herhaalde wat hij steeds heeft gezegd: “Tot nader order is Cody PSV’er. Ik merk bij hem geen enkel verschil in focus nu er zo veel speculaties zijn. Hij is al ver daarin. En dat vind ik knap.” Bij PSV hopen ze op sportieve gronden dat Gakpo blijft. Uiteraard. Maar directie en raad van commissarissen van de Eindhovense club zijn realistisch: het is ieder­een duidelijk dat Gakpo best oren heeft naar een overstap. En áls United doorpakt, is 40 miljoen euro transfergeld (met bonussen mogelijk zelfs 50 miljoen), in combinatie met 35 miljoen euro gegarandeerd CL-inkomsten, voor PSV als club de jackpot. United-trainer Erik ten Hag heeft hetzelfde management als Gakpo, dus de lijnen zijn kort. Maar beslist is er voor zover bekend niets. Er was ook die uitspraak van de aanvaller in juli: “Als PSV de Champions League haalt, is het aannemelijker dat ik blijf.” Van de Gakpo van die play-offwedstrijd vorig jaar tegen Benfica, is dit seizoen nog niet veel te zien geweest, slechts een paar glimpen. In de vorige ronde, thuis tegen AS Monaco, had hij zelfs een complete offday. Hij wilde wel, maar liep zichzelf voorbij. Maar dat hoeft niets te zeggen over vanavond, als Gakpo weer op zoek gaat naar vleugjes Farfán.||https://www.parool.nl/sport/gakpo-wil-psv-naar-de-champions-league-helpen-maar-lokt-daarna-de-kas-van-united~bf1915b9/
2022-08-24||Nooit meer een winkelwagenmuntje nodig, maar wat als je er 14.000 hebt? ||Wordt het een irritatie minder, of komt er een irritatie bij? “Ik was onlangs bij een supermarkt in Noorwegen, een land dat zijn burgers vertrouwt, daar kenden ze ons systeem niet,” vertelt Patrick Wessels, een psycholoog gespecialiseerd in consumentengedrag. “Wat denk je? Stonden de winkelwagentjes over het hele parkeerterrein verspreid!” Dat is precies een van de redenen waarom omstreeks 1985 – niemand weet wie de eerste was – supermarkten over de hele wereld hun karretjes begonnen te beveiligen. In Nederland moest er een gulden in, later een munt van 50 eurocent. Al werkt een euro ook. Of de ronde kant van een sleutel, zo vond een slimmerik in Engeland uit, wiens boodschap daarover viraal ging. Of een speciale sleutelhanger, daar ontstond ook een markt voor. En ja, die heb je zelfs in de vorm van een piemel. Hoe dan ook: het werkte. Klanten reden minder vaak de boodschappen met wagentje en al naar huis. Gebruikten het karretje minder vaak als barbecue, konijnenhok of om kinderen in te joyriden. En ze lieten ze minder vaak slingeren. De psychologen zijn eensgezind over de vraag hoe dat kan. “Doordat je er een geldstuk in moest doen, werd waarde gecreëerd,” vertelt Ellis Peek, gedragspsycholoog bij de Behavior Change Group. “Ook als is het maar 50 cent, het is óns muntje en dat willen we terug. Met het terugplaatsen van het karretje is de cirkel dan rond.” Gerichte diefstal voorkom je niet met zo’n muntje, maar de gelegenheid maakt niet langer de dief. Maar ja. “Niet iedereen heeft tegenwoordig nog contant geld op zak,” zegt een woordvoerder van Albert Heijn. “Dan moet de klant weer naar de servicebalie om zo’n muntje te halen. Ze doelt op die kleine plastic rondjes die winkels ter beschikking stellen voor klanten zonder cash. “Door te stoppen besparen we een berg plastic.” Het is weer een onverwacht effect van corona. Toen gaven de supermarkten hun wagentjes ongehinderd vrij: gefriemel met muntjes zou maar tot besmettingen kunnen leiden. En wat bleek? De karretjes werden toch netjes teruggezet. “We zijn eraan gewend geraakt,” zegt Wessels. Maar hij is benieuwd hoelang dát zal duren. “Ik sluit niet uit dat supermarkten over een paar jaar toch weer iets moeten verzinnen, misschien komt het muntje dan weer terug.” Collega Peek heeft er wel vertrouwen in. “Terugbrengen is de norm geworden. Je wordt raar aangekeken als je het niet doet.” Maar: “Mensen die haast hebben zullen straks misschien sneller hun lege karretje op de parkeerplaats laten staan. Het personeel zal er goed op moeten letten, om te voorkomen dat klanten dát als de nieuwe norm zullen beschouwen.” Rest nog één vraag. Hoe moet dat nou met de verzamelaars? Neem Hans Pouw. Hij is 67 jaar en heeft thuis 14.000 verschillende muntjes. Het is dan wel begonnen bij de supermarkten, maar zouden die beseffen dat inmiddels talloze bedrijven eigen muntjes voor winkelkarren – “Je kunt ze ook gebruiken voor zwembadkluisjes” – hebben laten maken als relatiegeschenk? “Net als pennen,” vertelt Pouw. “Je krijgt ze cadeau, met het logo van het bedrijf erop. Ziekenhuizen hebben ze, of begrafenisondernemingen. Ik heb laatst nog muntjes voor het vijftigjarig bestaan van Nieuwegein geleverd. En toen een verzamelaar onlangs overleed, heeft zijn partner een herdenkingsmuntje laten maken.” Toch zal Pouw niet rouwen om het besluit van Albert Heijn. Zelf heeft hij een 17-delige reeks muntjes laten ontwerpen met het hele Aap Noot Mies erop. “De mooiste muntjes zijn niet om te gebruiken, maar om te verzamelen.”||https://www.parool.nl/nederland/nooit-meer-een-winkelwagenmuntje-nodig-maar-wat-als-je-er-14-000-hebt~b5112159/
2022-08-24||Premier Rutte weet tijd te kopen, maar kan niet verhullen: dit kabinet is geen eenheid meer||Premier Mark Rutte praatte en praatte. Liet geen retorisch trucje onbenut. Maar de oppositie bleef niet overtuigd achter: wat krom is, krijg je niet recht gepraat. Want de ‘heilige’ eenheid van kabinetsbeleid is doorbroken, hield de ene na de andere fractieleider Rutte voor, toen Hoekstra vorige week opperde om de stikstofdeadline desnoods op te rekken. De vrijdag gekozen bezweringsformule luidt: zolang bemiddelaar Johan Remkes op vredesmissie is met boeren- en natuurclubs, hoeft de politieke ruzie niet verder uitgevochten te worden. Of in de woorden van Rutte: “Ook het CDA steunt het regeerakkoord, daarnaast ligt er het AD-interview met Hoekstra. Dat kan ik niet wegredeneren. We hebben afgesproken het proces met de heer Remkes af te wachten.” Daarna ligt alles weer open. En afhankelijk van Remkes’ aanbevelingen zal het CDA of D66 aan het kortste eind trekken. Er is dus hooguit tijd gekocht. “Iedereen verschuilt zich achter Remkes,” waarschuwde Attje Kuiken (PvdA). “Hij kan veel, maar hij is geen tovenaar.” GroenLinksleider Jesse Klaver verwijt Rutte creatief met staatsrecht om te springen en de kop in het zand te steken. Want waarom spreekt het kabinet niet meer met één mond? “U bent het staatsrecht aan het oprekken om de kabinetsperiode nog een beetje op te rekken. Omdat iedereen wacht op Remkes hebben we de komende drie weken even geen eenheid van kabinetsbeleid? Dit gelooft u toch zelf niet?” Maar dat gelooft Rutte wel. Staatsrecht is niet in beton gegoten, stelde de premier. En alles kan zolang de betrokken partijen het accepteren. In het debat verdedigde de premier steriel de voorlopige afhandeling van de eerste coalitiecrisis sinds het aantreden van zijn doorstartkabinet. Er is onderling vertrouwen, de boel is ‘uitgepraat’. Dat Kaag zou hebben gezegd dat zij Hoekstra ‘niet meer vertrouwt’, wilde hij niet bevestigen. Wel leek de premier – al jaren één ochtend per week gastdocent op een middelbare school – ‘kwajongen van de klas’ Hoekstra de eerste uren van het debat vooral te negeren. Hij keurde de partijleider van het CDA amper een blik waardig. Als Hoekstra toenadering zoekt, staart Rutte op zijn telefoon. Voor de bühne is de coalitieruzie misschien bevroren, het onderlinge wantrouwen suddert. En niet alleen bij Rutte en stikstofminister Christianne van der Wal (net als Rutte van de VVD). Ook D66'ers voelen zich zwaar verraden. Dat is een grote handicap voor het kabinet, dat uitgerekend deze week een poging doet om minstens drie gestapelde crises – stikstof, de koopkrachtimplosie en het asielinfarct – het hoofd te bieden. Hoekstra hield ondertussen zijn poot stijf: “Ik sta voor het regeerakkoord, maar we staan ook achter het interview,” al erkent hij dat ‘dat schuurt’ en begrijpt hij ‘het ongemak en de irritatie’ bij coalitiegenoten omdat hij het eerst aan de krant vertelde. Hij wil nu op Remkes ‘wachten’. Maar, zo zei Klaver, zo hangt er dus tot die tijd een ‘zwaard van Damocles boven het kabinet’. En Hoekstra beseft ook: binnen het CDA smeult de onvrede al langer en hevig. Peilingen zijn dramatisch voor de partij, de huidige koerswijziging rond stikstof wordt gewaardeerd door kiezers en leden. Maar volgens critici binnen de partij is het slechts ‘een eerste stap’ en geldt ‘wie A zegt, moet B zeggen’. Als chef van het kabinet kampt Rutte in deze cruciale week behalve met een verdeelde coalitie en onderling wantrouwen ook nog met een afwezige sleutelfiguur. D66-leider en minister van Financiën Kaag werd gisterochtend onwel, na een ziekenhuisbezoek kon ze vlot weer huiswaarts. Maar of de D66-leider woensdag al weer aan het werk kan, is onduidelijk. Zijzelf hoopt van wel, volgens Rutte lijkt ‘het gelukkig allemaal erg mee te vallen’. Maar als Rutte en kabinetscollega’s dinsdag na een woelige week weer eenheid wilden uitstralen, dan is de conclusie: missie mislukt.||https://www.parool.nl/nederland/premier-rutte-weet-tijd-te-kopen-maar-kan-niet-verhullen-dit-kabinet-is-geen-eenheid-meer~bac24fc9/
2022-08-24||Eigenaar Harbour Club ‘stomverbaasd’ over sluiting: ‘Wij hebben geen flauw idee uit welke hoek dit komt en waarom’||In het gloednieuwe theater naast restaurant The Harbour Club Amsterdam Oost aan de Cruquiusweg zou illusionist Hans Klok (‘niet zomaar een artiestje’) tot diep in het voorjaar de hoofdrolspeler zijn van tientallen ‘unieke dining experiences’. Op andere avonden zouden zeven ‘dragqueens van wereldniveau’ vlammen tijdens The Amsterdam Drag Show. Het gaat niet door, tenzij de rechter ingrijpt. Woensdag dient het kort geding dat The Harbour Club tegen de sluiting heeft aangespannen. Net zoals het aanpalende restaurant is het theater dicht. Gesloten op last van burgemeester Femke Halsema na de ontploffing voor de deur, in de nacht van dinsdag 9 op woensdag 10 augustus, en twee ontploffingen bij café In the City aan het Kleine-Gartmanplantsoen bij het Leidseplein, in de nacht van 7 op 8 augustus en de nacht van 12 op 13 augustus. Mede-eigenaar Richard van Leeuwen van The Harbour Club is ‘stomverbaasd’, zegt hij in een van de andere vestigingen, naast de Apollohal in Amsterdam-Zuid. “Vreselijk zo’n ontploffing, natuurlijk, maar wij hebben geen flauw idee uit welke hoek dit komt en waarom. Het gebeurde drie uur na sluitingstijd, dus het is puur intimidatie.” Van Leeuwen dacht goed contact te hebben met gemeente en politie. Zeker na de beleidswijzigingen en extra maatregelen die zijn genomen nadat Van Leeuwen na een hoog opgelopen conflict jaren geleden ‘uiteindelijk in goede harmonie’ had gebroken met mede-oprichter John de Jong. “We hebben de sluitingstijd vervroegd naar één uur, doen geen clubavonden met dj’s meer, maar willen gewoon puur restaurantje spelen en spectaculair theater bieden. We kwamen ook onlangs weer met vlag en wimpel door de Bibob (de integriteitstoets bij vergunningaanvragen).” In de nacht van de knal belde zijn compagnon Van Leeuwen uit bed. Voor de deur van het restaurant was een ontploffing geweest. “Het spookt sindsdien ergens in mijn achterhoofd: er is helemaal geen aanleiding zoiets te doen. We hebben geen problemen, ruzie, narigheid of rechtszaken.” De volgende ochtend spraken de compagnons met de wijkagent en een vertegenwoordiging van de gemeente. “We bespraken wat we nog extra konden doen om herhaling te voorkomen en ze waren positief verrast door onze voortvarendheid. We zouden ’s nachts ook bewaking neerzetten en bekijken of de politie live zou kunnen meekijken op ons zeer uitgebreide camerasysteem. We hebben ook stante pede een bijeenkomst voor de buurt gepland. Maar ja, die zou in onze tent zijn…” Die werd gesloten, dus dat ging niet door. In het sluitingsbevel staan gevaren opgesomd voor de bewoners van de hagelnieuwe appartementencomplexen om The Harbour Club heen, de gasten van het al even nieuwe naastgelegen hotel, en voor de bezoekers en medewerkers van het restaurant en het theater. Ook staan incidenten opgesomd rond vestigingen van The Harbour Club. Op 4 mei 2016 brandde Café The Harbour Club in het Olympisch Stadion volledig uit na brandstichting. Op zaterdag 25 mei 2019 werd de ingang van The Harbour Club Oost meermaals beschoten terwijl binnen nog medewerkers en bezoekers waren. Op maandag 21 juli 2021 ontplofte een geïmproviseerd explosief naast de terrasoverkapping van de club. “De gemeente gooit deze explosie op één hoop met heel andere incidenten van soms jaren terug, plus wat hearsay, ongefundeerde aannames en roddels,” zegt Van Leeuwen. “De lichtvaardigheid en onzorgvuldigheid waarmee men dit soort beslissingen neemt, is beangstigend. Dat we de maandag na ons overleg te horen kregen dat we werden gesloten, was tot onze stomme verbazing. Waarom ook meteen voor zes maanden? Het is zó frustrerend.” Nieuw geweld zegt Van Leeuwen niet te vrezen. Het restaurant en het aanpalende theater hebben volgens Van Leeuwen rond de 175 medewerkers. Als in het theater de showavonden zijn, komen daar een slordige 75 personeelsleden bij voor het licht, geluid et cetera. Als alles vol zit, zijn er acht- tot negenhonderd gasten. “Met wekelijks tussen de drie- en vierduizend gasten over de vloer zijn we een van de grootste horecaondernemingen van Amsterdam.” The Harbour Club heeft ook vestigingen in Den Haag, Eindhoven, Rotterdam en Vinkeveen. Die in Amsterdam-Zuid en Vinkeveen zijn franchises. Op dezelfde dag dat Halsema de zaken van Van Leeuwen liet sluiten, moest ook café In the City aan het Kleine-Gartmanplantsoen dicht, bij het Leidseplein, na de explosies kort voor en kort na die bij The Harbour Club. De twee zaken waren in het verleden via de familie De Jong informeel aan elkaar gelinkt, maar nu zegt Van Leeuwen geen enkel verband te zien. “Zij zijn gewaardeerde collega’s. Meer niet. Zij hebben ook geen idee wat er bij hen achter zit. Je zou hopen dat de recherche éérst goed onderzoek deed en aan de hand van de resultaten werd bepaald of maatregelen nodig waren. Maar nee, ze gooien onze zaken dicht zonder ook maar te weten wat er speelt. Als slachtoffer van geweld hoop je hulp te krijgen, maar je krijgt straf.”||https://www.parool.nl/amsterdam/eigenaar-harbour-club-stomverbaasd-over-sluiting-wij-hebben-geen-flauw-idee-uit-welke-hoek-dit-komt-en-waarom~b9f8044b/
2022-08-24||Hoe je door lsd kunt denken dat je kunt vliegen||‘Die nacht maakte ik een reis,’ schrijft Michiel van Elk, neurowetenschapper aan de Universiteit Leiden, over de eerste keer dat hij ayahuasca gebruikte in zijn boek Een nuchtere kijk op psychedelica (2021). Net als lsd is ayahuasca een tripmiddel. Van Elk beschrijft hoe hij ‘na visioenen vol kleuren, architectuur, mozaïeken en geometrische patronen’ opsteeg en begon te vliegen. Eindeloze reizen maakte hij. Naar plekken die hij in zijn leven al eens had bezocht. Barcelona, een bergtop in Zwitserland en een meer in Finland. Tijdens de trip zag hij ook mensen die hij had ontmoet. Al vliegend beschouwde Van Elk zijn leven en concludeerde hij dat hij met meer mildheid naar zichzelf en zijn naasten moest kijken. Maar zo mooi en inzichtgevend zijn psychedelische middelen niet altijd. Van Elk beschrijft ook een trip met psilocybine – de werkzame stof in psychedelische truffels – die verkeerd uitpakte. Alleen op z’n kamer voelde hij zich opgesloten in een soort betonnen doodskist. Alle negatieve emoties werden uitvergroot. Van Elk voelde zich eenzaam, zielig, opgejaagd en angstig. In de nacht van zaterdag 6 op zondag 7 augustus belandde Amsterdammer Mats in zo’n trip. Na gebruik van lsd werd hij zo onrustig, dat hij van een hoger gelegen etage van zijn huis sprong en acht meter verder in een tuin terechtkwam. Hij dacht dat hij kon vliegen, zei zijn vader, die contact zocht met de krant. Hij en de moeder van Mats willen tegen jongeren zeggen: blijf ver weg van lsd, het is levensgevaarlijk. Mats’ vader: “Dan is zijn dood niet voor niets geweest.” “Bij psychedelica is er altijd een kans dat het misgaat,” zegt drugsonderzoeker Ton Nabben, verbonden aan de Hogeschool van Amsterdam. Het gebruik van ayahuasca geschiedt daarom vaak in groepsverband, waarbij een nuchter persoon een oogje in het zeil houdt, de tripzitter. “Ook bij feesten waar lsd wordt genomen is er vaak een tripzitter,” zegt Nabben. In het ideale geval liggen er ook slaap- en kalmeringsmiddelen klaar. Die remmen het effect van psychedelica, zoals dat ook wordt beweerd van zoete vruchten die veel vitamine c bevatten, zoals sinaasappels. Nabben was een keer op een feest waar een tripzitter ontbrak. “Ineens kwam er iemand uit het ijskoude IJ gekropen. Die zag het gevaar van winterzwemmen totaal niet in, maar kwam gelukkig op tijd naar de kant. Anders was diegene waarschijnlijk verdronken.” Mede door voorzorgsmaatregelen gaat het niet zo vaak mis met psychedelica. Incidenten met lsd komen bij de Spoedeisende Psychiatrie Amsterdam niet of nauwelijks voor, leert navraag. Ook op de Spoedeisende Hulp van OLVG zien artsen het zelden, terwijl zich daar wel geregeld blowers melden die de weg kwijt zijn. Een andere reden voor de geringe incidenten: lsd wordt relatief weinig gebruikt. Ter illustratie: 80 procent van de Amsterdamse bezoekers van clubs en festivals gebruikte ooit xtc, terwijl ‘slechts’ 11 procent ervaring had met lsd, aldus het Tijdschrift voor Psychiatrie (2020). De keerzijde: als iemand lsd gebruikt, kan het snel misgaan. Een nacht met twintig glazen bier en twintig sigaretten is bijna nooit fataal, maar bij lsd ligt dat anders. Dat heeft onder meer te maken met de dosering. Voor een trip is 100-150 microgram nodig, een minuscule hoeveelheid. Die wordt vaak ingenomen door een piepklein papiertje – kleiner dan een postzegel – in te slikken (zie kader). Nabben: “Onervaren gebruikers kunnen worden verrast door de enorme impact van zo’n kleine lsd-zegel.” Ook de aard van het middel maakt lsd wezenlijk anders dan tabak of alcohol. Lsd verandert letterlijk de kijk op de wereld. Het middel stimuleert onder meer de werking van de neurotransmitter serotonine, waardoor hersencellen anders gaan communiceren. Met een totaal andere ervaring van de werkelijkheid tot gevolg. De communicatie tussen de miljarden hersencellen verloopt in nuchtere staat via vaste wegen of circuits. Een beetje zoals snelwegen de autoroute van A naar B bepalen. Door psychedelica worden die netwerken minder sterk. Routes die het brein normaliter niet kiest, worden onder invloed van lsd wel genomen. Deelgebieden in het brein die nooit zo intensief samenwerken, doen dat ineens wel. Dat leidt ertoe dat zintuiglijke waarnemingen veranderen. Een muur kan bijvoorbeeld gaan smelten. Een stoel gaat vliegen. Die ervaring wordt als ‘echt’ ervaren. Een ander effect van lsd: de afbakening tussen de buitenwereld en het ‘zelf’, je eigen lichaam en geest, neemt af; mensen voelen zich vaker onderdeel van een groter geheel: de natuur, de kosmos of een energieveld. De wetenschapper Robin Carhart-Harris van het Britse Imperial College stelde dat de wijze waarop de wereld onder invloed van lsd wordt ervaren lijkt op de manier waarop baby’s en jonge kinderen tegen de wereld aankijken: veel beelden en gevoelens zijn nieuw en onverwacht, en niet gerelateerd aan eerdere ervaringen. De wereld ligt simpelweg minder vast dan bij nuchtere volwassenen. Gevaar voor hoogten, vuur of water kunnen verdwijnen. Met alle gevolgen van dien. Door het effect van lsd is ook de gebruikerssetting van grote invloed op de roes, stelt Tom Bart, preventiedeskundige van Jellinek. Meer dan bij andere middelen kunnen gevoelens van angst of onveiligheid worden versterkt. “Als iemands mentale staat al wat wankel is, is lsd geen goed idee. Hetzelfde geldt voor mensen die gevoelig zijn voor psychosen.” De ouders van Mats willen de boodschap afgeven dat jongeren zich verre moeten houden van lsd, omdat het spul levensgevaarlijk is. Jellinek geeft nu nog geen scholierenvoorlichting speciaal over lsd, omdat het gebruik al jaren laag en stabiel is. Alcohol, tabak en cannabis staan bij die groep in veel grotere belangstelling. Die middelen brengen ook veel meer schade toe aan de volksgezondheid. Zo leidt roken jaarlijks tot 20.000 vroegtijdige sterfgevallen en zijn dat er bij alcohol jaarlijks 2500, volgens cijfers van het RIVM en het Trimbos-Instituut. Het aantal jaarlijkse slachtoffers van lsd is onbekend, maar lijkt op een hand te tellen. Om die reden richt de scholierenvoorlichting van Jellinek zich vooral op alcohol, tabak en cannabis. “Maar als we meer incidenten zien met andere middelen, kan dat veranderen,” aldus Bart. “Zo richten we ons nu ook op het populair geworden lachgas.”||https://www.parool.nl/nederland/hoe-je-door-lsd-kunt-denken-dat-je-kunt-vliegen~b67f7d0f/
2022-08-24||De Uitmarkt trapt af||‘Reserveer nu je stoel, dan zit je straks vooraan,’ dat is de campagne waarmee de organisatie van de Uitmarkt het nieuwe seizoen aftrapt. De kunst- en cultuursector verkeert na corona in zwaar weer. De kaartverkoop voor langlopende theatervoorstellingen, kleinere podia, minder bekende artiesten en tentoonstellingen van het kaliber onder dat van de grote publiekstrekkers loop stroef. En dat na twee moeizame jaren waarin de instellingen vaker dicht moesten blijven dan ze open mochten. Bekende makers werken mee aan de campagne, zoals zangeres, pianiste, componiste, arrangeur en tekstschrijver Karsu, die tijdens de kick-off van de Uitmarkt op vrijdag om 22.00 uur te zien is op het hoofdpodium op het Museumplein in Amsterdam. Voorafgaand start Willeke Alberti om 20.30 uur en Brass Wave Unit sluit de avond af om 23.15 uur.||https://www.parool.nl/kunst-media/de-uitmarkt-trapt-af~b2be05a6/
2022-08-24||Geopolitiek expert Jonathan Holslag na half jaar oorlog Oekraïne: ‘Europa heeft weinig in te brengen’||“De Franse president Emmanuel Macron sprak onlangs over het belang van offers brengen voor onze vrijheid en om Europa te verdedigen,” zegt de Belg Holslag, politicoloog en Chinakenner aan de Vrije Universiteit Brussel. “Maar ik ben er niet gerust op dat de Europese leiders, vooral de West-Europese, hun bevolkingen op hun hand houden, met hoge gasprijzen deze winter en mogelijk extra Russische inspanningen in Oekraïne.” “Frankrijk en Duitsland hebben hun geloofwaardigheid verloren, omdat ze maandenlang aanwijzingen voor de oorlog hebben genegeerd, en door de onhandige pogingen van president Macron en bondskanselier Scholz om hun dialoog met Vladimir Poetin open te houden.” “Oost-Europeanen zijn nog altijd ontevreden met de West-Europese steun aan Oekraïne en militaire versterking op de oostflank. Ja, we hebben extra soldaten gestuurd. Maar voor veel Oost-Europeanen is dat onvoldoende, omdat die nog niet voor een wezenlijke afschrikking kunnen zorgen, ook al weten we dat de Russen nu uitgeput zijn.” “Ja, maar de gasreserves in enkele landen zijn alleen gevuld omdat we vloeibaar Russisch gas zijn blijven invoeren, en daar gaan we ook mee door. Vooral de Zuid-Europese landen hangen nog massaal aan dat Russische gasinfuus.” “Rusland heeft de gasexport door pijpleidingen aanzienlijk teruggeschroefd. Als Moskou ook de olie-uitvoer beperkt, zou het de eigen begroting zwaar treffen. Maar als ze dat in het najaar toch doen, dan leidt dat tot een heel grote inflatiepiek.” “Die heeft onze militaire afhankelijkheid van de VS onderstreept. Denk aan al die Amerikaanse inlichtingenvliegtuigen die om Oekraïne vliegen. Veel West-Europeanen zijn misnoegd omdat Washington, Kiev en Moskou spelletjes boven onze hoofden heen uitvechten. Maar wij kunnen weinig bijdragen behalve wat wapens, wat inlichtingen en militaire opleidingen. Met veel systemen lopen we bijna een generatie achter op de Amerikanen. Dat lopen we ondanks verhoogde defensiebudgetten niet van vandaag op morgen in.” “In de VS bestaat al lang een kamp dat vindt dat de relaties met Rusland niet hersteld kunnen worden zolang Poetin in het Kremlin zit, en anderen die vinden dat Amerika toch openingen moet houden, al was het maar om de Russen niet in de armen van China te duwen. Nu zijn we op het punt beland waarin de Amerikanen aanvaarden dat de Russen in China’s armen zijn beland, en dat Moskou geen enkele bereidheid toont om relevante gesprekken te voeren.” “Ja, voor ons Europeanen zijn de gevolgen automatisch veel groter als er iets gebeurt met de kerncentrale in Zaporizja, of als het conflict escaleert buiten de grenzen van Oekraïne, of als de energiecrisis toeneemt. Dat zou Amerika voelen, maar wij nog veel meer. De gedachte dat de VS zich kunnen verschuilen achter de oceaan is niet zo courant in de Amerikaanse regering, maar speelt wel in het Congres.” “We moeten ervan uitgaan dat de VS blijvend ten prooi is gevallen aan versplintering. Het politieke vertrouwen in Biden is beperkt. Veel mogendheden zien hun kans schoon om hun afhankelijkheid van de VS terug te dringen, dat geldt voor Turkije, Saoedi-Arabië, Zuid-Korea, Indonesië en India.” “Het is vooral Poetin die besloten heeft om de banden met China aan te halen, maar de bevolking en het Russische leger zijn terughoudender. Voor Peking is de toestand heel lastig. President Xi wil toegang houden tot de Europese markt. Hij wil niet dat de Europeanen vanwege het verbond tussen China en Rusland hun open handelspolitiek tegenover China herzien.” “In het openbaar bekritiseert China het uitbreiden van de Navo en de Amerikaanse hegemonie, maar aan de andere kant pleiten ze toch ook voor verzoening en dat soort dingen. Je moet je geen illusies maken, ze zijn wel degelijk afgedreven richting Rusland, maar ze willen niet al hun eieren in één mandje leggen.” “In april heeft Peking via stille diplomatie Moskou heel duidelijk gemaakt dat kernwapens geen optie zijn, dat China daar een rode lijn trekt. Ook ontmoedigt Xi Chinese bedrijven om al te hard te investeren in de Russische economie. Diplomaten en beleidsmakers vertellen mij ook dat China informatie deelt met westerse landen. Ze zullen niet zozeer geheimen delen, maar vertellen wel hoe het Kremlin naar hun inschatting in de oorlog staat.”||https://www.parool.nl/wereld/geopolitiek-expert-jonathan-holslag-na-half-jaar-oorlog-oekraine-europa-heeft-weinig-in-te-brengen~b78a96e3/
2022-08-24||Deze oorlog verzwakt alles en iedereen; niet alleen Rusland en Oekraïne, maar ook ons||De voetbalcompetitie in Oekraïne begint weer. Wij hadden in de Tweede Wereldoorlog ook ‘noodcompetities’. Voetbal was noodzakelijk. Voetbal is noodzakelijk. Dat begreep de bezetter ook. Ooit zag ik een documentaire over de Eerste Wereldoorlog. Op een gegeven moment was er even een wapenstilstand. Het was geloof ik Kerstmis. Engelse en Duitse soldaten kwamen uit de loopgraven en gingen… voetballen. Na de wedstrijd gingen de jongens weer terug naar hun loopgraven en een paar uur later probeerden ze elkaar te doden of te verminken. In Oekraïne is voetballen eveneens gevaarlijk, gevaarlijker dan een overtreding in het veld waarvoor je desnoods een rode kaart kunt krijgen. De Russen kunnen de wedstrijd verstoren met bommen. Bommen die in niets lijken op het vuurwerk dat je wel eens in onze stadions ziet, maar bommen die hele woonwijken kunnen vernietigen, scholen, ziekenhuizen, stadions, voetbalkantines. En het is oorlog, dus men zal met bombarderen doorgaan. Elke dag, 24 uur lang, worden steden bestookt. Zit er een einde aan te komen? Nee, men wil doorgaan tot het uiterste, tot er een winnaar is. Maar winnen is onmogelijk, tenzij… Tenzij er een omwenteling komt in Moskou of in Kiev. Maar dan nog… Het is een voetbalwedstrijd zonder pauze, die langer duurt dan twee maal drie kwartier, de ene ploeg speelt met 33 spelers, de andere met 6, de scheidsrechter doet eigenlijk niets, en… Ach, u begrijpt de metafoor. Deze oorlog in Europa verzwakt alles en iedereen. Niet alleen Rusland en Oekraïne, maar ook ons. Als we Russisch gas hadden gehad, waren de energieprijzen lager en waarschijnlijk zelfs niet gestegen. Wij sturen wapens, de Russen gebruiken begrijpelijk de gaskraan als wapen. Maar echt vechten doen we niet, omdat we anders in een wereldoorlog terecht zouden komen. En daar heeft niemand zin in. Geen zin in omdat het zinloos is: moeten wij meedoen aan een oorlog tussen twee landen waaraan we nooit voor 24 februari een agressieve gedachte hebben gewijd? Wat staat op het spel? De Russische jongeren willen zelf deze ‘speciale operatie’ niet, ze zien heel goed dat het een spel is van bejaarde mannen. Ik wil ook geen wereldoorlog, maar soms twijfel ik. Ik haat die twijfel! Ik wil soms niet over de vraag nadenken of we met onze ‘boots on the ground’ een beslissing zouden kunnen forceren. Niets rechtvaardigt massavernietiging. Maar ik weet hoe idealisme, leugens, fouten, domheid tot een wereldoorlog kunnen leiden. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/deze-oorlog-verzwakt-alles-en-iedereen-niet-alleen-rusland-en-oekraine-maar-ook-ons~be1a7dc5/
2022-08-24||Opinie: ‘Corpsballen kun je ontwijken, straatterroristen zoals in de Iepenbuurt niet’||Prima dat Jan Dirk de Jong wijst op de overeenkomsten tussen nare corpsballen en straatterreur (Het Hoogste Woord, 13 augustus). Ik begrijp het verwijt van klassejustitie in de vergoelijkende benadering van ontgroeningsincidenten en ik geloof graag dat er op het moment van hun wandaden in de onvolgroeide breinen sprake is van dezelfde processen. Maar ik zie ook grote verschillen. Wie besluit niet bij het corps te gaan, omdat hij/zij de praktijken van deze mannetjes walgelijk vindt, riskeert weliswaar uitsluiting van corpsleden, maar kan daar juist omarming van medestanders (die evenmin lid willen zijn van zo’n corps) voor terugkrijgen. Er valt bij de corpora dus iets te kiezen, soms zelfs te winnen en het leed is meestal van beperkte duur. Van mij mag de ontgroening vandaag nog afgeschaft worden, graag zelfs, maar de vergelijking gaat toch een beetje mank. Want wat lees ik in de krant van zaterdag over straatjongeren, de doelgroep van De Jong? Intimidatie, inbraak en drugsoverlast op het Iepenplein in Oost. Een groep dealers en verslaafden maakt omwonenden het leven zuur. Ze plassen in portieken en intimideren bewoners. Maar dat is nog niet alles: ‘In de vijftien jaar dat Robert aan het plein woont maakte hij er genoeg mee. Zijn fiets werd gestolen, zijn scooter op klaarlichte dag in de fik gestoken. Zes jaar geleden werden hij en zijn partner op straat in elkaar geslagen nadat ze wederom waren uitgescholden om hun geaardheid.’ Deze bewoners hebben bij de huidige woningnood absoluut niets te kiezen. Corpsleden wel. En wat er in de breinen van de straatjongeren omgaat? Kan het u veel schelen als u toevallig woont op het Iepenplein?Joop Klinkhamer, Edam Twee jonge reizigers wachten op Schiphol bij de bagageband en zien een opvallende koffer. Het KLM-label is zichtbaar met naam en telefoonnummer. De eigenares van de koffer wordt gebeld. Zij is zo verrast dat na zeven weken haar koffer terecht is. Ook vinden de reizigers de koffer van haar partner. Zij nemen de koffers mee naar buiten en dragen ze over aan de eigenaars. Hoe aardig! Ik ben ze ongelofelijk dankbaar voor deze actie. Zelf vraag ik mij af waarom, als het zo simpel kan zijn, de koffers die nu op Schiphol staan niet bij de eigenaars terug te bezorgen zijn.Thea van Erp, Bussum Ik weet niet precies wat de boeren bedoelen met die vlag ondersteboven, maar al gaan ze op hun kop staan, de uitstoot van stikstof moet minder worden.Bram Wiertz, Amsterdam||https://www.parool.nl/columns-opinie/opinie-corpsballen-kun-je-ontwijken-straatterroristen-zoals-in-de-iepenbuurt-niet~b4fedfa4/
2022-08-24||Opinie: ‘Dat Oekraïners worden voorgetrokken, komt niet voort uit racisme’||Mohammed Badran en Sandrine Lafay schreven een sterk opiniestuk over het voortrekken van Oekraïense vluchtelingen (Het Hoogste Woord van 13 augustus). Echter, met hun beroep op racisme overspelen ze hun hand. Terecht komen Badran en Lafay op voor de gelijke rechten voor alle vluchtelingen aan de grens. Terecht wordt een voorkeursbehandeling door het College voor de Rechten van de Mens veroordeeld als discriminatie. Terecht ook roepen Badran en Lafay de lezer op dit discriminerende beleid te bevragen. Maar discriminatie is niet gelijk aan racisme of ‘instituties [die] in staat zijn systemen te creëren’. In zo’n serieuze zaak volstaat terugvallen op vage verklaringen niet. Wat dat betreft, ligt hier inderdaad een verantwoordelijkheid voor sociale wetenschappers om op te komen voor een completer mensbeeld, zoals Egbert Bömers eerder al (Het Hoogste Woord van 18 maart) suggereerde. Want waar Badran en Lafay aan voorbijgaan, is de empathische herkomst van deze discriminatie. Sociaal psycholoog Daniel Batson heeft in de vorige eeuw al onderzoek gedaan naar deze schaduwkant van empathie. In een beroemd experiment kregen proefpersonen een verhaal over een meisje met kanker te horen om empathie op te wekken. Wanneer ze vervolgens de kans kregen haar voorrang te geven op de wachtlijst voor een levensreddende operatie, deden de meeste mensen dit zonder blikken en blozen, omdat het meisje dicht bij hen stond. De keerzijde daarvan is dan ook: wie buiten de empathische cirkel valt, trekt aan het kortste eind. Hoogleraren Paul den Lange en Kees van den Bos schreven de pijnlijke waarheid toen zij in hun opiniestuk illustreerden waarom niet-Oekraïense vluchtelingen vooralsnog buiten de empathische cirkel vallen (Het Hoogste Woord van 12 maart). Deze tragiek herhaalt de woorden van Adam Smith in The Theory of Moral Sentiments (‘Theorie van de morele gevoelens’). Hij beschrijft al in de achttiende eeuw treffend hoe de ondraaglijke pijn van mensen buiten onze empathische cirkel verbleekt bij een klein persoonlijk ongemak. Onze morele emoties schieten in zo’n geval tekort. Deze bijwerking van empathie toeschrijven aan racisme ,voegt weinig toe. Sterker: het werkt potentieel polariserend wanneer de discriminatie voortkomt uit goede bedoelingen. Iemand die alleen Oekraïners mee wil nemen in zijn auto doet dat vanuit een goed hart, het zou alleen mooi zijn als dit hart groter was. In een complexe wereld zijn goede bedoelingen niet altijd voldoende. Het siert een mens dan om het beste in de mens te zien, soms ook tegen beter weten in.Wesley Sloot, Dordrecht||https://www.parool.nl/columns-opinie/opinie-dat-oekrainers-worden-voorgetrokken-komt-niet-voort-uit-racisme~b39996e8/
2022-08-24||Opinie: ‘Ondanks de crises in Nederland mogen we de ellende in Oekraïne niet vergeten’||Toen wij deze zomer, een uur voor het ingaan van de avondklok, over het Maidanplein in Kiev liepen, was het stil en stond het vol met Oekraïense vlaggetjes ter nagedachtenis aan de gesneuvelde soldaten. Vandaag, op de officiële Onafhankelijkheidsdag van Oekraïne, hoort dit plein een explosie van patriottistische vreugde te zijn. Het is wrang te beseffen dat dit jaar de enige explosies in Oekraïne een gevolg zijn van de Russische invasie die vandaag precies zes maanden geleden is begonnen. Vanwege de tanende publieke aandacht voor deze oorlog, zijn wij zelf naar Oekraïne gereden om er verhalen op te halen. Op de heenweg hadden we een auto vol humanitaire hulpgoederen, op de weg terug namen we een moeder en dochter mee naar veilig gebied. In de tijd ertussenin maakten we een indrukwekkende rondgang langs gebombardeerd gebied en spraken we onder meer met politici, vrijwilligers en vluchtelingen. Deze oorlog voelt voor veel Nederlanders als iets dat zich ver weg afspeelt. Met de stikstofcrisis, het personeelstekort en de gierend hoge inflatie hebben de meeste Nederlanders wel wat anders aan hun hoofd. En hoewel het Kremlin niet aan de basis staat van de boerenprotesten, is Poetins invasie wel een van de hoofdoorzaken van de almaar stijgende prijzen van boodschappen en energie. De Nederlandse kopzorgen vallen echter in het niet bij de sociaal-economische malaise in Oekraïne. De Oekraïense Nationale Bank heeft berekend dat de inflatie in het land dit jaar boven de 30 procent zal uitkomen. Veel Oekraïners zijn door de oorlog afhankelijk geworden van vrijwilligers en donaties. Echter, zoals een ouder stel ons vertelde, ze staan er steeds meer alleen voor: “Waar we in het begin van de oorlog wekelijks voedsel en medicijnen kregen, is dit nu nog nauwelijks eens per twee weken”. Terwijl de Nederlandse huizenmarkt stabiliseert, worden er in heel Oekraïne nog dagelijks huizen vernietigd door Russische bombardementen. Een Oekraïense familie uit Hostomel, een dorpje bij Kiev, wier huis werd gebombardeerd, vertelde ons dat de herstelkosten boven de 1,3 miljoen Oekraïense hryvnia (ongeveer 35.000 euro) uitkomen, een bedrag dat zij niet kunnen ophoesten. “Op dit moment hebben we niks en de prijzen blijven maar stijgen door de groeiende vraag.” Naast de vele huizen, zijn in Hostomel ook drie grote fabrieken – die bijna het hele dorp van werk voorzagen – door de Russen met de grond gelijkgemaakt. Veel bewoners, onder wie deze familie, zijn daardoor nu werkloos. Door het wegvallen van de burgemeester, die door de Russen werd geëxecuteerd, en een gebrek aan geld is de lokale overheid niet goed in staat de inwoners te helpen. Zonder huis, zonder baan en zonder leider zijn de inwoners van Hostomel bevreesd voor wat het najaar zal brengen. Hoe terecht de zorgen van veel Nederlanders over de toekomst ook zijn; wij hebben tenminste nog de zekerheid dat we 5 mei in vrijheid kunnen vieren. Ruslands genocidale oorlog zorgt ervoor dat de Oekraïners 31 jaar na hun bevrijding van de Sovjet-Unie opnieuw in een strijd verwikkeld zijn om die onafhankelijkheid te behouden. Hostomel, dat in het begin van de oorlog bezet is geweest door de Russen, biedt inzicht in hoe het verlies van deze onafhankelijkheid eruitziet. Afgaande op de ervaringen van de lokale bevolking was de Russische bezetting een hel. “Wij hadden hier geen straatexecuties zoals in Irpin en Boecha, maar Russische soldaten schoten wel op alle vluchtende families,” aldus een inwoonster. Daarnaast plunderden Russische soldaten erop los en schoten ze willekeurig huizen kapot. Derhalve roepen wij iedereen op om vandaag – op de Onafhankelijksdag van Oekraïne – steun te betuigen aan het Oekraïense volk. Hang een geel-blauwe vlag aan je balkon of zet je in voor Oekraïense organisaties. Maar bovenal, breng Oekraïne terug in het publieke debat. Docenten, bespreek het in de klas; collega’s, kaart het aan bij je teamleden; studenten, snijd het aan bij de borrel. Alleen met onze steun kan het Maidanplein volgend jaar – en alle daaropvolgende jaren – weer vol staan met vrijheidsvierende Oekraïners.||https://www.parool.nl/columns-opinie/opinie-ondanks-de-crises-in-nederland-mogen-we-de-ellende-in-oekraine-niet-vergeten~b51c45ab/
2022-08-24||Waar blijven de namen van de andere oorlogsslachtoffers van de SMN?||Op de kop van het Java-eiland staat boven op een enorme sokkel een uit graniet gehouwen beeld van een stoere zeeman. Hij draagt een oliejas en een zuidwester en tuurt met zijn rechterhand boven de ogen in de richting van de zee. Joop Hoorn luidt zijn bijnaam, naar een bootsman die jarenlang bij de Stoomvaart-Maatschappij ‘Nederland’ (SMN) heeft gewerkt. Het beeld is gemaakt door Pieter Starreveld (1911-1989), in opdracht van de SMN, ter nagedachtenis van de 321 werknemers die tijdens de Tweede Wereldoorlog waren omgekomen. De plek op de kop van Java-eiland is destijds niet zomaar gekozen; de rederij was van 1910 tot 1968 aan de Java- en Sumatrakade op het eiland gevestigd. Het monument werd op 4 mei 1950 – Dodenherdenking – door drie oorlogsweduwen onthuld, in bijzijn van nabestaanden, directie en werknemers. Toen de SMN in 1969 naar de Vlothaven in het Westelijk Havengebied verhuisde, kreeg het beeld een onopvallende plek tussen de gebouwen. Op instigatie van oud-medewerkers werd het in 1988 opnieuw verplaatst, nu naar de De Ruijterkade, vlakbij het Centraal Station, waar het weer uitkeek over het IJ. Na de herinrichting van het Java-eiland keerde het standbeeld terug op de kop; Zeeman op de uitkijk werd opnieuw onthuld op 4 mei 2003. Op de sokkel is een plaquette aangebracht met ‘1939-1945 In memoriam’, gevolgd door alle 321 namen. Op een aparte steen wordt het verhaal van het kunstwerk uit de doeken gedaan. In mei 2021 vertelde Gus Maussen in de zesdelige podcast Amsterdam op Stoom dat er ruim 300 namen ontbreken op het monument. Op de sokkel staan de namen van Nederlanders en niet die van koninkrijksgenoten uit Nederlands-Indië, Engels-Indische matrozen, de zogeheten laskaren, en Chinezen die veelal als bediende, matroos, stoker en olieman werkten. Maussen vindt dat hun namen ook op de sokkel moeten komen: ook zij hebben gevochten voor onze vrijheid. Pieter Starreveld was een uiterst productieve kunstenaar; hij liet naar schatting duizend beelden in hout, steen en brons na, vooral figuratieve dierfiguren. In Zeeburg staat nog een beeld van Starreveld: Vrouwe Fortuna die, staand op een opengewerkte wereldbol met windroos, met beide handen een opbollend zeil vasthoudt. Het beeld is in 1950 ter gelegenheid van het tachtigjarige bestaan van de SMN door het personeel aan de directie aangeboden. Na het vertrek van de SMN van Java-eiland is het beeld op de kop van de Oostelijke Handelskade geplaatst, maar toen daar de werkzaamheden voor de nieuwe passagiersterminal van start gingen, is het beeld door het stadsdeel opgeslagen. Sinds 30 maart 2007 staat Vrouwe Fortuna op het grasveldje naast club Panama aan de Oostelijke Handelskade. In het najaar staat er een overzichtstentoonstelling van Pieter Starreveld gepland in Museum Beelden aan Zee. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/waar-blijven-de-namen-van-de-andere-oorlogsslachtoffers-van-de-smn~bd4f3f6a/
