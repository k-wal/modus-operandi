2022-08-05||Israël hervat aanvallen op Gaza en roept reservetroepen op||Het Israëlische leger bevestigt de nieuwe aanvallen. “Het IDF (Israëlische leger) blijft zich richten op militaire doelen van de Palestijnse Islamitische Jihad in de hele Gazastrook,” aldus een verklaring. Palestijnse getuigen zeggen meerdere aanvallen te hebben gezien, waaronder een ten oosten van de stad Gaza. Islamitische Jihad zegt te hebben gereageerd op de jongste Israëlische aanvallen door ‘meer dan honderd raketten’ richting steden in Israël te hebben afgevuurd, waaronder Tel Aviv. In diverse Israëlische steden klonken vrijdag sirenes. Lokale autoriteiten in Tel Aviv meldden explosies. Er zijn tot dusver geen doden of gewonden gemeld. De Israëlische minister van Defensie Benny Gantz gaf het leger vrijdag toestemming om maximaal 25.000 reservisten op te roepen voor operationele doeleinden. Volgens The Jerusalem Post is het leger er al mee begonnen. Dat duidt erop dat Israël mogelijk gevechtshandelingen voorziet die verder reiken dan de luchtaanvallen van vrijdag. “Het doel van deze operatie is het elimineren van een concrete dreiging tegen de burgers van Israël en de burgers die naast de Gazastrook wonen,” zei premier Yair Lapid in een verklaring. De onrust in Gaza begon maandag na de aanhouding van twee hooggeplaatste leden van Islamitische Jihad, dat een grote aanwezigheid heeft in Gaza. Het tweetal werd onlangs opgepakt op de door Israël bezette Westelijke Jordaanoever. De organisatie dreigde vervolgens met aanvallen, waarop het Israëlische leger enkele dagen lang gebieden aan de rand van de kuststrook afzette en het alarmniveau verhoogde. Buurland Egypte bemiddelt tussen Israël en de Palestijnen om verdere escalatie te voorkomen, meldt de Egyptische staatstelevisie. Ongeveer 2 miljoen mensen leven onder slechte omstandigheden in de Gazastrook. Hamas, door de EU geclassificeerd als een terroristische organisatie, greep in 2007 met geweld de macht. Israël verscherpte vervolgens een door Egypte gesteunde blokkade van het gebied.||https://www.parool.nl/wereld/israel-hervat-aanvallen-op-gaza-en-roept-reservetroepen-op~bf4ea509/
2022-08-05||Amsterdamse onderscheiding voor dragqueen Diva Mayday||Diva Mayday ontving de gemeentelijke onderscheiding ‘vanwege haar grote bijdrage aan de acceptatie en emancipatie van de lhbtq-gemeenschap en daarmee aan de nationale en internationale uitstraling van het dna van de stad Amsterdam’. De gemeente noemt haar een in Nederland en daarbuiten bekende Amsterdamse dragpersoonlijkheid en allround entertainer. ‘Zij is een begrip binnen en buiten de Amsterdamse stadsgrenzen en een ambassadeur van de Amsterdamse scene.’ En: ‘Mayday is een professional die zich al jaren inzet voor de scene, een activist die geen blad voor haar mond neemt, haar hart op de goede plaats heeft en werkt in de Amsterdamse traditie van gastvrijheid, verscheidenheid, zichtbaarheid, creativiteit en acceptatie.’ Mayday zet zich onder meer in voor het Aidsfonds en is mede-initiatiefnemer van de Rainbow Awards. Ook is ze betrokken bij het We Stand Together Project waarmee in 2018 aandacht werd gevraagd voor het geweld tegen de lhbtq-gemeenschap. ‘Mayday is strijdvaardig, standvastig en zeer uitgesproken. Ondanks dat ze zelf diverse keren te maken heeft gehad met lhbtiq-geweld. Onverschrokken blijft zij opkomen voor anderen.’ De Frans Banninck Cocqpenning is voor mensen die zich tijdens een periode van ten minste twaalf jaar bijzonder verdienstelijk hebben gemaakt voor Amsterdam.||https://www.parool.nl/amsterdam/amsterdamse-onderscheiding-voor-dragqueen-diva-mayday~b3c87c24/
2022-08-05||Omdat ik weet hoe het is aan die andere kant van de kloof kan ik de luiken nooit helemaal dichtdoen||In reactie op Barbara Baarsma’s voorstel om een persoonlijk verhandelbaar CO2-budget te introduceren, twitterde ik: ‘Het zou me niet moeten verbazen dat je aan best veel slimme mensen moet uitleggen waarom het diep vernederend is om als minderbedeelde je CO2-budget door te verkopen aan rijkere mensen, zodat zij kunnen vliegen en jij boodschappen kunt doen, en het verbaast me dan ook niet.’ Ik reageerde op de breed uitgedragen onwetendheid ten aanzien van armoede. De wereldvreemde overtuiging dat je een goede daad verricht wanneer je arme mensen wat extra geld toestopt, als voetbalhooligans die muntjes naar bedelaars gooien. En dan dus niet zozeer in trotse VVD-kringen, nee: het komt opvallend vaak juist van de mensen die zichzelf (gematigde) progressieven noemen, die ook heus vinden dat het allemaal een stuk socialer zou moeten. Ik moest denken aan een essay van Volkskrant-journalist Nadia Ezzeroili uit 2016. Een citaat daaruit is me altijd bijgebleven: ‘Andere keren noem je ze juist Tokkies, van wie jij je lafhartig distantieert zodra ze te expliciet worden in hun aanvallen. De waarheid is dat die Tokkies meer dan jij mijn mensen zijn. Wij zijn met elkaar opgegroeid.’ Het was dat ene zinnetje: ‘Wij zijn met elkaar opgegroeid’. Wanneer je het pad der sociale mobiliteit succesvol hebt bewandeld, bevind je je na verloop van tijd in andere kringen, tussen allemaal mensen voor wie een bestaan in de (hogere) middenklasse een vanzelfsprekende voortzetting is van het leven dat ze al kenden. Voor mij is het anders. Ook mij gaat het voor de wind. Ik red me prima, inflatie of niet. Maar omdat ik weet hoe het is aan die andere kant van de kloof, omdat ik dat gevoel van de wanhoop en geldstress van vroeger nog immer kan oproepen, kan ik de luiken nooit helemaal dichtdoen. Gelukkig maar, want dat zou leiden tot misplaatste abstrahering en onverschilligheid. Nee, ik kan en wil mezelf niet in slaap laten sussen door grafiekjes van econoom Peter Hein van Mulligen van het Centraal Bureau voor de Statistiek (CBS), die ook deze week weer postte: ruim 80 procent van de Nederlanders behoort tot de groep die het zich kan veroorloven te vliegen. Klopt, zeker. Maar waarom uitgerekend nu deze grafiek posten en niet bijvoorbeeld de uitkomst van ander CBS-onderzoek, dat aantoont dat ongeveer een miljoen Nederlanders onder of rond de armoedegrens leven? Of het nieuws delen dat het Nationaal Instituut voor Budgetvoorlichting waarschuwt dat een op de drie huishoudens (2,5 miljoen) worstelt om rond te komen? Of de tabel die aantoont dat armere mensen in Nederland onevenredig hard worden geraakt door deze crisis? Kortom: waarom de terechte woede over beleid dat armoede creëert, in stand houdt en een radicale omslag tegenwerkt beantwoorden met geruststellend optimisme? Ook Sigrid Kaag zei laatst dat we domweg moeten accepteren dat we allemaal een stukje armer zullen worden. Ik denk aan de mensen met wie ik ben opgegroeid en aan alle anderen die dreigen te verzuipen. Ik neem onze bestuurders het gebrek aan ervaringsdeskundigheid ten aanzien van armoede natuurlijk niet kwalijk. Maar hun hautaine onbereidwilligheid dat gebrek te erkennen en de hiaten van hun abstracte analyses en tabellen uit te dagen des te meer. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/omdat-ik-weet-hoe-het-is-aan-die-andere-kant-van-de-kloof-kan-ik-de-luiken-nooit-helemaal-dichtdoen~b8031b1d/
2022-08-05||Elvis werd overstemd door mannen met gitaren||Nog steeds als ik er ben kijk ik naar boven, naar de hoek waar hoog in de lucht de twee grote glazen bier zichzelf steeds weer vulden. Het is alweer een paar jaar geleden dat de reclame voor Heineken van het pand werd verwijderd. Een baken in benevelde nachten. Het Leidseplein. Het lag er deze ochtend verlaten bij. Uit de grijze zomerlucht miezerde het. Het gaf het plein iets melancholisch, alsof het ooit iets bruisends was geweest maar dat beeld alleen nog op oude foto’s was te zien. Zo heb ik mijn pleinen het liefst. (Het Plaza de España in Sevilla op een druilerige dag.) We staken in de regen het plein over naar City. Niet een bioscoop waar ik vaak kom. Van geluk gesproken heb ik er gezien, en Unforgiven. Nu kwamen we voor Elvis. Biopics. Ook iets waar ik een verstoorde relatie mee heb. Joaquin Phoenix als Johnny Cash. Rami Malek als Freddie Mercury. ‘Hmmm hmmm’ als antwoord op het voorstel naar die dubbelgangers te gaan kijken. Er een beetje moeilijk bij kijkend. Geweldige film, Walk the Line. Heerlijke film, Bohemian Rapsody. (Die over Diana moet ik nog zien.) Elvis. De man mengt zich niet heel erg in mijn leven. Ooit las ik een enthousiast stukje over de cd From Elvis in Memphis (het ging om een reissue geloof ik). Cd gekocht. Mooie plaat, maar Elvis – toen nog een ranke god – nestelde zich niet in mij. Hij werd overstemd door mannen met gitaren. Veel mannen met gitaren… Ergens ligt ook nog de dvd… wacht, ik zoek even. Elvis: Aloha from Hawaii (special edition). Nog met een cellofaantje eromheen. Ooit gekregen? Zelf gekocht? Elvis in een schitterend wit pak op de voorkant. Voor we de ingang van City bereikten had ik me nog kunnen bedenken. Een man die opeens afzwenkt en met kordate stappen over het Leidseplein loopt om ergens in een zijstraat te verdwijnen. Tom Hanks met een fopneus die Colonel Parker speelt. Dat was het grootste struikelblok. Afijn. Toffe film, Elvis. En veel mooie pakken. Heel veel mooie pakken in allerlei kleuren. Ze zouden me allemaal potsierlijk staan. En ach, Tom Hanks… Na de film. Onder het afdak van de bioscoop bleven we even staan. Het miezerde nog steeds. En het plein lag er ook nog stil bij. Zelfs de vogels lieten zich niet zien. Er reed een tram voorbij. We waren nog niet helemaal terug in de wereld. De film zat nog in onze lichamen. Elvis schokte nog wat na en probeerde me te laten bewegen. M. neuriede All Shook Up. Ik zag het voor me. Zo kitsch als een glitterpak uit de film. Hoe de zon doorbrak. En Elvis die in zijn witte pak en fladderende cape het verlaten Leidseplein oversteekt. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/elvis-werd-overstemd-door-mannen-met-gitaren~ba1fb41e/
2022-08-05||Ukrainian Freedom Orchestra-pianist Anna Fedorova: ‘De eerste weken na de invasie heb ik geen piano aangeraakt’||Buiten vallen de mussen van het dak, binnen speelt een orkest dat net een halve dag bestaat het vuur uit de sloffen. Het Ukrainian Freedom Orchestra heeft zijn tenten opgeslagen in Warschau. Teatr Wielki, de thuisbasis van de Poolse Nationale Opera, is de komende weken het repetitiehonk van de musici. Het is zomervakantie, ook voor de opera. In de zaal aan het zonovergoten plein Plac Teatralny liggen katoenen lappen, zelfs de parterrevloer is bedekt met meters satijnachtig doek. Op het podium bedrijvigheid alom. Uit verschillende orkesten in de wereld zijn Oekraïense musici samengekomen. Ze repeteren een uitgebreid programma waarmee ze op reis gaan door Europa en Amerika. Om solidariteit te tonen met hun landgenoten, in een orkest dat symbool staat voor de culturele rijkdom van Oekraïne. Op 11 augustus zijn ze te horen in het Amsterdamse Concertgebouw. Initiatiefnemer is de Canadees-Oekraïense dirigent Keri-Lynn Wilson. “Is de fluit te horen?” vraagt Wilson over haar schouder naar achter. “Kan iets luider,” roept een assistent vanuit de zaal. Zorgvuldig werken de voornamelijk jonge musici aan de balans in Dvoráks Negende symfonie, die de ondertitel ‘Uit de nieuwe wereld’ draagt. Toen Rusland op 24 februari Oekraïne binnenviel, had Wilson de mooiste producties in haar agenda staan. Ze was in Europa, leidde repetities en verzorgde prachtige concerten, allemaal in vrijheid. “Dat voelt verschrikkelijk, zo’n luxe terwijl je weet dat in een ander deel van Europa mensen vechten voor hun leven”, vertelt ze even later. “Je speelt het Oekraïense volkslied voor aanvang van een concert, en dan? Als dirigent breng je mensen samen, daar wilde ik iets mee. Er zijn zoveel musici op de vlucht geslagen die nu niet kunnen spelen. Het idee van een Oekraïens orkest werd geboren.” De Metropolitan Opera in New York en de Polish National Opera sloegen de handen ineen om dit project mogelijk te maken. Het lijkt symbolisch dat de repetities voor aanvang van de wereldtournee plaatsvinden in Warschau. Polen is, net als Oekraïne nu, veelvuldig belegerd door Rusland. In het tsaristische Rusland overheerste de visie dat Polen geen zelfstandig bestaansrecht had. Hetzelfde Groot-Russische concept heeft Poetin ertoe gebracht Oekraïne binnen te vallen. Als dank aan Polen voor deze samenwerking staat het Tweede pianoconcert van Chopin op het programma. “Het leven van Chopin, een Pool, was turbulent,” zegt de Oekraïense pianist Anna Fedorova. “Ook hij vluchtte voor de Russen.” Fedorova soleert tijdens de tournee. Ze woont in Amsterdam en met sommige musici van het Ukrainian Freedom Orchestra speelt ze al van jongs af aan. Sinds het begin van de oorlog zet ze zich onvermoeibaar in voor familie en kennissen en voor vluchtelingen. Haar bijdrage aan vele – al dan niet zelf georganiseerde – concerten is royaal. Zo was ze, samen met de Russische cellist Maya Fridman, organisator van een benefietconcert voor Oekraïne op 6 maart in een uitverkocht Concertgebouw. Een beladen avond. “Nadat de bombardementen waren begonnen, veranderde mijn leven, veranderde de wereld,” zegt Fedorova. Haar ouders waren vlak daarvoor in Nederland aangekomen; het werd te riskant om te blijven. “De eerste weken na 24 februari, de dag van de invasie, heb ik geen piano aangeraakt. Ik was in alle staten en fysiek en emotioneel in de war. Tot het besef kwam dat ik iets moest doen. Het benefietconcert in het Concertgebouw was een van de eerste initiatieven.” Er speelden veel Oekraïense musici mee. “We waren in de zaal verenigd met gelijkgestemden.” “Sindsdien voelt muziek als een reddingsboei die me behoedt voor wegzinken in het duister,” zegt Fedorova. “Het gevoel van onzekerheid is vreselijk. Eerst denk je nog: er komen onderhandelingen, op een of andere manier komt het goed. Maar deze oorlog lijkt een eindeloze, slepende en ellendige affaire te worden. Ik heb het afgelopen halfjaar grijze haren gekregen van de stress. Muziek biedt naast schoonheid ook hoop en vrede. Dat is de reden dat ik nog functioneer.” “In deze oorlogssituatie is het gemakkelijk het geloof in de kracht van het leven te verliezen. Optimisme verdwijnt als sneeuw voor de zon. Mensen die vluchten, elders op onbekend terrein iets moeten opbouwen, je kunt het je niet voorstellen. Muziek geeft een boost.” De tournee van het Ukrainian Freedom Orchestra straalt kracht en solidariteit uit, zegt Fedorova, en heeft een belangrijke boodschap: de wereld niet laten vergeten wat er aan de hand is. “In het Westen gaan we gewoon door met ons leven, de oorlog in Oekraïne is al geen voorpaginanieuws meer. Zo is de menselijke natuur.” Met nadruk: “Maar we moeten ons blijven realiseren dat er een oorlog woedt.” Het kwik blijft stijgen in Warschau. Schaduw is te vinden onder een boom, ook in het Lazienki Park, waar het gigantische en dandyeske beeld van Chopin omgeven is door bloeiende perken. Een wandeling gaat langs een enkel stadspaleis en panden met gekleurde gevels. In de verte glimmende hoogbouw. De musici werken onverstoorbaar door. Naast Dvorák en Chopin staat ook Silvestrov op de lessenaars. De droge akoestiek laat het betgin van diens Zevende symfonie niet minder onheilspellend klinken. Keri-Lynn Wilson, vlotte blonde paardenstaart, is gekleed in losjes vallend zwierig zwart dat geen dirigeergebaar in de weg zit. Vriendelijk maar kordaat geeft ze aanwijzingen, in het Oekraïens en het Engels. Na een sprong van de bok is ze in een paar passen achter in de zaal, haar oren tasten af wat beter kan. Het slot van de symfonie in de schemer van de grijs getinte zaal: het koper blaast zonder klank te maken. “Alsof ze hun laatste adem uitblazen: een hommage aan onze broeders en zusters die stierven in de strijd,” zegt de dirigent. “De muziek op het programma is welbewust gekozen. Ik wilde de Oekraïense cultuur laten horen met de beste hedendaagse Oekraïense componist van dit moment: Valentin Silvestrov. Zijn werk is krachtig en aangrijpend. In deze symfonie zitten levendige uitbarstingen en prachtige nostalgische melodieën. Stel je voor: Silvestrov is 84 jaar en moest vluchten, nu verblijft hij in Berlijn.” En zo heeft ieder zijn eigen verhaal. Een van de hoornisten in het Ukrainian Freedom Orchestra is Dmytro Mytchenko. Hij was al gewend geraakt aan het waarschuwingsalarm in zijn woonplaats Kiev, laat hij backstage weten, en gewekt worden door het geluid van bommen in de verte. Of fagottist Mark Kreshchenskyi: hij vertrok na acht jaar uit het Sint-Petersburgs Filharmonisch Orkest, een topbaan. Met een glimlach op het podium blijven zitten en doorspelen terwijl zijn ouders in Oekraïne door landgenoten van zijn collega’s werden aangevallen, dat was geen optie. “Ik heb direct mijn contract opgezegd,” vertelt hij. “Daar hoefde ik nog geen seconde over na te denken. Ik zie wel wat de toekomst me brengt.” De eerste zorg van Kreshchenskyi is dat er mensen in nood zijn, hij is niet bezig met wel of geen werk hebben. “Luister,” zegt de tanige jongeman, en hij pakt zijn dagboekje erbij. “Dit schreef ik vanmorgen: Wat we hier nu doen met dit orkest is meer dan zomaar genieten van de schoonheid van de muziek en de luisteraars straks een mooi concert bezorgen. De wereld raakt gewend aan de oorlog. We moeten iedereen vertellen dat die nog steeds gaande is. De Oekraïners vechten niet alleen voor ons land, maar voor de vrijheid, overal. De Russische wereld is ziek. Dat besef móét doordringen.” Net zo vlammend als zijn betoog klinken de noten van deze fagottist in het orkest. Voor musici die elkaar net pas hebben leren kennen, loopt een en ander gesmeerd. Natuurlijk, als ensemble moet je groeien, je samenspel polijsten, maar toch. De spelers willen symbool staan voor de artistieke rijkdom van Oekraïne, ze stralen trots uit. Even is het stil, totdat het warme geluid van een lyrisch cellolijntje opstijgt uit het orkest. Klanken om van te smullen, vinden ook de collega-musici. Een spontaan applaus en getik van strijkstokken op lessenaars: “Bravo!”||https://www.parool.nl/ps/ukrainian-freedom-orchestra-pianist-anna-fedorova-de-eerste-weken-na-de-invasie-heb-ik-geen-piano-aangeraakt~bd58f902/
2022-08-05||Ajax gaat samenwerken met Mexicaanse topclub Pachuca||Pachuca werd zes keer kampioen van Mexico en won al vijf keer de Champions League van de Concacaf, de bond voor landen uit Noord- en Midden-Amerika en het Caribisch gebied. De laatste keer was in 2017, met Hirving Lozano als uitblinker. De Mexicaanse aanvaller ging daarna naar PSV en speelt inmiddels voor de Italiaanse topclub Napoli. Ajax gaat Pachuca helpen bij de scholing van coaches en stafleden van de jeugdopleiding, met als doel om zo ook de spelers van de Mexicaanse club beter te maken. Dit kan er volgens Ajax toe leiden dat de grootste talenten uiteindelijk richting Amsterdam komen. “Als Ajax zijnde kunnen we veel informatie delen over de manier van het opleiden van talent,” zegt Klaas-Jan Huntelaar, die samen met Gerry Hamstra de technische leiding heeft bij Ajax. “Voor ons is het heel belangrijk om te weten wat er speelt op een ander continent op het gebied van talent.” Ajax sloot eerder dergelijke samenwerkingsverbanden in onder meer Japan, Australië, China en de Verenigde Arabische Emiraten. Voorzitter Armando Martinez van Pachuca zegt dat Ajax de beste jeugdopleiding van Europa heeft. “We geloven dat in de toekomst meer spelers van Pachuca in Nederland zullen spelen. De samenwerking wordt nog beter als voetballers hier gaan spelen. En waarom niet denken aan een toekomst waarin spelers van Ajax bij Pachuca komen spelen? Een andere doelstelling is namelijk de uitwisseling van jeugdspelers.”||https://www.parool.nl/sport/ajax-gaat-samenwerken-met-mexicaanse-topclub-pachuca~bc909679/
2022-08-05||Student mag niet zomaar worden uitgesloten van energietoeslag||Iedereen in Nederland met een laag inkomen kreeg dit jaar extra geld omdat de energieprijzen snel waren gestegen. Minister Carola Schouten (Armoedebestrijding) had daarbij geadviseerd om studenten op een andere manier te helpen, namelijk via de zogenaamde individuele bijzondere bijstand. Veel studenten wonen namelijk nog bij hun ouders en bij veel anderen zitten de energiekosten inbegrepen in de huur van een kamer. Dat is volgens de rechtbank geen goed argument. De rechtbank vindt dat Nijmegen een ‘niet te rechtvaardigen onderscheid’ maakt. Onder de studenten zijn namelijk ook mensen die hetzelfde inkomen en dezelfde energiekosten hebben als niet-studenten. Die laatste groep krijgt de energietoeslag wel, de studenten niet. De zaak was aangespannen door een student uit Nijmegen. Hij zegt dat hij de gevolgen voelt van de verhoogde energieprijzen en weinig te besteden heeft. De gemeente besloot begin april dat hij de eenmalige energietoeslag zou krijgen. Bijna twee weken later kreeg hij bericht dat dit toch niet doorging. Er was een fout gemaakt en als student had hij geen recht op het geld. Nu de rechter hem gelijk geeft, krijgt hij alsnog de 800 euro toeslag. Studentenvakbond LSVb is blij met de uitspraak. Voorzitter Joram van Velzen spreekt van een belangrijk precedent. “Er wordt nu letterlijk gezegd dat studenten niet uitgesloten mogen worden van de toeslag. Niet alleen in Nijmegen, maar ook in andere steden hebben zij dus recht op compensatie.” Hij wil dat het Rijk geld uittrekt zodat studenten alsnog de energietoeslag krijgen. Het ministerie van Schouten (Sociale Zekerheid en Werkgelegenheid) gaat de uitspraak bestuderen, laat een woordvoerder weten. Die tekent daarbij aan dat het om een uitspraak van de rechtbank gaat. “De gemeente Nijmegen kan nog besluiten in beroep te gaan. Dat houden we in de gaten.”||https://www.parool.nl/nederland/student-mag-niet-zomaar-worden-uitgesloten-van-energietoeslag~b588693e/
2022-08-05||Farmers Defence Force dreigt met ‘hardste acties ooit’||Volgens Van den Oever is de kloof tussen het kabinet en de boeren groot. Hij vergelijkt hem met de Grand Canyon in de Verenigde Staten. “De impasse is groot, we zijn terug bij af,” zegt hij. “Nu zijn de vergaderboeren uitgewerkt en moeten de actieboeren weer aan de gang.” Hij wil niet zeggen om wat voor soort acties het gaat. “Daar gaan we niet over uitweiden, maar we gaan zeker escaleren.” Farmers Defence Force liet zich vrijdag net als andere boerenorganisaties vertegenwoordigen door de LTO, die aan tafel ging met gespreksleider Johan Remkes en enkele leden van het kabinet. LTO-voorman Sjaak van der Tak zei niet dat het overleg mislukt was, maar zei na afloop wel dat het kabinet onvoldoende biedt: “Er is beweging, maar voor onze tuinders en boeren is het op dit moment te weinig. Dus voor vandaag is het klaar, we kunnen het gesprek niet voortzetten, de bal ligt echt bij het kabinet.” Bert van Ruitenbeek, die als directeur van de organisatie voor biodynamische landbouw Stichting Demeter ook aanwezig was, vindt echter dat de LTO alleen voor de bühne doet alsof de uitkomst van de gesprekken te weinig is. Het gesprek ging er binnenskamers heel anders aan toe, aldus Van Ruitenbeek. “Er is echt ruimte om verder te kijken naar een aantal dingen en daar is de LTO ook mee akkoord gegaan.” Volgens Van Ruitenbeek hoort wat LTO doet bij het spel, maar houdt hij er zelf niet van. “Zij proberen alle partijen binnenboord te houden en dat snap ik wel, maar hun verklaring in de media is te negatief.”||https://www.parool.nl/nederland/farmers-defence-force-dreigt-met-hardste-acties-ooit~bc468454/
2022-08-05||Asielzoekers missen afspraak door chaos in opvang||Jaap Velema, burgemeester van de gemeente Westerwolde waartoe ook Ter Apel behoort, zegt dat een groot deel van de capaciteit van de vreemdelingenpolitie in Ter Apel onbenut blijft. “Er zit daar nu genoeg personeel, maar door de chaotische situatie krijgt het COA niet alle mensen op tijd hier. Slechts 60 tot 70 procent van de capaciteit wordt benut.” Voordat ze opgevangen kunnen worden, moeten asielzoekers eerst langs de Afdeling Vreemdelingenpolitie, Identificatie en Mensenhandel (AVIM). Die noteert de persoonlijke gegevens, zoals naam, geboortedatum en nationaliteit. Wegens de verstopping in Ter Apel besloot het COA eerder om asielzoekers ongeregistreerd over het land te verdelen, om zo te voorkomen dat ze buiten zouden moeten slapen. Hoewel het COA en de politie de cijfers niet kunnen bevestigen, geven zij toe dat het probleem speelt. “Mensen zitten overal in het land, dat maakt het soms heel ingewikkeld,” zegt een COA-woordvoerder. Door de problemen stuiten veel asielzoekers in Ter Apel nog steeds op een dichte poort. De afgelopen nachten sliepen opnieuw 75 tot 150 mensen buiten op de grond, omdat zij niet meer naar een noodopvang elders willen. “Hier moet een einde aan komen,” zegt Velema. “Het houdt voor de mensen in Ter Apel ook een keer op.” Sinds half juni is het asielprobleem een nationale crisis, maar hij merkt geen verschil. “Het is net alsof je op de monumentenlijst terechtkomt. Ik heb nog niet de indruk dat er in de praktijk echt wat verandert. Iedereen kijkt en wijst naar elkaar, maar niemand doet iets.” Theo Weterings, burgemeester van Tilburg en voorzitter van de asielcommissie bij de Vereniging Nederlandse Gemeenten (VNG), stelt dat er geen wondermiddel is. “Achter de schermen wordt hard gewerkt, maar op korte termijn ben ik somber over de mogelijkheden. Je kunt er geen huizen of mensen bij toveren, dat gaat gewoon niet.” Al eerder werd met de VNG afgesproken dat er drie aanmeldcentra bijkomen om Ter Apel te ontlasten. Het kabinet is er nog niet in geslaagd locaties te vinden. Maar zelfs als er nu een aanmeldcentrum bij zou komen, waarschuwt Weterings, is er bij lange na niet genoeg personeel om het te runnen. Volgens de burgemeesters heeft het kabinet ‘veel te lang gedraald’ om de asielketen weerbaar te maken. “We hebben de lessen van de vluchtelingencrisis van 2015 wel geleerd, maar ze zijn onvoldoende toegepast,” zegt Weterings. “In de crisisopvang zitten asielzoekers die naar hun vijfde of zesde locatie gaan en nog niet eens officieel geregistreerd zijn. Zo is het nooit bedoeld. Moet je je eens voorstellen wat dat voor die mensen betekent.”||https://www.parool.nl/nederland/asielzoekers-missen-afspraak-door-chaos-in-opvang~b0c7f902/
2022-08-05||Atleten Nageeye en Choukoud aan start Dam tot Damloop||“Ik kijk ernaar uit om weer eens een andere afstand te lopen dan de marathon,” aldus Nageeye. “Fantastisch om dat voor eigen publiek bij de Dam tot Damloop te doen. In 2016 was ik hier de eerste Nederlander. Hopelijk kan ik dat dit jaar weer herhalen.” Vorige maand stopte Nageeye (33) tijdens de WK atletiek in de Verenigde Staten na 41 kilometer met de race. Na afloop zei de atleet dat hij voor de verkeerde schoenen had gekozen om op te lopen. Voor Choukoud (36) geldt de Dam tot Damloop als voorbereiding op de marathon van Amsterdam, op 16 oktober, waar hij zijn Nederlandse titel verdedigt. De Dam tot Damloop trekt gemiddeld zo'n 45 duizend deelnemers op de route van de Prins Hendrikkade in Amsterdam naar de Peperstraat in Zaandam. De afgelopen twee jaar ging het evenement niet door vanwege de coronamaatregelen.||https://www.parool.nl/nederland/atleten-nageeye-en-choukoud-aan-start-dam-tot-damloop~b3cb22d3/
2022-08-05||Wéér explosie in de Diamantbuurt: ‘Mijn bed trilde ervan’||“Dat was lekker wakker worden zo,” zegt Maarten van Wijk (25) sarcastisch. Hij woont pal tegenover het portiek in de Lutmastraat waar vrijdagochtend een deur werd opgeblazen. De explosie maakte een ruw einde aan zijn nachtrust. “Mijn vriendin is nog gaan kijken, maar er was weinig te zien. Ik ben benieuwd wat er is gebeurd.” Dat is de politie ook. Het enige dat tot nu toe duidelijk is, is dat de buurt rond 5.30 ruw werd opgeschrikt door een luide ontploffing in een portiek. Daarbij is de voordeur van een woning compleet vernield. Welk pand precies het doelwit was is onduidelijk: ook twee horecazaken aan weerszijden ondervonden schade. Omstanders hebben één persoon zien wegrennen. Zelfs straten verderop schrokken mensen wakker van een ‘fucking harde knal’. Zo ook Noor Zwolsman (30), die twee straten verderop woont. “Mijn bed trilde ervan. Ik dacht dat ik droomde. Er was ook nog een verwarde man aan het schreeuwen op straat, ik kon het niet plaatsen. Ik was echt even van slag.” Met de explosie was het voor de zoveelste keer raak in de Diamantbuurt. Of de verschillende incidenten samenhangen is niet te zeggen, maar even verderop zit het Smaragdplein. Rond die plek maken hangjongeren geregeld de buurt onveilig: scooters, bakfietsen en vuilcontainers worden er in de fik gestoken. Het gaat om jongens van nog geen twintig, maar ze hebben de buurt in hun greep. Wie hen aanspreekt loopt het risico een baksteen door de ruit te krijgen. De explosie van vrijdagochtend is iets verder verwijderd van het stukje Diamantbuurt waar de meest recente overlast vandaan kwam. Bewoners van de Lutmastraat horen wel van die incidenten, maar maakten ze tot nu toe niet zelf direct mee. “Als ik de krant niet zou lezen,” zegt de 37-jarige Timo Bruinsma, “zou ik denken dat hier niets aan de hand was.” Bruinsma woont al vijftien jaar in de Lutmastraat, tegenover het portiek dat er vannacht aan moest geloven, en zegt zelden iets te hebben meegemaakt. “Ja, met Oud en Nieuw hadden we een keer een vuurwerkbom in onze portiek, maar waar gebeurt dat niet?” Toch is ook zijn straat niet vrij van onrust gebleven. Op de hoek van de Lutmastraat en de Van Woustraat, praktisch tegenover de explosie van vrijdagochtend, werd vijf jaar geleden nog een molotovcocktail naar binnen gegooid bij een koffiezaak. Die tent was al jaren een verzamelplaats voor criminelen uit de buurt. Inmiddels is daar de Roti Corner neergestreken. De explosie zit de eigenaresse niet lekker, vooral omdat ook twee horecazaken zijn geraakt. “Het maakt me bang. Straks gebeurt het ook bij onze winkel.” In hetzelfde stukje Van Woustraat is vaker sprake van geweld en vandalisme. Verderop zit Snackbar Florida, ook een verzamelplaats voor jonge criminelen uit de buurt. Daar werden twee zomers terug de ramen ingegooid. Enkele weken daarvoor sneuvelden de ruiten van zowel Indiaas restaurant Tulsi, tegenover Florida, als die van Indiaas restaurant Pind Punjabi, iets verderop in de Van Woustraat. Een waslijst van incidenten dus, toch schrikt de buurt er telkens weer opnieuw van. Op de 56-jarige Henk na, die twee straten verder op vrijdagochtend al vroeg uit de veren was. “Ik was bezig in mijn tuin, een paar takkies aan het weghalen. Tuurlijk, het was een keiharde knal. Maar ik dacht ook: tja, het is weer zover.”||https://www.parool.nl/amsterdam/weer-explosie-in-de-diamantbuurt-mijn-bed-trilde-ervan~b4227148/
2022-08-05||Bij Bouillon Borisov in West mag je gewoon eten met de ellebogen op tafel||Sinds kort is Borisov, bekend als bar en club, ook een restaurant. De naam is Bouillon Borisov, het is een traditionele Franse gaarkeuken en je kunt er binnen en buiten terecht voor een informeel avondje tafelen. Binnen staan een meterslange marmeren bar, gekleurde stoelen en houten tafels. “Achter in het pand zat een cateringkeuken en omdat we al een horecavergunning hadden, besloten we in één klap om ook de keuken over te nemen,” vertelt mede-eigenaar en marketeer Tom Honders (26). Op dit moment werkt Bouillon Borisov op vrijdag en zaterdag met een wisselend menu. Het ene weekend staan ze zelf in de keuken, het andere wordt de keuken als pop-up gebruikt waar ze verschillende chef-koks uitnodigen, zoals Niels van Zijl van Restaurant DeZusters. Op hun sociale media en website worden de chefs aangekondigd. Buiten is een zomers industrieel terras, met blauwe tonnen en planten. Honders: “Je zit hier een beetje verborgen van de stad.” Vanaf september schakelt Bouillon Borisov over naar een vaste menukaart met de keuze uit drie seizoensgebonden voor-, hoofd- en nagerechten (€8 t/m €21). “Het is de bedoeling dat je bij Bouillon Borisov een grote portie krijgt en waar je tijdens het eten gewoon met je ellebogen op tafel leunt.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-bouillon-borisov-in-west-mag-je-gewoon-eten-met-de-ellebogen-op-tafel~b41e8d30/
2022-08-05||LTO ontevreden met uitkomst eerste stikstofgesprek: ‘Het is te weinig’||Gespreksleider Johan Remkes sprak vrijdag van een ‘constructief’ eerste gesprek tussen kabinet en boerenbelangenclubs in het provinciehuis in Utrecht. Na weken vol wilde protestacties probeert de VVD-nestor de stikstofimpasse te doorbreken met een serie bijeenkomsten met politici, boeren en belangenclubs. “Er was en er is sprake van een vertrouwenscrisis, die zit dieper dan de stikstofdiscussie,” constateert de gespreksleider na afloop van het eerste gesprek. “Er werden natuurlijk kritische noten gekraakt. Maar dat moet ook, een gesprek zonder meel in de mond is belangrijk.” Volgens Remkes moet in de komende weken ‘linksom of rechtsom’ de impasse doorbroken worden. Daarom is er een tweede gesprek gepland over de losse eindjes. Alle gesprekspartners van vandaag zullen dan opnieuw aanschuiven, denkt Remkes. Tijdens de komende bijeenkomsten wordt verder gepraat over de stikstofdoelen, de deadline van 2030, de regionale aanpak, innovatieopties en uitstootplafonds. Het omstreden stikstofkaartje is daarbij niet zaligmakend, schetst Remkes: “Boeren op Schiermonnikoog lazen dat ze onder allerlei regimes vielen, terwijl er al heel veel is gebeurd. Zulke conclusies kunnen dus niet worden getrokken op grond van het kaartje.” Ook premier Rutte erkent dat het kaartje tot spanning heeft geleid. “Daar hebben we excuses voor gemaakt.” Stikstofminister Christianne van der Wal noemt het ‘symboliek’ om de kaart nu formeel te schrappen. “Het kaartje ligt er, als startpunt, als richtinggevend hulpmiddel. Maar ik baal ervan dat het zo verkeerd is opgevat.” Een inhoudelijke doorbraak leverde het gesprek van vrijdag niet op. Diverse agrarische belangenverenigingen ontbraken in Utrecht. Zij hebben LTO-voorman Sjaak van der Tak afgevaardigd. Na afloop stelde die resoluut dat het kabinet onvoldoende biedt: “Er is beweging, maar voor onze tuinders en boeren is het op dit moment te weinig. Dus voor vandaag is het klaar, we kunnen het gesprek niet voortzetten. De bal ligt echt bij het kabinet.” De LTO-voorzitter gaat nu eerst in conclaaf met andere belangenverenigingen. De spanning rond het stikstofdossier blijft groot. Als de woordvoerder van Remkes vrijdag aan media meldt dat het beraad iets langer duurt omdat de sfeer zo goed is, reageert LTO Nederland direct gebeten via twitter. ‘LTO herkent zich nadrukkelijk niet in dit statement. We hebben nadrukkelijk verzocht deze berichtgeving achterwege te laten en geen ruis te veroorzaken. Het is tekenend voor het optreden van de overheid afgelopen tijd; eenzijdig en zonder afstemming.’ Artikel gaat verder onder de tweet. Het kabinet wil de komende jaren de uitstoot van stikstofoxiden en ammoniak fors verminderen (min 50 procent in 2030), omdat die een grote belasting vormen voor de natuur en soortenrijkdom. Naar schatting zal een derde van de Nederlandse veestapel daarom verdwijnen. De landbouw is de grootste uitstoter van stikstof. Veel boeren vrezen dan ook dat de strenge doelen die het kabinet hanteert tot een kaalslag zullen leiden op het platteland. De roep om toekomstperspectief voor de sector heeft tot dusver alleen geleid tot een brief van landbouwminister Staghouwer, waarin nauwelijks concrete plannen stonden.||https://www.parool.nl/nederland/lto-ontevreden-met-uitkomst-eerste-stikstofgesprek-het-is-te-weinig~b6342263/
2022-08-05||OM eist celstraf voor drie jonge, vuurwapengevaarlijke  Amsterdammers||De drie, toen 23, 19 en 18 jaar, zaten in de nacht van 1 op 2 februari in een auto die een surveillerende agent opviel, op een afgelegen parkeerplaats op de westelijke kop van de Bosbaan, waar veel criminelen komen. Terwijl hij de inzittenden controleerde, rende D.A. (toen 23) weg. Op zijn vluchtroute zou de volgende dag een pistool worden gevonden, met zijn dna er op. Hij had ook munitie bij zich. De auto reed tijdens de achtervolging van D.A. weg en werd even verderop met geopende portieren aangetroffen. F.R. (toen 19) zat verstopt in de bosjes en gaf zich over uit angst voor de politiehond. Vlakbij werd de volgende dag een schoudertas gevonden met twee pistolen, plus een politiepetje dat hij blijkens camerabeelden van een benzinestation kort daarvoor had gedragen. In een zwarte tas in een ander bosje zat een automatisch aanvalsgeweer, waarvan A.A. (toen 18) uit Amsterdam-Zuidoost zegt dat hij die in bewaring had voor een ander wiens naam hij niet wil noemen. “Dat was heel stom en zal niet weer gebeuren,” zei hij vrijdag tijdens de behandeling van zijn strafzaak in de rechtbank. Zijn dna zat op die kalasjnikov, ook aan de binnenkant. In zijn slaapkamer vond de politie later zakjes munitie, ook bij de babyschoentjes van zijn dochter. De recherche heeft sterk het idee dat de drie in vuurwapens handelden, maar kan dat niet bewijzen. Wel acht justitie bewezen dat alledrie de verdachten de vier aangetroffen vuurwapens samen ter beschikking hadden. Op een drillrapvideo herkende de politie, ook door vergelijking met verschillende sociale media, de twee jongste verdachten. In het filmpje zijn zeven vuurwapens te zien waaronder de in het bos aangetroffen wapens. Beide drillrappers hebben vuurwapens vast. Volgens justitie is het F.R. die in de clip, gehuld in een bivakmuts en een kogelwerend vest, met een automatisch wapen schiet. De politie herkende de tatoeage op zijn linker onderarm. Een ander draagt in het filmpje politiekleding. De beelden lijken deels in het Amsterdamse Bos te zijn gefilmd, waar uiteindelijk kogelhulzen zijn gevonden. Andere beelden zouden zijn geschoten in Amsterdam-Zuidoost, volgens justitie achter het huis van een broer van A.A. De drillrapvideo is volgens de officier van justitie opruiend – zowel door de gerapte teksten als door het schieten en dreigen met wapens. De drillrappers zetten hun volgers volgens de aanklager aan tot geweld. De officier citeerde volop teksten (‘the bullets will go through you’, ‘I will shoot right away’, ‘keep talking shit and you’ll get killed’, ‘in guns we trust’, ‘ik boss op jou voor je grote mond’ et cetera). “U had zich beiden moeten realiseren dat u uw viewers aanzet tot geweld.” Tegen D.A. eiste de officier 3 jaar cel waarvan een half jaar voorwaardelijk, voor het bezit van de vier vuurwapens en munitie. Zijn medeverdachten vorderde ze, vanwege het bezit van de belangrijkste wapens plus de opruiing en de heling van de in de drillrapclip gedragen politiekleding, 4 jaar cel waarvan een half jaar voorwaardelijk. De advocaten van de verdachten vroegen ‘in elk geval vrijspraak’ voor het bezit van de andere vuurwapens dan de wapens die hard aan ze zijn te linken. Ze wezen op de jeugdigheid van de verdachten en vroegen de rechters rekening te houden met de belofte hun levens te beteren. A.A. ontkent dat hij in de drillvideo figureert, F.R. beriep zich voornamelijk op zijn zwijgrecht. De rechtbank doet op 19 augustus uitspraak. Op klemmend verzoek zijn in dit artikel bij uitzondering ook de voornamen van de verdachten tot initialen afgekort.||https://www.parool.nl/amsterdam/om-eist-celstraf-voor-drie-jonge-vuurwapengevaarlijke-amsterdammers~b22bc33b/
2022-08-05||Zapp koopt contracten toch niet af, oud-medewerkers stappen naar vakbond: ‘Voel me genaaid’||“Ik voel me genaaid dat ik het nu opeens niet meer krijg,” zegt een bezorger van Zapp die nog vier maanden bij het bedrijf in dienst zou zijn en net als zijn collega’s liever anoniem blijft. Hij vertelt akkoord te zijn gegaan met een vaststellingsovereenkomst, een contract waarmee werkgever en werknemer het dienstverband vrijwillig beëindigen, waardoor hij met een aanzienlijk geldbedrag zou vertrekken. Alleen de handtekeningen ontbraken nog. Vlak voordat hij zijn krabbel zou zetten, kreeg hij echter te horen dat concurrent Gorillas de darkstores van Zapp zou overnemen en de regeling van de baan is. En hij is niet de enige. Zo’n dertig werknemers hebben zich bij vakbond FNV gemeld; waarschijnlijk is de groep nog groter. Ze vertellen in verregaande onderhandelingen te zijn geweest met Zapp over de afkoop van hun contract, nadat het bedrijf half juni bekendmaakte Nederland te verlaten. Een 25-jarige werknemer uit Oost-Europa zegt zeer teleurgesteld te zijn. Hij zou tot oktober in dienst zijn bij het bedrijf en volgens plan vorige week zijn vaststellingsovereenkomst tekenen. “Maar in plaats daarvan kreeg ik een vage mail dat het uitgesteld werd en dat ze mij 48 uur later zouden informeren. Dat werd weer verlengd en toen kreeg ik de mail dat ze overgenomen waren en dat ik nergens meer recht op had.” Volgens de overeenkomst, die is ingezien door Het Parool, zou de werknemer duizenden euro’s krijgen van de flitsbezorger om het contract te beëindigen. ‘Je krijgt betaald voor je opzegtermijn van één maand, transitievergoeding (een derde van je maandsalaris voor elk jaar dat je bij Zapp werkt, pro rata), je resterende vakantiedagen en een maandsalaris extra,’ staat in de e-mail die met de overeenkomst werd meegestuurd. Sommige medewerkers kregen vorige week tot tweemaal toe te horen dat het moment om hun handtekening te zetten werd uitgesteld, om uiteenlopende redenen. Vrijdag ontvingen ze het bericht dat Gorillas de darkstores – inclusief de bezorgers – van Zapp overneemt en dat de vaststellingsovereenkomst niet meer geldt. Wel kunnen ze aan het werk bij Gorillas. Maar de bezorgers die bij FNV hebben aangeklopt, zeggen niet voor Gorillas te willen werken. Ze willen helemaal niet meer als bezorger werken of hebben al eerder voor Gorillas bezorgd en slechte ervaringen met het bedrijf. Daarnaast steekt het dat sommige collega’s het bedrag wel al uitbetaald kregen. Gorillas zegt niet op de hoogte te zijn van geweest van de verregaande onderhandelingen van sommige werknemers met Zapp over het afkopen van hun contract. Het bedrijf zegt dat het uitgangspunt altijd is geweest om juist zoveel mogelijk werknemers van Zapp aan het werk te houden. Volgens Gorillas lijkt het erop dat een grote groep oud-medewerkers daar blij mee is en wél de overstap maakt. Zapp zegt dat een vaststellingsovereenkomst voor deze groep medewerkers niet meer nodig is, aangezien de werknemers hun baan behouden. Eerste prioriteit voor het bedrijf was ‘het beschermen van zoveel mogelijk banen’. Het is onduidelijk waarom Zapp de vaststellingsovereenkomsten nog aanbood, terwijl de onderhandelingen over de overname al in een ver stadium waren. Mochten de werknemers naar de rechter stappen, dan is het volgens advocaat arbeidsrecht Pascal Besselink van juridisch dienstverlener DAS nog ‘geen uitgemaakte zaak’ wie er aan het langste eind trekt. “Uitgangspunt is dat een werkgever een voorstel mag intrekken zolang het nog niet is aanvaard. Maar in dit geval lijkt de werkgever onderhandeld te hebben, terwijl die wist dat een overname eraan zat te komen én zijn er werknemers die wel al hun handtekening hebben gezet. Werknemers zijn dus ongelijk behandeld. Dat zijn twee punten waarop de werknemers zouden kunnen proberen af te dwingen om de overeenkomst alsnog rechtsgeldig te laten verklaren.”||https://www.parool.nl/amsterdam/zapp-koopt-contracten-toch-niet-af-oud-medewerkers-stappen-naar-vakbond-voel-me-genaaid~b472746e/
2022-08-05||Als thuisbesteller bij De Luwte moet je zelf voor de condimenten zorgen||De Luwte in de Jordaan, dat al sinds 1986 bestaat, werd tien jaar geleden overgenomen door een jonge horeca-ondernemer die ook de succesvolle zaken Pluk en Ree7 bestiert. Het restaurant werd omgedoopt tot brasserie De Luwte en onderging door de jaren heen een flinke metamorfose, zowel qua interieur als kaart. Een traditionele brasserie is het zeer zeker niet; Franse klassiekers als steak tartare, oesters en hele artisjokken staan zij aan zij met Italiaanse truffelravioli, Japanse regenboogsushi en Midden-Oosterse aubergine. Ze doen tevens aan bezorging. Gek genoeg zijn de meeste gerechten in de Thuisbezorgd-app niet voorzien van beeld, terwijl op de Instagrampagina waanzinnig mooie foto’s prijken. Een gemiste kans: zien eten doet eten, zeker met prijzen die voor bezorgbegrippen stevig zijn (gemiddeld €13 voor een voorgerecht, €21,50 voor hoofd, €12 voor dessert). Op een hete zomerdag bestel ik bewust geen rauwe oesters of toetje met roomijs – dat is bijna vragen om problemen waar de keuken niets aan kan doen. Waar ze wél wat aan kunnen doen, is slimmer verpakken. In de tas die ik krijg staat de salade boven op een dampende doos friet, met slappe sla tot gevolg. De prachtig opgemaakte tonijntartaar zit in een veel te grote bak en is daardoor gaan schuiven. Zonde! Die tonijntartaar (€13) is qua smaak en structuur overigens wel een schot in de roos. Vlezige, frisse vis met avocadopuree, aangekleed met wasabimayonaise, sojasausglazuur en een elegante zwarte cracker. Domper: het beloofde kristalbrood – de Catalaanse variant op ciabatta – ontbreekt. De burratasalade (€14,50), helaas wel met die opgewarmde sla, is gigantisch en goedgevuld met ibericoham, gepocheerde peer, zongedroogde tomaatjes en groene olijven. Het zijn een hoop sterke smaken bij elkaar: vooral de nogal heftig gepekelde olijven overheersen. Wie de bavette (€22,50) bestelt, krijg exact dat. Deze peperige black angus-steak is uitstekend gegaard (knap gedaan door de keuken!), maar voor deze prijs hoop je op meer dan alleen een lap vlees. In het restaurant wordt ie geserveerd met gekonfijte aardappel en chimichurri of pepersaus. Als thuisbesteller moet je dus zelf voor condimenten zorgen – of zouden ze die, net als het brood, vergeten zijn in de tas te stoppen? Gelukkig heb ik er een portie Franse frites (€5) bijgenomen. Die is krokant gebakken, perfect gezouten en het is véél: ruim 300 gram, een halve gezinszak. Daar hoor je mij niet over klagen, al vind ik het daardoor des te vreemder dat er geen mayonaise bij zit. Wie serveert frietjes nu zonder mayo?! Kortom: het zit bij De Luwte qua smaak, bereiding en hoeveelheden wel snor, maar er zou secuurder gelet mogen worden op details – én het inpakken. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/als-thuisbesteller-bij-de-luwte-moet-je-zelf-voor-de-condimenten-zorgen~b93816ea/
2022-08-05||Ten Hag was zo dapper het supersterretje Ronaldo terecht te wijzen||Nog altijd zijn er mensen die het belang van Sangaré voor PSV niet inzien. Toen ik dinsdag op Twitter een verband legde tussen zijn wissel en de gelijkmaker van Monaco, waren er die aan mijn verstand twijfelden. Toch meldde de Monegask Jurriaan van Wessem donderdag dat Sangaré met stip was gestegen op ‘het lijstje’ van Monaco dat een opvolger zoekt voor Aurélien Tchouaméni, die voor een miljoen of tachtig aan Real Madrid is verkocht. (Stel je voor: Madrid in de Champions League met de wonderboys Camavinga (19) en Tchouaménie (22), samen honderddertig miljoen waard, als schildwachten op het middenveld. Al voor de wedstrijd huilende tegenstanders in de catacomben, maar dit terzijde.) Als de interesse van Monaco voor Sangaré serieus is en het zou tot een transfer komen, beschikten zij over het controlerende duo Fofana-Sangaré, ook nogal indrukwekkend. Fofana was degene van het mooie schot op de hand van Teze en de kopbal op de paal. Verdedigend bracht hij Til op de rand van een zenuwinzinking – die voorzet van Max bij de tweede paal in de 51ste minuut had moeten zitten – hoewel het moeilijk was om op de tv uit te vissen wie van die middenvelders nu eigenlijk op wie stond. Minamino van Monaco was in elk geval even inefficiënt als Til. Ik hoop dat PSV de return wint, een kans die ik schat op fiftyfifty. Verder ben ik benieuwd of de fans weer zo’n omgekeerde vlag ophangen om hun boerenyell kracht bij te zetten. Wat ik hier al heb voorspeld: Ronaldo is aan het klieren bij Manchester United. Ten Hag zit ermee en was zo dapper om het supersterretje terecht te wijzen voor het verlaten van het stadion toen zijn team nog druk aan het voetballen was. Trainer noch club kunnen dit winnen: deze gast heeft geen sportieve macht meer, alleen nog economische, maar hij moet en zal Champions League spelen als de dood dat hij is dat Messi hem zal passeren op de topscorerslijst. Het betekent dat waar hij ook zal voetballen, hij vanuit elke positie op doel gaat schieten, een keer of twintig per wedstrijd. Wat een eerloos einde aan een loopbaan die ooit flonkerde. Het speculeren over een mannenclub voor Sarina Wiegman heeft weinig zin, zoals Leonne Stentler en Suse van Kleef al een paar keer hebben betoogd. Ze werkt aan de wereldtop, waarom zou een club als FC Twente haar interesseren? Ze zou niet eens de eerste vrouw zijn die een mannenteam leidde. De Franse bondscoach Corinne Diacre ging haar gedurende vier jaar voor bij Clermont Foot, waar ze op de rand van een promotie naar de Ligue 1 stond. Wiegman kan werken waar ze wil. Het voorlopige doel is uiteraard de wereldtitel met Engeland. Opnieuw heeft ze laten zien een fantastische toernooicoach te zijn. Die wissels die maar bleven scoren! De fysieke en mentale kracht van het elftal waar alle tegenstand op stukliep. Haar volgende stap is niet FC Twente, maar een club als Lyon of Barcelona. Of, wat ik stiekem voor haar hoop: het opvolgen van de grootste coach ooit, Anson Dorrance, de voetbalbaas van de Universiteit van North Carolina, onder wie Sarina heeft gevoetbald samen met, bijvoorbeeld, Mia Hamm.||https://www.parool.nl/sport/ten-hag-was-zo-dapper-het-supersterretje-ronaldo-terecht-te-wijzen~b401961c/
2022-08-05||Recordcijfers voor producenten, terwijl wij ons blauw betalen. Maken bedrijven misbruik van de prijsstijgingen?||Net de koffie op? Dat kopje — en elk volgende — kost volgens koffiegigant JDE Peet’s een eurocent meer dan een jaar geleden. En al voelt dat bedrag nog overzichtelijk, is het niettemin een prijsstijging van liefst 16 procent. Sla dat maar eens om over een half pond roodmerk. Dat het moederbedrijf van Douwe Egberts, Senseo, L’Or en Pickwick deze week een verdacht gelijkende omzetstijging van 16 procent (naar 3,9 miljard euro) bekendmaakte, voedt speculaties dat prijsstijgingen vooral multinationals en hun aandeelhouders spekken. Immers: de Duitse cafeïnereus verkocht minder producten, dus kan de groei alleen maar het gevolg zijn van prijsverhogingen. JDE Peet’s is lang niet alleen. Rivaal Nestlé, van onder meer de Nespressocupjes, Nesquik chocodrank, Kitkatrepen, Maggiblokjes en Purina-kattenvoer, verhoogde zijn prijzen het afgelopen halfjaar gemiddeld 6,5 procent. En zie daar: 9 procent meer omzet, een slordige 46,5 miljard euro. Wel daalde de winst ruim 10 procent, maar dat had boekhoudkundige redenen. Of neem ons eigen Friesland Campina dat eind vorige maand over recordprijzen voor melk repte en vervolgens, met 139 miljoen euro, een verdubbelde winst en 20 procent hogere omzet (6,6 miljard) presenteerde. Dat kwam ook goed uit, volgens topman Hein Schumacher, want daarmee krijgt de zuivelgigant wat meer vet op de botten om bedreigingen als de oorlog in Oekraïne, de stikstofcrisis en de inflatie op te bouwen. Wie troost zoekt in wat sterkers dan koffie of melk, komt bedrogen uit. Een dag nadat Heineken deze week zijn Nederlandse horecaprijzen 5,8 procent verhoogde, maakte de brouwer bekend 22 procent meer winst te hebben geboekt: 1,3 miljard euro. De brouwer heeft daarvoor wel een excuus, want in de eerste helft van 2021 werden de verdiensten gedrukt doordat er wereldwijd nog coronalockdowns waren met dichte cafés en restaurants. Maar de huidige prijsverhogingen zijn gebaseerd op kostenstijgingen van vorig jaar. Die zijn sindsdien vanwege de Oekraïneoorlog fors verder gestegen. Dat belooft nog wat voor de bierprijzen. “Er is aantoonbaar sprake van flinke kostenstijgingen,” zegt voedingseconoom Thijs Geijer van ING. “Die prijsverhogingen bij producenten komen echt ergens vandaan.” Dat tegelijkertijd glorieuze cijfers worden gepresenteerd is, erkent hij, niet erg goed voor het imago van de voedingsindustrie. “Maar omzet en winst van fabrikanten lopen niet één op één synchroon met prijsverhogingen. Daar zit een tijd tussen.” Als producenten de prijzen verhogen, dan blijven winkels, cafés en restaurants niet achter. Tegelijkertijd met al die halfjaarcijferrecords maakten de statistici van het CBS deze week bekend dat de prijzen in juli over de hele linie 10,4 procent hoger waren dan een jaar geleden, een percentage dat sinds 1975 niet meer is voorgekomen. Dat komt vooral door de geëxplodeerde prijzen voor elektriciteit, gas en benzine. Maar in winkels en supermarkten werd ons voedsel gemiddeld 12,3 procent duurder ten opzichte van vorig jaar juli. Grijpen producenten hun kostenverhogingen aan om de prijzen nog eens extra te verhogen om zichzelf en de aandeelhouders te plezieren? “Ik weet zeker dat producenten extra marge proberen te vangen,” zei financieel topman Ton van Veen van Jumbo eerder daarover. “Sommige prijzen liggen beduidend hoger dan wat de markt en het inflatieniveau aangeven. Dan krijgen we een stijging voor onze kiezen die niet realistisch en zeker niet wenselijk is.” Dat de prijzen ongeremd kunnen stijgen, gelooft voedingseconoom Thijs Geijer van ING niet. “De markt voor voeding en drank is zo concurrerend, dat zorgt vanzelf voor discipline. Bedrijven kijken heel erg naar elkaar. Een producent die de prijzen te sterk verhoogt terwijl de concurrent dat niet doet, prijst zich uit de markt. Niemand wil klanten kwijtraken met het risico dat je ze niet meer terugkrijgt. Zeker niet in deze tijd.” Desondanks lijkt het er niet op dat voedingsbedrijven zich matigen. De Britse boodschappenreus Unilever, van onder meer Ola-ijsjes, Knorrsoep en Dove-smeersels, presenteerde eind juli 15 procent meer omzet, waarvan 8 procentpunt te danken was aan prijsstijgingen. En dan constateerde het bedrijf, in Nederland bekend van ondermeer Calvé-pindakaas en Unox-rookworst, dat de omzetstijging hoger had kunnen zijn als wij de hand niet zo op de knip hadden gehouden Nu is Unilever ons nog genadig, als we topman Alan Jope moeten geloven. Het bedrijf rekende maar 70 procent van de gestegen kosten voor grondstoffen en materialen aan ons door. De rest werd zelf geslikt door een iets lagere halfjaarwinst te accepteren, die nog altijd 3,2 miljard euro bedroeg. Door er direct aan toe te voegen dat het concern in het vervolg zijn winst wil opvoeren, onder meer door in te zetten op duurdere producten en hogere prijzen. Geen van de voedingsconcerns kan tippen aan Kraft Heinz. De fabrikant van onder meer de ketchup, broodstrooisels van De Ruijter en Venz en soep van Honig verkocht tussen april en juli ruim 2 procent minder producten, maar dat leverde 1136,4 procent meer winst op, alhoewel daar ook wat belasting- en rentevoordeeltjes een rol speelden. “Er zit een einde aan de mogelijkheid om te verhogen,” zegt Geijer. “Alleen is de vraag waar dat einde zit. Als de prijzen over de hele linie stijgen, wordt de kans groter dat consumenten de hand op de knip houden. Er is een zeker risico dat consumenten het niet meer pikken.”||https://www.parool.nl/nederland/recordcijfers-voor-producenten-terwijl-wij-ons-blauw-betalen-maken-bedrijven-misbruik-van-de-prijsstijgingen~bd489b23/
2022-08-05||Nederlandse boer in Oekraïne: ‘Als je die combines ziet rijden, vergeet je de oorlog een beetje’||Het stof dwarrelt hoog op, de motoren brullen. Rij na rij scheren de maaidorsers van Kees Huizinga de tarwetakjes af. De opbrengst verdwijnt via een slurf in een aanhanger achter de trekker. Vanaf de zijlijn kijken ooievaars toe — kien op muizen, niet om een graantje mee te pikken. “Dit is het beste moment om hier te zijn,” glundert de Nederlandse boer. Zijn mannen werken in tweeploegendiensten aan de oogst, van de vroege ochtend tot late avond. “Als je die combines hier zo ziet rijden vergeet je de oorlog een beetje.” Vorige week maandag verliet een eerste schip met landbouwproducten de haven van Odessa. Sindsdien zijn er nog zeker zeven vertrokken. De inhoud van de schepen komt nog van de oogst van vorig seizoen. Sinds de Russische invasie in Oekraïne hoopten de voorraden zich op: Oekraïne heeft mijnen in de zee gelegd, en Russische oorlogsschepen patrouilleren langs de vaarroutes. “Het is een eerste stap, maar ik vertrouw de Russen voor geen meter,” zegt Huizinga over het graanakkoord dat Rusland en Oekraïne op 22 juli met tussenkomst van Turkije en de VN sloten om de export weer op gang te brengen. In twee decennia toverde de Nederlander een aantal voormalige collectieve Sovjetboerderijen nabij Oeman om tot een bloeiend megabedrijf. Op zijn 15.000 hectare land verbouwt hij groente, mais, zonnebloemen, koolzaad — en graan, waarvan de 4000 hectare deze week wordt geoogst. “Toen er opeens raketten rondvlogen wist ik niet wat ik moest verwachten,” zegt de boer. In het vroege voorjaar overnachtten talloze vluchtelingen op zijn terrein; ook steunt Huizinga het leger, door tweedehands pick-uptrucks naar Oekraïne te vervoeren. “De Russen verwoesten veel, maar komen niet veel meer vooruit,” weet hij nu. Huizinga had geluk, zegt hij zelf. Toen de invasie begon was zijn opslag al grotendeels leeg; de prijzen waren gunstig genoeg om te verkopen, had hij gedacht. Zijn buurman wachtte, en zit derhalve met een groot probleem: een volle opslag, inclusief de tarwe van vorig seizoen. Voor hemzelf blijft het brandstofgebrek een hoofdpijndossier: terwijl het bedrijf van Huizinga jaarlijks 1,5 tot 2 miljoen liter diesel verbruikt, was olie tot vorig maand slechts beperkt beschikbaar — een gevolg van de Russische bombardementen op olieopslag en gebrek aan import via de havens. Hoewel Oekraïne nu grootschalig brandstof uit Europa invoert, blijft de zorg bestaan. “Dit is nog maar het begin van de oogst,” zegt Huizinga. “Het graan is weliswaar bijna weg, maar kijk: de mais moet nog volgroeien,” wijst hij op de wassende pluimen langs de weg. Afgelopen maanden toerde Kees Huizinga langs Den Haag en Brussel om aan de bel te trekken over de gemankeerde export. “Mijn zorg ging in de eerste plaats over ons bedrijf, maar daarmee over alle Oekraïense boeren, en het effect op de graanvoorziening in de hele wereld.” Zijn blik dwaalt weer af naar zijn maaidorsers, die in een mum van tijd een dozijn voetbalvelden gladmaaien: “Dit maakt Oekraïne zo efficiënt,” zegt hij. “Oekraïne is zo’n grote speler. Als de export wegvalt omdat de haven geblokkeerd is, is het gewoon afgelopen.” Oekraïne consumeert een kwart van de eigen productie, legt de boer uit. Driekwart is export. En die gaat, net als voorheen Huizinga’s producten, via de haven van Odessa. Het vertrek van de eerste graanschepen maakt de Nederlandse boer niet optimistisch. “Ik geloof de Russen niet. Omdat ze Oekraïne platschieten, en ach, ze zeggen elke dag wat anders.” Zelf ontwikkelde Huizinga derhalve een alternatief voor komend jaar. Als vijftig vrachtauto’s allemaal een rit per week maken, exporteert hij in vijftig weken zijn complete productie richting Roemenië, rekent hij voor. Toch is er geen alternatief voor de haven, benadrukt hij. “Wij zijn een groot bedrijf, spreken Engels en hebben contacten. Dat heeft de buurman niet.” Volgens zijn schattingen exporteert Oekraïne maximaal 30 procent van de opbrengst per trein en vrachtauto, denkt Huizinga, meer niet. De komende weken is het dus ‘alles of niets’ voor de wereldvoedselvoorziening, denkt Huizinga. “Als de Russen één raket op Odessa afschieten ligt alles weer stil. Geen verzekeraar gaat meer betalen, geen schipeigenaar stuurt zijn schip meer hierheen.” Alleen druk op Rusland werkt; en het kan zijn dat ook de Russen inzien dat ze belang hebben bij normalisering van de voedseltransporten. “Als alle mensen in Afrika straks niks te eten hebben, weet iedereen dat Rusland de veroorzaker is.” Ondanks alles maakt de Nederlander zich alweer op voor het nieuwe zaaiseizoen. Een leeg veld kan bij Kees Huizinga niet bestaan. “We blijven onze gewassen verbouwen. Als we daarmee zouden stoppen is alles voorbij.”||https://www.parool.nl/wereld/nederlandse-boer-in-oekraine-als-je-die-combines-ziet-rijden-vergeet-je-de-oorlog-een-beetje~b2ad3cb2f/
2022-08-05||Energiekosten fors hoger: veel mensen betalen nu 200 euro per maand te weinig||Volgens de cijfers van Gaslicht.com kostte een energiecontract op 1 augustus 2021 gemiddeld 2.308 euro op jaarbasis. Dit jaar betaalt iemand die een nieuw jaarcontract afsluit 6.466 euro. De aangekondigde btw-verlaging voor energie is al in deze prijs verrekend. Bij de vergelijking is uitgegaan van het gemiddelde verbruik van een huishouden van 3500 kilowattuur elektriciteit en 1500 kubieke meter gas. Energieprijzen stijgen al sinds mei vorig jaar, maar die trend is door de Russische invasie in Oekraïne in een stroomversnelling geraakt. Groothandelsprijzen voor energie zijn nu acht tot tien keer hoger dan normaal. Vorig jaar kostte 1 kilowattuur elektriciteit 20 eurocent. Dat is nu 50 tot 70 cent. Voor gas betaalde de Nederlander een jaar geleden 80 cent per kubieke meter. Inmiddels lopen die tarieven nu al op tot 3 euro per kuub. Energie is dus al maandenlang ontzettend duur en de gemiddelde Nederlander wordt daar hard door geraakt. Het Nationaal Instituut voor Budgetvoorlichting (Nibud) berichtte eerder deze maand dat één op de drie huishoudens niet kan rondkomen. Een van de belangrijkste oorzaken hiervan is de stijgende energierekening. Ook de Europese Commissie waarschuwde enkele weken geleden voor teruglopende koopkracht door de aanhoudende inflatie, mede veroorzaakt door de stijging van energieprijzen. Het CBS meldde donderdag dat de inflatie in juli op het hoogste niveau is uitgekomen sinds 1975. Ook dat komt voornamelijk door de sterk gestegen energieprijzen voor energie. Niet alleen een nieuw contract afsluiten is voor veel Nederlanders te duur. De groep huishoudens met een vast contract met lage tarieven wordt steeds kleiner. Tegelijkertijd merken mensen met een variabel contract dat de prijzen steeds worden aangepast. Normaal gesproken gebeurt dit twee keer per jaar, maar door hevige prijsontwikkelingen wijzigen de energietarieven steeds vaker. Daarnaast is er een grote groep mensen die maandelijks te weinig betaalt. Daardoor moeten ze aan het eind van het jaar een flink bedrag bijbetalen. Volgens Vattenfall betaalt een op de tien klanten zo’n 200 euro per maand te weinig. Bij Eneco doet hetzelfde probleem zich voor. Bij hen moet een op de tien klanten aan het eind van het jaar zo’n drie termijnbedragen extra aftikken. Volgens Vattenfall zijn er ook mensen die bewust hun maandbedrag lager instellen. Zij kunnen per maand simpelweg niet meer betalen. Het verlagen van het maandbedrag biedt tijdelijke financiële ruimte, maar de eindrekening komt uiteindelijk altijd. Dat drukken Eneco en Vattenfall hun klanten dan ook op het hart. De energieleveranciers maken zich zorgen om verwachte betalingsproblemen, maar willen de mogelijkheid om het termijnbedrag naar beneden bij te stellen niet verbieden. Dat zou mensen nog sneller in de problemen brengen. Het kabinet probeert mensen die worstelen met de hoge energierekening op verschillende manieren tegemoet te komen. Tot januari is de btw op energie verlaagd tot 9 procent. Ook is er voor mensen met een laag inkomen een energietoeslag van 1300 euro beschikbaar.||https://www.parool.nl/nederland/energiekosten-fors-hoger-veel-mensen-betalen-nu-200-euro-per-maand-te-weinig~b8165467/
2022-08-05||Nóg meer wespen in aantocht: ‘Het zijn er nu al erg veel’||De verwachting dat er dit jaar veel wespen zouden zijn, komt volgens Van Vliet inmiddels uit. Het zijn er nu al ‘heel erg veel’. Hij baseert zich op meldingen over wespennesten bij bestrijdingsdiensten, die soms zeggen dat ze het in twintig jaar niet zo druk hebben meegemaakt, en op waarnemingen. Eén leverancier van bestrijdingsmiddelen moest zelfs al nee verkopen. Ook in Amsterdam is die drukte zichtbaar. Platform Beestjes kwijt, een netwerk van ongediertebestrijders, kreeg vorig jaar rond de zomer zo’n 15.000 verzoeken voor het bestrijden van wespennesten. Dit jaar zijn het er al 30.000. En er komen binnenkort nog veel meer wespen, verwacht Van Vliet: “Op veel plaatsen zijn de nesten nog in ontwikkeling en moet de piek van de overlast nog komen.” Het kan hard gaan: “Een wespenkoningin is in staat om rond de 300 eitjes per dag te leggen als het nest in maximale ontwikkeling is. Een eitje komt na ongeveer vijf dagen uit. Het aantal koninginnen dat door een nest wordt groot gebracht varieert tussen de 750 in een klein nest tot wel 2000 in een groot wespennest.” Jaren met veel en weinig wespen wisselen elkaar af. Dat komt onder meer doordat er in een jaar met veel wespen er minder voedsel is voor de insecten. “Daardoor is de conditie van de nieuwe koninginnen minder goed en treden er meer ziektes op.” Vorig jaar waren er niet zoveel, dus dat het er nu een heleboel worden, is niet verbazend. Een andere oorzaak is ook de temperatuur. Uit een Engelse studie bleek dat hoe hoger de temperatuur in de winter en het voorjaar is, hoe hoger het aantal gewone wespen zal zijn, aldus Van Vliet. “En de afgelopen wintertemperatuur staat met 5,7 graden op de zesde plaats van warmste winters sinds 1901. Het voorjaar is met 10,2 graden uitgekomen op de zeventiende plaats.” Je kunt wespen wegjagen met scherpe geuren (kruidnagel, lavendel), want daar houden ze niet van. Wat je vooral niet moet doen, zegt Van Vliet, is een wespenval vlak bij je deur of op je terrasje ophangen. “Uit experimenteel onderzoek blijkt dat wespen sneller op objecten afvliegen als ze meer wespen zien rondom zo’n object. Zelfs namaakwespen hebben hetzelfde effect.”||https://www.parool.nl/nederland/nog-meer-wespen-in-aantocht-het-zijn-er-nu-al-erg-veel~b7258ccb/
2022-08-05||Onze uittips voor komende week: theater zónder acteurs, plastic vissen, de digitaal opgepoetste Mamma Roma en de Pride closing party||Hardcore punk uit Californië. Vele malen werden de Circle Jerks ontbonden om dan later telkens toch weer bijeen te komen. En zo kan het gebeuren dat de groep nu de wereld rondtoert omdat het veertig jaar geleden is dat debuutalbum Group Sex verscheen. Nou ja, eigenlijk is dat al 42 jaar geleden, maar corona verstoorde eerdere tourplannen. Voor wie zich mocht afvragen hoe de band aan zijn naam komt: ‘circle jerk’ is een Amerikaanse slangterm voor – leermoment van de dag! – groepsmasturbatie.Zondag 7 augustus, 19.30 uur, Melkweg Ook in Paradiso is het komkommertijd. De charmante oplossing heet Café Paradiso: drie avonden achtereen fungeert de grote zaal als gezellig borrelcafé met diverse live-optredens. Grote namen staan er niet op de agenda, maar misschien hoor je al borrelend zomaar de nieuwe Herman Brood voorbijkomen. De toegang is gratis. Wel is ook hier een lidmaatschap (4 euro) verplicht, maar dat is dan wel de hele maand geldig.Maandag 8, dinsdag 9, woensdag 10 augustus, 20.00 uur, Paradiso Nog meer rock uit de oude doos. En och, wat een geweldige band waren de Amerikaanse Pixies eind jaren tachtig. Hun muziek was hoekig en melodieus tegelijk, en vooral ook heel dynamisch: van die voortdurende afwisseling van hard en zacht staken grungebands als Nirvana en Pearl Jam veel op. Bassiste Kim Deal (waar ooit heel veel indieliefhebbers stiekem een beetje verliefd op waren) maakt helaas geen deel uit van de herenigde Pixies, maar de meer dan eigenzinnige Black Francis is nog altijd de baas.Donderdag 11 augustus, 19.00 uur, Melkweg Elf voorstellingen van jonge makers in het bos: Boslab, van het Amsterdamse Bostheater, is toe aan zijn vijfde editie. Via kleurroutes volg je twee of drie voorstellingen op een avond om zo verschillende makers te leren kennen. Het decor: een woest bos, een kalm stroompje, waartoe de acteurs worden gedwongen zich te verhouden. Het talige Collectief Blauwdruk staat er voor de derde keer, nu met een Molière, en de eigenzinnige regisseur Zephyr Brüggen maakt een stuk zónder acteurs. T/m 13 augustus, Amsterdams Bostheater, bostheater.nl. Zaterdag staat in het teken van de Canal Parade, maar in de marge van dit grootschalige evenement zijn er ook nog theaterpareltjes te ontdekken. Een queer stand-up comedy-avond bijvoorbeeld, in de Tolhuistuin.Zaterdag 6 augustus, 18.00 uur, Tolhuistuin We willen het liefst af van dat hokjesdenken, maar dat is moeilijker dan gedacht. In deze fijne reprise van de jongerenvoorstelling over gender en seksuele oriëntatie komen dans en spel samen – ooit gemaakt op basis van uitspraken van zestien jongeren uit het GSA Netwerk (Gender & Sexuality Amsterdam). Met zinnen als: ‘Het is niet dat ik geen hokjes heb, ik ben een heel gebouw’ is de voorstelling een energieke ode aan jezelf zijn. Zondag 7 augustus, 17.00 uur, DeLaMar West Bij sommige dementerenden verandert het gedrag vroeg op de avond. Ze worden rusteloos en zijn vaker in de war, dit wordt ook wel sundowning genoemd. In dit dansstuk onderzoekt choreograaf Sara Europaeus de angst om je geheugen te verliezen. De Poetic Disasters Club & Cecilia Moisio nemen je in V mee ‘naar de magische plek waar we allemaal vandaan komen.’Vrijdag 12 augustus, 20.30 uur, Vondelpark Openluchttheater Amor die zijn pijlen slijpt, Zeus die vermomd als stier Europa ontvoert en Phaëton die met de hol geslagen zonnewagen uit de hemel ter aarde stort. Ze staan afgebeeld op laat 18de-eeuwse, vroeg 19de-eeuwse Franse klokken die zelden in Nederland te zien zijn – en zeker niet in de hoge aantallen die het pop-upmuseum naast het Van Gogh nu toont. Ze komen uit een privécollectie en zijn van ongekend hoge kwaliteit. Het contrast tussen donker marmer en gepatineerd brons, de overdadige krullen in de sokkels en de expressiviteit van het beeldhouwwerk zijn fascinerend genoeg op zich, maar de audiotour met informatie over de mythologische verhalen achter de voorstellingen voegt veel toe.T/m 31 oktober, Museumplein 4 Op jonge leeftijd vatte Neeke Fraenkel-Schoorl interesse op voor etskunst. Ze ging prenten verzamelen, kunstgeschiedenis studeren en kwam als grafiekexpert terecht bij veilinghuis Sotheby’s. De collectie die ze gedurende haar leven bijeenbracht, heeft ze nu geschonken aan het Rembrandthuis. Een logische plek want veel van haar etsen dateren uit de periode 1850-1940, de zogenaamde Etching Revival, toen kunstenaars als Manet, Morisot, Whistler en Cassatt zich lieten inspireren door het ertswerk van hun voorganger Rembrandt. Een tiental hoogtepunten uit de collectie Fraenkel-Schoorl wordt nu getoond in combinatie met Rembrandts werk.T/m 30 oktober, Het Rembrandthuis Totdat de Amerikaanse commodore Perry in 1854 met een zwaar bewapende vloot de haven van Tokio invoer en toegang eiste tot Japan, was het Aziatische land vrijwel geheel afgesloten van de rest van de wereld. Alleen Nederland had een voet tussen de deur. Dat had vanaf 1641 een handelspost op het kunstmatige eiland Deshima in de baai van Nagasaki. De arts Antoon Bauduin had een broer die werkte op Deshima en arriveerde in Japan in 1862. Hij ging lesgeven als arts, maar was ook een niet onverdienstelijk amateurfotograaf. Zijn unieke foto’s geven een unieke kijk op een land dat net zijn grenzen opende.T/m 4 september, Rijksmuseum Jurkjes aan houten kruisen van inheemse kinderen die de assimilatie in het Canadese kostschoolsysteem niet hebben overleefd. In hevigheid toegenomen bosbranden die het leefgebied van Aboriginals bedreigen. Arme boeren die bomen in de Amazone kappen om hun familie te voeden. En het verlies van biodiversiteit door zaadveredeling en het monopolie van grote spelers in de agrarische sector. Met die vier winnaars in de hoofdcategorie vormt World Press Photo dit jaar weer een goede weerspiegeling van de actualiteit. In totaal zijn er 24 winnaars uit zes regio’s wereldwijd.T/m 14 augustus, Nieuwe Kerk Na een wandeling door het Rijksmuseum mogen kinderen zelf aan de slag om een meesterwerk op groot formaat te maken. Op zaterdag wordt getekend met verschillende materialen zoals houtskool, pastel inkt en waterverf. Zondags leren kinderen om te etsen en wordt hun werk afgedrukt met behulp van de zogenaamde drogenaaldtechniek. Met een ticket mogen kinderen (vanaf 6 jaar) 45 minuten in de Picknickruimte van het museum werken aan hun kunstwerk.Dagelijks, 11.00 uur, Rijksmuseum Bij het Scheepvaartmuseum draait de hele zomer een speciaal programma voor het hele gezin. Zo kunnen kinderen zelf een eigenzinnige vlag maken op het Open Plein, vissen naar plastic in het water rondom het museum of worden voorgelezen uit het prentenboek Julian is een zeemeermin. Die laatste gaat niet alleen over een zeemeermin, maar ook over trots zijn op wie je bent en de moed om dat uit te dragen.T/m 4 september, Het Scheepvaartmuseum Al zijn hele carrière noemt de uiterst productieve Franse regisseur François Ozon zijn Duitse collega Rainer Werner Fassbinder (1945-1982) zijn grootste inspiratiebron. Met zijn nieuwste film creëert hij een gender-swapped variant van Fassbinders Die bitteren Tränen der Petra von Kant (1972) en keert hij bovendien terug naar de soaperige vertelstijl van zijn eigen vroege films.Te zien in: Cinecenter, Eye Filmmuseum, Rialto, Studio/K Het albinisme van de zeventienjarige Grace, een Rotterdamse van Burundese komaf, zet haar zoektocht naar identiteit op scherp in Sia Hermanides regiedebuut, deels gebaseerd op het leven van de charismatische hoofdrolspeelster Latifa Mwazi.Te zien in: De Balie, Rialto De Italiaanse klassieker uit 1962 wordt digitaal opgepoetst opnieuw uitgebracht, ter ere van zowel de zestigste verjaardag van de film als het honderdste geboortejaar van regisseur Pier Paolo Pasolini. Die had al een flinke carrière als schrijver opgebouwd voor hij met zijn debuut Accattone (1961) en deze tweede film een wervelende en veelbesproken entree maakte in de filmwereld. Zijn uit het rauwe Italiaanse leven gegrepen verhalen over pooiers en prostituees vielen niet bij iedereen in goede aarde. In Mamma Roma schittert Anna Magnani in de titelrol als een voormalig tippelaarster die uit het leven wil stappen, maar die kans wellicht niet krijgt. Ondertussen moet ze ook haar zeventienjarige zoon uit de problemen zien te houden.Te zien in: De Balie, Eye Filmmuseum, De Uitkijk Tijdens de Artis Zoomeravonden is het park iedere zaterdag tot zonsondergang open. Zaterdagavond treedt artiest Inge Lamboo in de Muziektent op. Dit aanstormende muziektalent dat in het seizoen 2020/2021 van The Voice of Holland meedeed, schrijft autobiografische liedjes. Met haar nummers maakt ze zich hard voor mensen die worstelen met hun mentale gezondheid en seksualiteit.Zaterdag 6 augustus, 19.00 uur, Artis Buitenspelen: Eva van Manen en ShishaniBuitenspelen voor de GRAP is een samenwerking tussen stichting GRAP, een organisatie voor Amsterdamse popmuziek, Sena Performers en het Vondelpark Openluchttheater. Eerst bestijgt Eva van Manen het podium; ze schrijft, produceert en dompelt zich als artiest onder in verschillende disciplines en werelden. Daarna volgt de Belgisch-Namibische singer-songwriter Shishani, die bekendstaat om haar warme, diepe stem en zichzelf op de gitaar begeleidt. Een kaartje reserveren is trouwens niet nodig; iedereen is welkom.Zaterdag 6 augustus, 15.00 uur, Vondelpark Openluchttheater Na twee jaar zonder mag het zaterdag weer: de Canal Parade. Jaarlijks komen honderdduizenden bezoekers op dit hoogtepunt van de Amsterdam Pride af. De botenparade voert van het Oosterdok via de Nieuwe Herengracht, de Amstel en de Prinsengracht naar het Westerdok. Voor wie na een hele week feesten nog puf heeft, wordt de week zondag afgesloten met de (gratis) Pride closing party op de Dam.Canal Parade, 12.00 uur, Pride closing party, 14.00 uur Wie graag overdag feest, kan op zaterdag bij Thuishaven terecht, ook wel ‘de culturele vrijhaven van de stad’ genoemd. Dit weekend treedt dj Remco Beekwilder op. Ook zijn er optredens van dj’s Adriana Lopez & Lewis Fautzi en Temudo. Om 23.00 uur nog niet uitgedanst? Dan kun je daarna het licht uitdoen tijdens de nachtshow.Zaterdag 6 augustus, 13.00 uur, Thuishaven||https://www.parool.nl/kunst-media/onze-uittips-voor-komende-week-theater-zonder-acteurs-plastic-vissen-de-digitaal-opgepoetste-mamma-roma-en-de-pride-closing-party~be46d86c/
2022-08-05||Liz Truss is favoriet om de nieuwe premier van het VK te worden, maar erg realistisch zijn al haar beloftes niet||Liz Truss lijkt de grootste kans te hebben om op 5 september Boris Johnson op te volgen als premier van het Verenigd Koninkrijk. In alle peilingen onder leden van de Conservatieve Partij ligt zij voor op haar uitdager Rishi Sunak, in veel gevallen ruim. Bovendien scharen de laatste dagen ook steeds meer prominente partijleden zich achter haar campagne. De leden van de Conservatieve Partij stemmen deze maand over de vraag wie hun nieuwe leider wordt: Truss of Sunak. Wie de interne partijstemming wint, wordt ook direct leider van het land. De Conservatieve Partij heeft een meerderheid in het parlement en regeert alleen. Het is aan Sunak om het tij tijdens campagnebijeenkomsten in het land alsnog te keren. Dat lukt hem volgens Paul Whiteley, emeritus hoogleraar politicologie aan de Universiteit van Essex, alleen als hij leden van zijn partij ook iets positiefs voorschotelt. Lang hamerde Sunak puur op fiscale discipline: wat financieel allemaal niet kan in de huidige economisch zware tijd dus. Dat slaat matig aan. De strijd tussen hem en Truss spitst zich juist vooral toe op belastingverlaging. Truss heeft op dat vlak meer te bieden, zij belooft onmiddellijke belastingverlagingen voor burgers én bedrijven. Veruit de meeste economen waarschuwen echter, net als Sunak tijdens het laatste televisiedebat donderdag, dat zulke maatregelen negatieve gevolgen hebben. Ze klinken mooi, maar met de huidige torenhoge inflatie is belastingverlaging onverstandig. Die zal de inflatie alleen maar aanwakkeren, waardoor de Britse centrale bank genoodzaakt zal zijn de rente nog verder te verhogen. Het zal hypotheken en andere leningen duurder maken en de economie schaden. Bovendien kosten de belastingverlagingen miljarden, die de Britse regering niet heeft. Truss’ plannen zullen de staatsschuld opdrijven, al zegt zij zelf van niet. Maar Truss weigert haar plannen gedetailleerd te onderbouwen. Haar beloftes zijn volgens Whiteley opportunistisch. “Ze belooft belastingverlaging, omdat leden van de Conservatieve Partij dat willen horen.” Zo zet ze de realistischer Sunak tegen de muur. Sunak opperde vorige week ineens, geheel tegen zijn eerdere lijn in, toch ook maar een cadeautje: hij wil de btw op energierekeningen een jaar lang schrappen. Het kwam hem op hoon te staan. ‘Het is precies wat het lijkt,’ schreef Larry Elliott, economieverslaggever van The Guardian. ‘Een draai van 180 graden uit pure wanhoop.’ Dat zelfs Sunak zich nu genoodzaakt voelt om zulke voor de schatkist dure beloftes te doen, komt doordat de circa 180.000 leden van de Conservatieve Partij sterk vasthouden aan de traditionele ideologie van hun partij. Onderdeel van die ideologie is de neoliberale wens om de overheid zo klein mogelijk en de belastingen laag te houden. Opvallend is dat Sunak onder Conservatieve kiezers juist populairder lijkt dan Truss. Alleen zijn het dus niet deze kiezers die deze maand bepalen wie de nieuwe premier van het VK wordt, maar de partijleden. Truss afficheert zich al haar hele campagne nadrukkelijk als de nieuwe Margaret Thatcher. Die vroegere premier is het gezicht van de neoliberale doctrine in het VK. “Voor veel Conservatieve partijleden is zij een soort heilige,” zegt Whiteley. Die leden zijn bovendien, anders dan meestal wordt verondersteld, gemiddeld lager opgeleid dan leden van de linkse oppositiepartij Labour. Mede daardoor zijn zij niet allemaal geneigd de economische beloftes van Truss kritisch te analyseren. “Zij lezen nu eenmaal niet altijd de economische analyses van kwaliteitskrant The Financial Times.” Toch heeft Truss, meer dan Sunak, een economisch probleem als zij in september werkelijk premier wordt. Haar beloofde belastingverlagingen lijken simpelweg niet uitvoerbaar. Whiteley denkt dat Truss zal proberen de politieke aandacht af te leiden door snel andere zaken te agenderen, zodat zij ongemerkt op haar belastingbeloftes kan terugkomen. Ze heeft bewezen erg bedreven te zijn in zulke politieke manoeuvres. Zo stemde zij in 2016 tegen de brexit, maar presenteert zij zich nu als keiharde brexiteer. “En als student in Oxford sprak zij zich zelfs, nog als lid van oppositiepartij Liberale Democraten, uit voor afschaffing van de monarchie,” grinnikt Whiteley. Daarover heeft ze het binnen de koningsgezinde Conservatieve Partij nu liever niet meer.||https://www.parool.nl/wereld/liz-truss-is-favoriet-om-de-nieuwe-premier-van-het-vk-te-worden-maar-erg-realistisch-zijn-al-haar-beloftes-niet~b97448ae/
2022-08-05||Sint en Piet stoppen dit jaar geen chocoladeletter van Tony’s Chocolonely in de schoen||Tony’s werkt al jaren samen met Barry Callebaut in Wieze voor het maken van chocoladeletters. De Belgische fabriek levert vloeibare chocolade waarvan Tony’s zelf repen maakt. Bij de Belgische fabriek kwamen eind juni problemen aan het licht. Een salmonellabesmetting dwong de chocolademaker ertoe de fabriek te sluiten. Het schoonmaken is begin juli begonnen. Dat was nou net de week dat Callebaut aan de jaarlijkse letters van Tony's zou beginnen, vertelt Bibianne Roetert, marketingmanager van Tony's voor de Benelux. “Later beginnen kan niet omdat we aan een strakke planning vastzitten.” Normaal gesproken liggen de letters in september of oktober in de winkels, maar dat gaat dit jaar niet lukken. “De reiniging neemt veel tijd in beslag.” De fabriek gaat binnenkort pas weer draaien. Uitwijken naar een andere leverancier is niet mogelijk, aldus Roetert. “Callebaut is onze partner, bij deze fabriekslijn kunnen we garanderen dat alle cacaobonen 100 procent traceerbaar zijn.” Tony's Chocolonely streeft ernaar 100 procent slaafvrije chocolade te maken. Jammer voor de fans, realiseert Roetert zich. “We hebben wel een normaal assortiment waarmee we dit kunnen ondervangen.” Een mogelijkheid om toch sinterklaas te vieren met hun chocolade: een eigen wikkel maken via de site. “Je kunt elke reep personaliseren. Op de wikkel kun je elke afbeelding zetten die je maar wilt. Je kunt er ook een letter op zetten.” Hoe groot de schade voor Tony's en Callebaut uitpakt is nog niet bekend. “Dat zijn we nog aan het inventariseren,” aldus Roetert. “Het is wel zuur, maar we gaan ons best doen om er toch te zijn voor de fans.” De band met Callebaut is niet beschadigd, aldus de marketingmanager. “De band met Callebaut blijft. Dit is overmacht. Dit ligt buiten ons aller macht. Het is vreselijk voor iedereen.” In het jaarverslag waarin Tony's altijd opvallend transparant is, zal Tony's duidelijk maken wat de gevolgen van de salmonellabesmetting was voor het bedrijf.||https://www.parool.nl/nederland/sint-en-piet-stoppen-dit-jaar-geen-chocoladeletter-van-tony-s-chocolonely-in-de-schoen~bbe81361/
2022-08-05||Baldadige Nederlanders zetten hotel Mallorca op stelten, boetes tot 60.000 euro||De politie kreeg donderdagochtend een melding dat enkele Nederlanders van begin twintig voor gevaarlijke situaties zouden zorgen in hun hotel langs de Playa de Palma, het bekende zes kilometer lange strand van hoofdstad Palma de Mallorca. Toen agenten rond 11.30 uur ter plaatse kwamen, zagen ze drie Nederlanders op het balkon staan. Eén van hen stond op het punt om te springen, de andere twee hitsten hem op om de sprong te maken, schrijven Spaanse media. De politie greep in en verwijderde het drietal zonder waarschuwing uit het hotel. Toeristen die van het balkon van hun hotelkamer in het zwembad springen, kunnen sinds enkele jaren rekenen op een flinke boete. Die boetes variëren van 6000 tot 60.000 euro. Wie zich schuldig maakt aan dit zogenoemde ‘balconing’ wordt ook stante pede uit zijn of haar hotel gezet en komt op een zwarte lijst te staan. De Spaanse politie heeft de laatste tijd de handen vol aan Nederlandse vakantiegangers. Afgelopen weekend moesten zes landgenoten hun hotel verlaten nadat ze in een dronken toestand de boel op stelten hadden gezet. Zo hadden ze de lakens en de handdoeken in stukken gescheurd en zochten ze dikwijls ruzie met de receptie. Bij het uitchecken weigerde een van de Nederlanders zijn kamersleutel af te geven, wat voor ‘een lelijk tafereel’ zorgde, aldus een receptioniste. Nederlanders misdragen zich wel vaker in het buitenland. Onlangs kwamen Max Verstappen-fans nog slecht in het nieuws nadat zij zich in Oostenrijk racistisch en seksistisch gedroegen. Het gaat zelfs verder dan dat. Op Mallorca patrouilleert de Nederlandse politie inmiddels mee. Vorig jaar zomer werd daar de 27-jarige Carlo Heuvelmans door een groep jongens uit ‘t Gooi doodgeschopt. Ook in Knokke hebben ze de handen vol aan dronken Nederlandse toeristen. “Het is jullie visitekaartje. Een nieuw exportproduct. Maar of jullie daar trots op moeten zijn, laat ik in het midden,” zei de korpschef van de Belgische badplaats over de Nederlandse hufterigheid. Dronken toeristen veroorzaken al langer grote overlast op Mallorca en Ibiza. Vooral onder Britse jongeren is balconing populair. Na een avondje stappen keren ze dronken terug in het hotel en hitsen ze elkaar op om van het balkon in het zwembad te springen. De Spaanse overheid waarschuwt toeristen al jaren voor de risico’s van de levensgevaarlijke trend. Daarbij zouden jaarlijks gemiddeld zes slachtoffers vallen. De Britse regering zette in 2012 zelfs bekende Engelsen in om jongeren uit het Verenigd Koninkrijk ervan te overtuigen niet mee te doen aan balconing. De Britse consul op de Balearen, de eilandengroep waarvan Ibiza deel uitmaakt, betrok de Britse olympisch kampioen schoonspringen Tom Daley in een waarschuwingscampagne. ‘Laat springen over aan professionals,’ zo luidde de boodschap. De olympiër drukte de jeugd ook op het hart dat het zeer onverstandig is om te gaan zwemmen met drank of drugs in je lijf.||https://www.parool.nl/nederland/baldadige-nederlanders-zetten-hotel-mallorca-op-stelten-boetes-tot-60-000-euro~b2228464/
2022-08-05||Honderden kofferclaims door chaos op Schiphol: ‘En de meeste aanvragen moeten nog komen’||Uit een rondgang langs de grote Nederlandse reisverzekeraars blijkt dat het dit jaar fors drukker is dan anders. Centraal Beheer zegt tot nu toe 240 claims te hebben ontvangen. Dit betreft claims voor zogenaamde tijdelijke voorzieningen, meldt de verzekeraar. Klanten kunnen als hun bagage niet aankomt op de bestemming voor maximaal 250 euro aan aankopen claimen, 'denk aan tandpasta, een zwembroek, of ondergoed’. Unigarant, het verzekeringsbedrijf van de ANWB, kreeg tot nu ‘enkele honderden’ schades en telefoontjes binnen van klanten. De verzekeraar kan de meldingen van vermiste bagage van Schiphol ‘nog niet 1 op 1' uit de systemen filteren, maar het zijn er ‘in ieder geval meer dan gemiddeld’. Twee andere grote verzekeraars, Allianz en ASR, kunnen nog geen cijfers delen. Een historische vergelijking trekken is niet makkelijk, omdat de afgelopen jaren door corona veel minder gereisd is. Die cijfers zijn dus niet echt representatief. Feit is dat de huidige kofferchaos op Schiphol en andere Europese luchthavens niet eerder vertoond is. “De vertraagde dan wel vermiste koffer is een probleem van alledag,” zegt Paul Vaneker van EU-claim. “Echter is de omvang op dit moment ongekend hoog.” Nog steeds staan er koffers tussen de bagagebanden, meldt een woordvoerder van Schiphol. “Er wordt constant bagage teruggebracht bij de eigenaar, maar er kunnen ook stukken bijkomen. Het aantal achtergebleven koffers wordt wel steeds kleiner.” Centraal Beheer verwacht dat de claims die tot nu toe binnenkwamen nog maar het begin zijn. Aanvragen voor volledige vergoeding van verloren bagage volgen namelijk nog. “De meeste claims verwachten wij pas in het najaar. Als je je koffer kwijtraakt, heeft je luchtvaartmaatschappij 60 dagen de tijd om hem terug te vinden. Lukt dat niet, dan nemen wij de claim in behandeling.” Klanten die niet verzekerd zijn kunnen de schade ook verhalen op de luchtvaartmaatschappijen. KLM, veruit de belangrijkste speler op Schiphol, beantwoordde vragen van deze krant over het aantal claims, de omvang daarvan en het aantal nog terug te bezorgen koffers tot nu toe niet.||https://www.parool.nl/amsterdam/honderden-kofferclaims-door-chaos-op-schiphol-en-de-meeste-aanvragen-moeten-nog-komen~b71b54b0/
2022-08-05||‘Woningmarkt in impasse door oplopen hypotheekrente’||Vorige maand telde de keten ruim een kwart minder hypotheekaanvragen voor de aankoop van een woning dan een maand eerder. En vergeleken met een jaar terug ging het om een daling van bijna een derde. Het gemiddelde hypotheekbedrag nam daarbij op jaarbasis bijna 5 procent toe. Mensen die zich oriënteren op de woningmarkt lijken de aankoop van een woning uit te stellen tot de hypotheekrente weer wat is gedaald of het aanbod betaalbaarder wordt, is de indruk van De Hypotheker. De huizenprijzen liggen namelijk nog altijd op een erg hoog niveau. En “door de hogere hypotheekrente kunnen woningzoekenden op dit moment minder lenen. Hierdoor staat de betaalbaarheid van woningen onder druk”, legt commercieel directeur Menno Luiten van de keten uit. Hij wijst erop dat veel mensen wel willen verhuizen, maar volgens onderzoek van De Hypotheker op zoek zijn naar een woning van ongeveer 349.000 euro. Dit terwijl de gemiddelde verkoopprijs in het tweede kwartaal nog op 448.000 euro lag. Onlangs waren er ook al andere signalen dat de woningmarkt wat aan het afkoelen is. Volgens het Centraal Bureau voor de Statistiek (CBS) zwakte de toename van de huizenprijzen in juni bijvoorbeeld duidelijk af, al bleef de toename wel op een relatief hoog niveau. Bouwconcern Heijmans merkte daarnaast dat het aantal mensen met concrete interesse per nieuwbouwhuis terugliep. Makelaarsorganisatie NVM constateerde op haar beurt dat de hoeveelheid te koop staande huizen de laatste maanden flink is toegenomen. Maar mensen zouden over het algemeen hun huis eerst willen verkopen voordat ze zelf een nieuwe woning aanschaffen, zeiden de makelaars er ook meteen bij. Dat zou de reden zijn dat het aantal transacties nog achter blijft bij het aanbod. Luiten waarschuwt dat iedereen niet te vroeg moet juichen over de licht afkoelende woningmarkt, die op zich een “gezonde ontwikkeling” is. Dit komt doordat de prijzen nog steeds flink oplopen en er nog steeds veel te weinig huizen zijn. “Het is cruciaal dat de aandacht niet verslapt en tekort aan woningen urgent op de agenda blijft”, is daarom zijn advies aan beleidsmakers.||https://www.parool.nl/nederland/woningmarkt-in-impasse-door-oplopen-hypotheekrente~b1f833db/
2022-08-05||Epidemioloog: Apenpokkenvirus kan nog worden ingedamd||Op 27 april werd hier het eerste geval ontdekt, aldus het RIVM. In andere westerse landen werd het virus ook in het voorjaar vastgesteld. Wereldwijd zijn er inmiddels meer dan 25.000 gevallen. De Wereldgezondheidsorganisatie heeft apenpokken uitgeroepen tot een gevaar voor de volksgezondheid. In Spanje, India en Brazilië zijn in totaal vier overlijdensgevallen gerapporteerd bij mannen tussen de 22 en 41 jaar. “In Spanje was de doodsoorzaak encefalitis, een ontsteking van de hersenen,” zegt Matthijs Welkers, arts-microbioloog van Amsterdam UMC. “Uit eerdere studies uit Afrika bleek dat gemiddeld 2 procent van de patiënten een encefalitis ontwikkelt. Encefalitis kan overigens ook voor­komen bij andere virale infectieziekten zoals herpes, waterpokken en mazelen.” Meestal zorgt een besmetting alleen voor pijnlijke blaasjes en jeuk, maar het kan dus dodelijk zijn. In welke mate is onduidelijk. Er is, zoals aan het begin van elke uitbraak van infectieziekten, niet precies bekend hoeveel mensen zijn besmet. Volgens de wetenschappelijke literatuur overlijden 3 tot 5 mensen per 100 besmettingen, maar dat beschrijft de situatie in Afrika in de jaren tachtig. “Op grond van de huidige kennis denk ik dat 1 op de 1000 infecties dodelijk is, waarschijnlijk zelfs nog minder,” aldus Welkers. Apenpokken is géén ‘homovirus’; iedereen kan het krijgen. De overdracht vindt voornamelijk plaats via intiem contact met een besmet persoon. Denk aan ‘zoenen, vrijen en seks’, aldus het RIVM. Mensen met veel wisselende seksuele contacten lopen daarom een groter risico. De kans dat besmetting via virusdeeltjes op het beddengoed of via druppels uit de blaasjes verloopt, wordt momenteel als laag ingeschat. Het apenpokkenvirus circuleert veel minder snel onder de totale bevolking dan bijvoorbeeld het coronavirus. Donderdag meldde het RIVM 957 besmettingen met het apenpokkenvirus; een toename van 79 ten opzichte van de week ervoor. Dat is de kleinste toename sinds eind juni. “Vergeleken met het coronavirus evolueert het virus zeer langzaam,” aldus Welkers. Als het virus geen genetische veranderingen ondergaat die de besmettingskans drastisch vergroten, lijkt apenpokken niet tot een grote uitbraak onder de gehele bevolking te kunnen leiden. “Maar zolang het virus blijft groeien in de huidige groep, neemt de kans wel toe dat apenpokken wordt geïntroduceerd in andere groepen,” zegt Amrish Baidjoe, veldepidemioloog-microbioloog bij Artsen Zonder Grenzen en de London School of Hygiene and Tropical Medicine. In Nederland is één kind positief getest, al is niet bekend hoe dat is gebeurd. Wat geruststellend is: de Amsterdamse basisscholier heeft geen klasgenoten of kinderen op de sportclub besmet. “Ja, maar het hangt ervan af hoeveel er nationaal en mondiaal uit de kast wordt getrokken,” zegt Baidjoe. Het vergt volgens hem maatschappelijke focus, maar vanwege tal van andere problemen is dat niet eenvoudig. Ook klimaatproblemen als hitte en watertekorten zijn nu acuut. Bovendien circuleert het coronavirus nog en is de druk op de GGD al groot. En er is mondiaal een tekort aan apenpokkenvaccins. Ja, maar niet acuut. Het duurt 2 tot 6 weken voordat de vaccinatie werkt. In Amsterdam is de vaccinatiecampagne vorige week maandag van start gegaan, elders in Nederland gebeurde dat later. Verder is het opkomstpercentage van de hoogrisicogroep (nog) niet hoog: zo’n 50 procent. Dat komt mede door vakantieperiode. Wel vergroot vaccinatie de aandacht voor apenpokken. De GGD stak al veel tijd in voorlichting. Bij de Pridefestiviteiten van komende weekeinde lopen er ook GGD-voorlichtingsteams door de stad.||https://www.parool.nl/nieuws/epidemioloog-apenpokkenvirus-kan-nog-worden-ingedamd~b4425654/
2022-08-05||Amnesty: Oekraïne bracht eigen bevolking soms in gevaar||‘We hebben een patroon vastgesteld waarbij Oekraïense strijdkrachten burgers in gevaar brengen en de oorlogswetten overtreden wanneer ze opereren in bevolkte gebieden,’ zegt Agnès Callamard, secretaris-generaal van Amnesty. ‘Het feit dat het land zich moest verdedigen, ontslaat het Oekraïense leger niet van de verplichting het internationaal humanitair recht te respecteren.’ Volgens Amnesty heeft het leger militaire bases opgezet in woonwijken. Ook zijn er aanvallen uitgevoerd vanuit bewoonde gebieden, onder meer vanuit scholen en ziekenhuizen. Dit is in strijd met het internationaal humanitair recht, zo zegt de mensenrechtenorganisatie, omdat burgerdoelen hierdoor in militaire doelen veranderen. Toen de Russen terugschoten werden burgers gedood en infrastructuur vernietigd. Maar, zegt Amnesty er meteen bij: ‘Dergelijke schendingen rechtvaardigen op geen enkele manier de willekeurige aanvallen van Rusland, waarbij talloze burgers zijn gedood en gewond.’ Tussen april en juli 2022 inspecteerden Amnesty-onderzoekers Russische aanvallen in de regio’s Charkov, de Donbas en Mykolajev. Er werden plekken onderzocht waar Russische munitie was ingeslagen, er werd gesproken met overlevenden, getuigen en familieleden van slachtoffers en er werden onder meer wapenanalyses uitgevoerd. Bij die onderzoeken werd ook bewijs gevonden van Oekraïense troepen die aanvallen uitvoerden vanuit woonwijken en militaire bases. Dat was het geval in negentien steden en dorpen in diverse regio’s. Er waren volgens Amnesty alternatieven beschikbaar die burgers niet in gevaar hadden gebracht, zoals militaire bases of dichtbeboste gebieden in de buurt, of andere gebouwen verder weg van woonwijken. Ook lijkt het er niet op dat burgers zijn gevraagd te evacueren. Daarmee is het de militairen niet gelukt alle haalbare voorzorgsmaatregelen te nemen om burgers te beschermen, stelt Amnesty vast.||https://www.parool.nl/wereld/amnesty-oekraine-bracht-eigen-bevolking-soms-in-gevaar~be6327fd/
2022-08-05||Waarschuwing vanwege gevechten rond grootste kerncentrale Europa: ‘Extreem zorgelijk’||Volgens de nucleaire waakhond van de Verenigde Naties loopt de situatie rondom de Oekraïense kerncentrale Zaporizja ‘volledig uit de hand’. De kerncentrale, die is gelegen in de zuidoostelijke stad Enerhodar, is de grootste van Europa, maar wordt bedreigd door de oorlog. Het Internationaal Atoomenergie Agentschap (IAEA) wil snel toegang krijgen tot de nucleaire reactor, die wordt bezet door Russische militairen, om zo de situatie in de centrale te stabiliseren en een nucleaire ramp te voorkomen. IAEA-hoofd Rafael Grossi zei tegen de Zwitserse krant Tages-Anzeiger dat de communicatie met de kerncentrale ‘fragiel’ is en dat er niet iedere dag contact is met de medewerkers. “We kunnen ons geen gebrekkige communicatie veroorloven met een centrale in een gebied dat van belang is voor de veiligheid. We zijn bekend met de berichten dat er munitie is opgeslagen in de centrale, en dat er aanvallen zijn op de krachtcentrale,” aldus Grossi. In een interview met persbureau AP zei Grossi dinsdag dat de situatie in de centrale steeds gevaarlijker wordt. De Russen veroverden de kernreactor in maart, maar nemen nauwelijks veiligheidsmaatregelen in acht. “Iedere regel omtrent nucleaire veiligheid is overtreden,” zei Grossi. “Wat er op het spel staat is extreem zorgelijk, extreem ernstig en gevaarlijk.” Rond de centrale wordt veel gevochten. Er is volgens Grossi ook sprake van een ‘paradoxale situatie’ binnen de centrale, die bijdraagt aan de onveiligheid. Het complex is namelijk in handen van het Russische leger, maar de medewerkers zijn Oekraïners. Zij gaan gebukt onder veel stress, wat leidt tot conflicten op de werkvloer en mogelijk zelfs tot geweld. Grossi zegt dat de leveringsketen van apparatuur en reserveonderdelen is verstoord, maar dat het IAEA niet in staat is een volledig beeld te krijgen van de situatie ter plekke. “We weten dus niet of de centrale alles aangeleverd krijgt wat het nodig heeft.” Het IAEA wil zo snel mogelijk inspecties uitvoeren om te achterhalen of het nucleaire materiaal in Zaporizja veilig is. “En er is heel veel nucleair materiaal daar om te inspecteren,” aldus Grossi. “Dit is waarom ik er vanaf dag één op aandring dat we in staat moeten zijn om erheen te gaan om veiligheidschecks en reparaties uit te voeren en te helpen, zoals we eerder ook deden in Tsjernobyl.” Het risico op een nucleair ongeluk is groot, en zou tot een grotere ramp kunnen leiden dan die van Tsjernobyl in 1986. Zaporizja beschikt over zes reactoren, waarvan twee op dit moment in gebruik zijn. Op 4 maart werd de centrale bestookt met mortiergranaten, waarop brand ontstond. Die werd kort daarop geblust. Ook zijn twee van de vier stroomkabels beschadigd. De Russen bezetten Tsjernobyl in maart voor korte tijd, maar vertrokken daar na een aantal weken. Ook over die centrale bestaan nog zorgen. Grossi bezocht Tsjernobyl in april, het IAEA helpt om de situatie daar te stabiliseren. Volgens Grossi is het noodzakelijk dat het IAEA toegang krijgt tot Zaporizja. Hij vraagt Oekraïne en Rusland om hun bezwaren wat betreft jurisdictie opzij te schuiven. Het IAEA moet officieel toestemming van Oekraïne krijgen voor toegang, omdat de centrale op Oekraïense grondgebied ligt. Maar in de praktijk is alleen de toestemming van de Russen nodig, omdat zij de feitelijke controle hebben over het complex. Grossi: “Ik smeek beide partijen om deze missie doorgang te verlenen.”||https://www.parool.nl/wereld/waarschuwing-vanwege-gevechten-rond-grootste-kerncentrale-europa-extreem-zorgelijk~be862c2e/
2022-08-05||Verrassend herstel in deel van het Great Barrier Reef: er groeit nieuw koraal ||Het Great Barrier Reef voor de Australische kust ziet in een korte tijd een verrassend herstel. Het noordelijke en centrale deel van het rif hebben het hoogste percentage aan koraal sinds het monitoren 36 jaar geleden begon. De afgelopen jaren was er sprake van ernstige verbleking en afsterving van het Great Barrier Reef. Sinds 1995 is de helft verloren gegaan. De oorzaken zijn talrijk, maar klimaatopwarming geldt als de belangrijkste boosdoener. Koraal kan slecht tegen warmer water. Tot nu toe is de gemiddelde temperatuur op aarde met ruim 1 graad gestegen sinds de industriële revolutie in de negentiende eeuw. Een stijging van 2 graden is funest voor koraal. Het Australian Institute of Marine Science (Aims) maakte de nieuwe cijfers bekend in zijn jaarverslag over het gebroken jaar 2021 en 2022. Van augustus vorig jaar tot en met mei dit jaar zijn 86 riffen onderzocht. De bedekking met hard koraal in het noordelijk deel van het rif kwam uit op 36 procent in vergelijking met 2021, toen slechts 27 procent bedekt was. In 2017 was dit zelfs gedaald tot nog maar 12 procent. Het centrale deel van het 2300 kilometer lange Great Barrier Reef herstelde zich van 26 procent bedekking vorig jaar naar 33 procent dit jaar. In 2019 was de bedekking van de centrale regio nog slechts 13 procent. In de zuidelijke tak van het Great Barrier Reef daalde het harde koraal het afgelopen jaar wel van 38 procent naar 34 procent bedekking. De voornaamste oorzaak van het afsterven van het koraal op deze locatie is een plaag van doornenkroonzeesterren die zich tegoed doen aan het koraal. Australië bestrijdt die zeesterren inmiddels. Waarom het noordelijke en centrale deel van het Great Barrier Reef een opleving beleeft is voor de ceo van Aims, Paul Hardisty, nog onduidelijk. Wetenschappers weten nog weinig van het koraal-ecosysteem onder water. Het bleken van het koraal hangt ook samen met vier hittegolven die elkaar sinds 2016 kort na elkaar opvolgden. In die periode begon het koraal massaal af te sterven. De algen die in symbiose leven met het koraal en die voor de intense kleuren zorgen worden bij hogere watertemperaturen wit en sterven, en dan sterft het koraal ook. Hardisty heeft grote zorgen over het duurzame karakter van het koraalherstel. Slechts een van de 400 soorten koraal keert namelijk terug: het Acroporakoraal, een stenige soort met uitsteeksels. Het Great Barrier Reef blijft uitermate kwetsbaar voor menselijke verstoringen en de opwarming van het zeewater, waarschuwt hij.||https://www.parool.nl/wereld/verrassend-herstel-in-deel-van-het-great-barrier-reef-er-groeit-nieuw-koraal~b304bb19/
2022-08-05||Mountainbiker Anne Terpstra pakt leiding in Wereldbeker: ‘Ik zou superblij zijn met een titel’||“Ja, dat voelt heel goed.” Terpstra glundert van achter haar laptop wanneer ze vertelt over de leiderstrui. Die mag ze naar alle verwachting aanstaand weekend in Canada dragen. “Het is gewoon heel bijzonder, want die heb ik nog nooit eerder gedragen. En daarbij heb ik de juiste flow wel te pakken.” Dat heeft ze zeker. Na een vijfde plek op de Olympische Spelen in Tokyo begon ze vol goede moed aan het nieuwe wereldbekerseizoen. Mocht ze dit jaar over een maand in Val di Sole afsluiten met de leiderstrui, wil ze nog niet spreken van een kroon op haar carrière. “Ik zou het een kroon op dit seizoen noemen. Ik zou natuurlijk superblij en supertrots zijn met een titel, maar ik ben niet iemand die ver vooruitkijkt. Voor nu zeg ik: Parijs 2024, en dan kijken we verder. Het was sowieso nooit mijn plan om zo lang te fietsen.” Het originele plan in 2013 was om na het behalen van haar bachelor geneeskunde ‘even’ te stoppen met studeren, om te focussen op de Spelen van 2016. “Daarna ging het stap voor stap. Bij elk moment dat ik kon kiezen tussen stoppen of doorgaan, heb ik gekeken of ik nog beter kon worden. Als dat kon, én ik motivatie had, ging ik door.” Haar carrière kreeg een boost toen ze voor de liefde naar Duitsland verhuisde. “Hier heb ik alle ondergronden in de omgeving en ik merk dat ik daardoor echt beter ben geworden. En tja, het zit in de naam, je hebt toch echt mountains nodig om te oefenen.” Daarnaast mist de sport in Nederland populariteit om te groeien, en dat terwijl de sport bestaat uit intense races met spectaculaire acties in extreme weersomstandigheden. “Het liefste heb je natuurlijk een Worldcup in Nederland. Maar ik denk niet dat die er ooit komt. Ik zou veel mensen het geweldige gevoel van mountainbiken gunnen. Voor mij is fietsen op de weg veel te saai, daar is geen enkel hobbeltje.” Terpstra kan na haar sportcarrière terugvallen op geneeskunde. Werk binnen de wielersport lijkt haar ook wel wat, ‘maar met een geneeskundestudie ga je niet veel fietsen verkopen’. Eén ding is zeker: ze is bewust bezig met haar leven buiten de topsport. “Het is niet dat ik heel naïef alleen maar aan het fietsen ben. Als ik de motivatie niet meer zou hebben, dan wil ik vandaag of morgen kunnen stoppen. Ik wil niet móeten fietsen.” Zal Terpstra tevreden zijn, ongeacht wat de toekomst brengt? “Ja, absoluut. Ik ben versneld volwassen geworden. Je kijkt in topsport steeds naar waar je wel en niet goed in bent, en waar je beter in kan worden. Dat neem je mee in het leven naast de fiets. De mate van zelfreflectie is zo groot.”||https://www.parool.nl/sport/mountainbiker-anne-terpstra-pakt-leiding-in-wereldbeker-ik-zou-superblij-zijn-met-een-titel~bff7d8cc/
2022-08-05||Op zoek naar de voorwerpen in Van Goghs schilderijen, zoals de vaas die een vetpot bleek ||Was de vaas waarin de beroemde zonnebloemen van Van Gogh staan eigenlijk wel een vaas? En schilderde hij zijn Stilleven met aardappels wel echt in Nederland, zoals altijd is aangenomen? Conservator historische vormgeving Alexandra van Dongen van museum Boijmans Van Beuningen stortte zich tijdens de coronapandemie op dit soort vragen. Ze deed onderzoek naar de alledaagse voorwerpen op de schilderijen van Van Gogh en deed een aantal interessante ontdekkingen. “Ik ben al jaren bezig om alledaagse voorwerpen als model in de beeldende kunst te bestuderen. Door de objecten die op de schilderijen te zien zijn nauwkeurig te bestuderen en ze te identificeren, kom je te weten hoe een kunstenaar te werk ging en waarom hij voor bepaalde kleuren, vormen en materialen koos.” Zo concludeerde Van Dongen dat de vaas van het beroemde schilderij Veertien zonnebloemen in een vaas eigenlijk geen vaas maar een zogeheten vetpot was. Aan de hand van de identificatie van een aardewerken steelpan ontdekte ze ook dat Stilleven met aardappels helemaal niet, zoals altijd werd gedacht, in 1885 in Nuenen is geschilderd, maar één jaar later, in Parijs. Als een detective dook Van Dongen op een kleine negentig schilderijen en tekeningen van Van Gogh om de daarop afgebeelde voorwerpen te bestuderen. Provençaalse vetpotten, koffieketels, weefgetouwen, mangels, tabakspijpen: alles nam ze uitvoerig en nauwgezet onder de loep. “Er is al zoveel geschreven over het werk van Van Gogh, maar de alledaagse objecten in zijn kunst bleken nauwelijks onderzocht te zijn. Tijdens mijn onderzoek had ik regelmatig het idee dat ik over de schouder van de schilder meekeek.” Ze ontdekte dat Van Gogh de voorwerpen precies verbeeldde zoals hij zijn modellen van vlees en bloed portretteerde. “Heel naturalistisch, zonder iets aan het karakter van van de objecten te veranderen. Doordat we nu precies weten waar die objecten vandaan komen, hoe ze eruit zagen en van welk materiaal ze zijn gemaakt, weten we weer iets meer over de manier van werken van Van Gogh.” Van Dongen verbleef in 2021 voor haar onderzoek een maand in de kunstenaarsresidentie van het Vincent van Gogh Huis en sliep in de kosterswoning in Van Goghs geboortedorp Zundert, waar zijn vader dominee was. “Ik mocht daar als eerste kunsthistoricus verblijven, een grote eer. De omgeving, op loopafstand van zijn geboortehuis, was heel inspirerend.” Ook onderzocht ze een maand lang de door Erfgoed Eindhoven opgegraven scherven van keramiek en glaswerk, afkomstig uit de achtertuin van de pastorie in Nuenen en ooit gebruikt in de keuken van de familie Van Gogh. Tijdens het verblijf in Zundert ontstond, in samenwerking met directeur Ron Dirven, het idee voor de tentoonstelling in het Van Gogh Huis, die tegelijk opent met de verschijning van het boek Dichter bij Vincent. Op de tentoonstelling staan niet de schilderijen van Van Gogh centraal, maar de gebruiksvoorwerpen die erop te zien zijn. “De zoektocht naar vazen, potten en ketels was ontzettend leuk, en leidde naar allerlei collecties, verzamelaars en Franse brocantes, waar ik soms voor enkele tientjes een identiek negentiende-eeuws voorwerp vond.” Drie voorwerpen op de expositie zijn daadwerkelijk in handen geweest van de beroemde schilder. Het Musée d’Orsay in Parijs en het Van Gogh Museum Amsterdam hebben ze in bruikleen gegeven. Het betreft een Normandische koperen melkkan, een Frans aardewerken likeurkannetje en een Frans vaasje van steengoed in Japanse stijl. Van Gogh gebruikte het voor een doek dat hij schilderde vlak voor hij tragisch aan zijn einde kwam. Van de nog bestaande, kwetsbare wilgentenen stoel waarop Van Gogh meerdere modellen in Arles liet poseren, waaronder postbode Joseph Roulin, werd een replica gemaakt door de lokale stoelenmatter Rien Stuijts uit Zundert. Van Dongen zegt een duidelijke missie te hebben met haar speurwerk. “In 2012 ontdekte ik dat op een paneel in Boijmans Van Beuningen van Jan van Eyck uit de 15de eeuw een aardewerken apothekerspot afkomstig uit Damascus is afgebeeld. Daarmee werd het de oudst bekende afbeelding van Arabisch keramiek in de Europese beeldende kunst. Van dat soort ontdekkingen word ik helemaal gelukkig.” Dichter bij Vincent. Alledaagse Voorwerpen in het werk van Vincent van Gogh, Sterck & De Vreese € 29,95. De gelijknamige tentoonstelling is tot en met 30 oktober te zien in het Vincent Van GoghHuis in Zundert. Alexandra van Dongen: “Lange tijd werd gedacht dat Van Gogh zijn Stilleven met aardappels in 1885 in het Nuenen had geschilderd. Onderzoek naar de herkomst van de afgebeelde steelpan wees uit dat dit keukengerei van aardewerk en loodglazuur in het Zuid-Franse pottenbakkersdorp Vallauris werd vervaardigd en in vrijwel elke Franse keuken te vinden was, ook in Parijs. Technisch onderzoek naar het bedoekte linnen van dit stilleven maakte duidelijk dat er op het oorspronkelijke doek een stempel staat van de Parijse firma Tasset et L’Hôte, een winkel voor kunstenaarsbenodigdheden. Door beide inzichten kon het stilleven worden toegeschreven aan Vincents Parijse periode.” Alexandra van Dongen: “Provençaals aardewerk werd bekend door Van Goghs bloemstillevens. In Arles gebruikte hij een model vetpot (pot à graisse) zonder oren als vaas voor zijn wereldberoemde composities met zonnebloemen uit 1889, die hij schilderde als decoratie voor het Gele Huis. Deze potten werden vervaardigd in de Zuid-Franse pottenbakkerscentra van Castelnaudary, Meynes en Biot. In 1890, toen Vincent in een psychiatrische inrichting in Saint-Rémy-de-Provence verbleef, schilderde hij een boeket met witte rozen in een ander type groen geglazuurde pot à graisse met twee oren, afkomstig uit Castelnaudary. Aan de hand van oude fabriekscatalogi van dit pottenbakkerscentrum is bekend dat ze daar zijn gemaakt.”||https://www.parool.nl/kunst-media/op-zoek-naar-de-voorwerpen-in-van-goghs-schilderijen-zoals-de-vaas-die-een-vetpot-bleek~bd7cfb9a/
2022-08-05||De psychiater komt bij u thuis, en dat werkt vaak net zo goed als een opname in de kliniek||Stel dat je de partner bent van een 51-jarige vrouw. Tijdens het twintigjarige huwelijk kampte ze al vaker met sombere perioden, maar de afgelopen weken is het van kwaad tot erger gegaan. Een ziekmelding bij haar werkgever, doorwaakte piekernachten, amper eetlust en tijdens de spaarzame wandelingetjes langs de Amstel trekt het ijskoude water haar. De verdrinkingsdood ziet ze steeds vaker als een realistische optie voor haar inktzwarte situatie. Net als de huisarts maak je je grote zorgen vanwege de depressie. Ook je echtgenote beseft de ernst van de situatie en wil meewerken aan een oplossing. Er volgt een doorverwijzing naar de Spoedeisende Psychiatrie Amsterdam in de Eerste Constantijn Huygensstraat. Daar stelt een psychiater vast dat intensieve zorg nodig is, omdat er acuut gevaar is voor een zelfdoding. Normaal gesproken volgt dan een opname, maar in plaats daarvan kan ook een intensieve thuisbehandeling worden opgezet. De psychiater en verpleegkundige komen dan aan huis. Maximaal drie keer per dag, zeven dagen in de week, als het nodig is. De therapeutische gesprekken, het stimuleren van een vast dag- en nachtritme en het toezicht op het innemen van de medicatie? Het vindt allemaal plaats in de eigen omgeving. In het fictieve geval van de depressieve 51-jarige vrouw heeft intensieve thuisbehandeling een crisisopname kunnen voorkomen. Tien maanden later keren de depressie en de suïcidewens echter terug, helaas heviger dan voorheen. Nu volgt een gedwongen opname, omdat de psychiater het risico op zelfdoding te groot acht. “De inzet van intensieve thuisbehandeling leidt tot minder opnamedagen voor crisispatiënten,” zegt psychiater en onderzoeker Jurgen Cornelis. “Het zorgt ervoor dat opnames soms kunnen worden afgewend. En het draagt eraan bij dat mensen de kliniek eerder kunnen verlaten.” De daling in opnamedagen is fors, zo blijkt uit een studie die is verschenen in het hoog aangeschreven vakblad The Lancet Psychiatry. De inzet van intensieve thuisbehandeling leidt na een jaar tot 25 minder opnamedagen per crisispatiënt dan de gebruikelijke behandeling in de kliniek: 42 versus 67. Een daling van 37 procent. Dat betekent echter niet dat de zorg kariger of slechter is, zegt medeonderzoeker Ansam Barakat. De effecten van de behandeling, de patiënt-tevredenheid en bijvoorbeeld het aantal suïcides verschilden niet (zie kader). Thuisbehandeling is wel goedkoper. De financiële analyse is nog niet compleet, maar het levert de Spoedeisende Psychiatrie Amsterdam naar schatting een kostendaling op van zo’n dertig procent. “Vanuit maatschappelijk perspectief kun je betwisten of je alleen moet kijken naar de kosten voor de ggz-aanbieder,” zegt Barakat. “Zo zijn er ook kosten voor de huisartsenzorg, justitie of werkgevers. In de economische analyse waar we nu aan werken nemen we die ook mee. Pas dan kun je zeggen of de intensieve thuisbehandeling voor de maatschappij financieel aantrekkelijker is dan hoe we voorheen behandelden.” Verder biedt de studie geen uitkomst over de waardering van ‘het systeem’ om de patiënt heen; ouders, kinderen en echtgenoten. Het is goed voorstelbaar dat een deel van hen ‘blij’ is met een opname, omdat het thuis wat lucht geeft. Intensieve thuisbehandeling is overgewaaid uit Engeland, waar vergelijkbare resultaten zijn geboekt. In Amsterdam wordt het al tien jaar aangeboden, maar in de Nederlandse context is er nooit uitvoerig onderzoek naar gedaan. “Dat maakt deze goede studie extra waardevol,” zegt psychiater Niels Mulder, voorzitter van de Nederlandse Vereniging voor Psychiatrie. “Toevallig ben ik zelf betrokken bij een soortgelijke studie met vergelijkbare conclusies. Alleen is die studie nog niet gepubliceerd in een vakblad.” Eigenlijk is het vreemd dat intensieve thuisbehandeling pas een jaar of tien geleden op gang is gekomen in Nederland. Eind vorige eeuw werden psychiatrische instellingen als Santpoort stapje voor stapje gesloten. Mensen met ernstige psychische problemen kwamen terug in de stad, waar minder psychiatrische bedden voorhanden waren. Maar de opbouw van de ambulante zorg verliep langzamer dan de afbouw van het aantal bedden in psychiatrische instellingen. Toch is het idee van intensieve psychiatrische thuiszorg helemaal niet nieuw, zegt Cornelis. “De Amsterdamse psychiater Arie Querido pleitte daar bijna honderd jaar geleden al voor. Psychiatrische problemen ontstaan in een sociale context. Dat zie je beter als je mensen thuis bezoekt, zo is ook mijn ervaring. Je investeert dan als het ware meer in degene die je behandelt en het systeem om diegene heen.” Maar intensieve thuisbehandeling werkt niet voor elke crisispatiënt. Mensen die vanwege een psychose bijvoorbeeld geen inzicht in hun ziekte hebben en vinden dat het prima gaat, zullen de voordeur simpelweg niet open doen als de psychiater aanbelt. Ook is intensieve thuisbehandeling geen oplossing voor de patiënten die bijvoorbeeld zijn geraakt door de sluiting van de Kliniek Intensieve Behandelingen (KIB) in Amsterdam-West, eerder dit jaar. Dat zijn immer geen crisispatiënten, maar mensen die al jaren met andere, ernstige psychiatrische problemen kampen. Het zijn simpelweg andere patiëntengroepen, zoals in de somatische zorg hartpatiënten ook een andere behandeling vergen dan mensen met bijvoorbeeld een gebroken been. “Maar voor acute crisispatiënten werkt deze intensieve thuisbehandeling even goed als een opname,” aldus Cornelis. “Het biedt de patiënt en de behandelaar meer keuze.”||https://www.parool.nl/nederland/de-psychiater-komt-bij-u-thuis-en-dat-werkt-vaak-net-zo-goed-als-een-opname-in-de-kliniek~b4899b82/
2022-08-05||Chinese huizencrisis ettert door: kopers nieuwbouw weigeren steeds vaker te betalen||Meneer Xi lag op schema. Hij was afgestudeerd, had een baan en in januari 2020 kocht hij een huis in een gloednieuwe wijk van Wuhan. Zijn ouders en andere familieleden zamelden geld in voor een aanbetaling van omgerekend zo’n 84.000 euro. Een half jaar later was het hele wooncomplex verkocht. Toen stopte de bouw. Op 319 bouwplaatsen in 113 steden ligt het werk stil omdat er geen geld meer is om de woontorens en kantoorpanden af te maken. Dat de vastgoedbubbel leegloopt, voelen de Chinezen die hun geld — en in de meeste gevallen hun toekomst — belegden in een nieuw huis. Tienduizenden huizenkopers weigeren nu hun hypotheek te betalen zolang er niet aan hun huis wordt gebouwd. Vastgoedontwikkelaars hebben die betalingen nodig, omdat de overheid het moeilijker heeft gemaakt om projecten uitsluitend met leningen te financieren. Een hypotheekstaking is dus een probleem dat de hele vastgoedsector verlamt. Want tegelijkertijd zijn er leveranciers en aannemers die het werk neerleggen omdat ze niet betaald krijgen. Dat zijn er honderden, schrijft het Chinese onderzoeksmedium Caixin. Meneer Xi gaat ook staken. Met tientallen andere kopers in een nieuwe wijk van Wuhan tekende hij een verklaring dat hij stopt met betalen als er niet snel een oplossing komt. Tot nu toe betaalde hij gewoon. Alles wat hij verdient gaat naar de huur van zijn woning in Shanghai en naar de aflossing van zijn hypotheek. “Er is eigenlijk niets over, en ik durf geen andere uitgaven te doen. Ik kan gelukkig op mijn werk eten,” zegt hij aan de telefoon. Omdat de situatie zo gevoelig ligt, wil hij niet met zijn voornaam in de krant. Het vertrouwen van kopers stortte in nadat de overheid de regels voor financiering van projecten aanscherpte. Vastgoedontwikkelaar Evergrande ging er bijna door failliet, maar om de klap te dempen is de overheid het bedrijf nu gereguleerd aan het ontmantelen. Het gevolg was onder andere dat in de eerste vijf maanden van 2022 ruim een derde minder nieuwbouwhuizen werden verkocht. De prijs van huizen daalt al maanden. Het effect hiervan is heel groot. De vastgoedmarkt is de motor onder de Chinese economie. Zeventig procent van het spaargeld van Chinese huishoudens is belegd in vastgoed. De Chinese economie is voor 7 procent afhankelijk van de bouwsector en de verkoop van vastgoed is goed voor nog eens 6,8 procent. Het probleem ettert eerst bij de lagere overheden. Hun budget is voor een derde afhankelijk van de verkoop van land voor bouwprojecten, en die verkoop is inmiddels met 68 procent gedaald. Ook komt er veel minder belasting binnen over vastgoeddeals. “De risico’s zijn niet gering,” zegt econoom Bert Hofman vanuit Singapore. “Iedereen kan het erover eens zijn dat de vastgoedsector hervormingen nodig heeft, maar een ongeordende correctie kan de economie in een recessie storten.” Er is bij banken in principe genoeg kapitaal om de verliezen te dekken, maar toch kunnen kleinere banken in de problemen komen. Toen banken in Zhengzhou het vertrouwen van hun spaarders verloren na een fraudezaak, bleken ze de tegoeden niet te kunnen uitbetalen — met grootschalige protesten tot gevolg. “Vooral de lokale banken, die vaak de lievelingsprojecten van lokale overheden financieren, lopen dat risico,” zegt Hofman. “Die onzekerheid kan spaarders ertoe aanzetten om hun geld weg te halen.” De vastgoedbubbel moet voorzichtig terug naar behapbare proporties, maar bij een massale bankrun of een hypotheekstaking kan hij alsnog uit elkaar klappen. Er zijn meer manieren nodig om spaargeld veilig te beleggen, zeggen experts. Voordat die er zijn, nemen overheden maatregelen om de schade te beperken. Zo zet de centrale overheid een vastgoedfonds op van 80 miljard yuan (11,67 miljard euro) om uit de schuldencrisis te komen, bericht persbureau Reuters. Uiteindelijk moet het bedrag oplopen tot 300 miljard yuan (43,75 miljard euro). Sommige steden trekken potentiële kopers door de voorwaarde van een lokale huishoudenregistratie (hukou) af te schaffen. En er worden meer garanties gevraagd van vastgoedontwikkelaars. Met dat laatste wordt echter nogal eens gesjoemeld, ontdekte meneer Xi. Het project waar hij zich op had ingeschreven had geen banklening mogen krijgen tot het voornaamste deel van de bouw klaar was. “We hebben een verzoek ingediend om de financiële documenten in te zien, maar dat is afgewezen op grond van vertrouwelijkheid.” Als er volgende maand niets verandert, stopt hij met betalen en neemt hij zijn verlies. “Dan ben ik maar een mislukkeling.” Het is gedaan met zijn toekomstdroom van baan, huis en huwelijk. Xi overweegt al het krediet van zijn creditcards op te nemen en terug te gaan naar het platteland. “Wat kan me mijn kredietscore nog schelen als ik niet kan overleven? Of ik in de toekomst nog een treinkaartje kan kopen, is nu niet meer belangrijk.”||https://www.parool.nl/wereld/chinese-huizencrisis-ettert-door-kopers-nieuwbouw-weigeren-steeds-vaker-te-betalen~bf709cd48/
2022-08-05||Wat doet die parkeergarage bij het autoluwe Koningsplein?||Vanaf de kerk De Krijtberg op het Singel komt een auto met Franse kentekenplaten aangereden. Hoe die hier verzeild is geraakt, geen idee, want even verderop, ter hoogte van de Wijde Heisteeg, blokkeren verzinkbare paaltjes de toegang tot deze zijde van de kade. Maar eenmaal op het Koningsplein aanbeland wordt het voor de Fransoos pas echt ingewikkeld: feitelijk houdt de rijweg hier op. Er is natuurlijk wel een oplossing: twee stoepen over en de Fransen kunnen hun weg vervolgen aan de overzijde van het Singel, richting Munt. Hetgeen dan ook geschiedt. Het is misschien wel de onwaarschijnlijkst ingerichte verkeerssituatie van de stad: het gebied rond het Koningsplein. Autoluw beleid in de praktijk. Met pleisters en touwtjes zijn hier problemen en probleempjes aan elkaar geknoopt. Met als gevolg een loop waarin je alleen met een intens doorleefde kennis van plaatselijke rijrichtingen en inrijverboden nog uit kan komen. Alles is hier ingewikkeld en een tikje onlogisch, maar misschien wel de belangrijkste complicerende factor is de parkeergarage op het Singel. Tussen Koningsplein en Munt, met de autovrije Bloemenmarkt aan de overkant, zit op nummer 451 de parkeergarage van de Kalvertoren. Capaciteit: 130 auto’s. Wie hier wil parkeren, móet over het Singel. Ooit, we spreken over 2011, werd in de gemeenteraad gesproken over een verkeerscirculatieplan voor de binnenstad. De ambitieuze plannen om doorgaand verkeer te weren, scharnierden rond het Muntplein. Daar werd geknipt, er werd een stop gezet op het begin van de Vijzelstraat en de Amstel werd eenrichtingsverkeer. Ja, zeiden ze in de gemeenteraad: het Singel zouden we moeten afsluiten voor auto’s, dan kunnen we ’m inrichten als voetgangersgebied. Een beetje zoals de Oude Turfmarkt, die er ontegenzeggelijk van is opgeknapt. Alleen, die parkeergarage. Geëxploiteerd door Q-park, in het bezit van de eigenaar van de Kalvertoren. Die lag stevig in de weg. Een ondernemer kun je best dwingen te verhuizen, maar dat kost geld. En, zo bleek uit het debat in de raad: uitkopen is duur. Te duur, kennelijk. Dus bleef het Singel, met dank aan de garage, op deze plaats een rijweg. Het gevolg is dag in dag uit zichtbaar op het Singel. De rijweg ligt er, waarom zouden we die dan niet gebruiken? Dus rijden er busjes van aannemers, bestelauto’s met leveringen en vooral heel veel gemeentelijke karretjes, van vuilnisautootjes tot de stadsreiniging. Onduidelijkheid troef, verkeerscirculatie die met plakband aan elkaar wordt gehouden. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/wat-doet-die-parkeergarage-bij-het-autoluwe-koningsplein~b1038713/
2022-08-05||Een geheime boodschap, verstopt in de traptreden van woontoren De Zilverling||Aan de rand van het Eendrachtspark in Nieuw-West staat woontoren De Zilverling. Het gebouw van vijftien verdiepingen heeft een gevel met metalen platen die wulps langs de appartementen golven en sierlijke balkons vormen. We zien een hedendaags gebouw, met een knipoog naar de Amsterdamse School. Het gebouw is niet alleen hoog, het ligt ook nog eens op een soort talud. Vanaf de straat hebben auto’s en fietsen toegang tot garages die zich onder de eigenlijke woontoren bevinden. Voor voetgangers leidt een trap of een schuin pad naar het gebouw. In de monumentale hoektrap is een kunstwerk van Martijn Sandberg verwerkt, dat misschien niet in eerste instantie als zodanig gezien wordt. De argeloze bezoeker ziet waarschijnlijk gewoon allerlei blokjes tussen de betonnen traptreden, die samen een abstract patroon vormen. Maar als je op de juiste plek staat, wordt plotseling een verborgen boodschap zichtbaar. De blokjes rijgen zich ineen en vormen letters. Met enige inspanning kun je het geheime bericht lezen: ‘De sleutel ligt onder de deurmat’. Het lijkt een boodschap uit een andere wereld, een boodschap uit de jaren zestig en zeventig. Jan Terlouw deed in 2016 nog een emotionele oproep voor meer vertrouwen in de samenleving. Daarvoor gebruikte hij het voorbeeld van het touwtje uit de brievenbus, als symbool voor een verdwenen, saamhorige maatschappij. Het principe van een briefje op de deur met de tekst ‘De sleutel ligt onder de deurmat’ past ook in die categorie. Het werk verwijst daarmee naar de tijd van de wederopbouw, de periode waarin de Westelijke Tuinsteden werden aangelegd. Toch is de vorm van de boodschap hedendaags. De blokjes tussen de treden doen ontegenzeggelijk denken aan pixels die zich vanuit de juiste plek aaneenrijgen tot letters. Dat de tekst ook nog om een hoek loopt, maakt het lezen ervan extra lastig. De hoek blijkt ook een achilleshiel, want de onderste twee treden zijn beschadigd. Misschien is er een voertuig tegenaan gereden, want zo’n betonnen rand breekt niet vanzelf af. Sandberg heeft ook elders in de stad tekstwerken gemaakt. Op het adres Dapperstraat 7, het Karel Appelhuis, maakte Sandberg een bronzen sculptuur in de vorm van een aangevreten appel met de nogal oubollige tekst ‘Karel Appel was hier’. In de Hofmeyrstraat bevindt zich een vloerkunstwerk van zijn hand. Met lijnen van lichtgele klinkers staat op het donkere plein een paar keer dezelfde tekst. Er is nogal wat loopwerk voor nodig om de boodschap te ontcijferen, die vanuit de omliggende bovenverdiepingen wel goed leesbaar is: ‘Morgen komt alles goed.’ Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/een-geheime-boodschap-verstopt-in-de-traptreden-van-woontoren-de-zilverling~ba1af91c7/
2022-08-05||Ik kan niet alles van iedereen weten, wat weten zij trouwens van mij?||Zouden ze zich in Oekraïne en in Rusland druk maken over de CO2-uitstoot of het ‘beprijzen’ daarvan? Hoeveel uitstoot geeft munitie eigenlijk? Hoeveel planten en dieren sterven er door de bombardementen? Hoeveel last krijgen wij van de bommen die ze daar afschieten? Elk probleem dat wij kennen, wordt door de oorlog ondergeschoffeld. Mijn moeder vertelde dat toen zij en mijn zusje uit het kamp waren bevrijd ze alleen de kleren bezaten die ze droegen. Nieuwe kregen ze van het Rode Kruis. “Maar ja, met die temperatuur in Indië had je niet veel kleren nodig,” zei mijn grootmoeder die nooit heeft begrepen wat een Japans interneringskamp in Indië was. We kennen elkaars problemen niet. Het klimaat mag dan een wereldprobleem zijn, het herstel van het Groot Russische Rijk vinden sommigen belangrijker. Wat weet ik van de geschiedenis van de 180 nationaliteiten die in Amsterdam wonen? Niets. Ik weet ook niets van hun rituelen of van hun waarden en normen. Om eerlijk te zijn: het interesseert me nauwelijks. Ik weet niet welke oorlogen zij hebben moeten voeren, welke genocides er zijn gepleegd. Het zou best kunnen zijn dat het gebrek aan kennis over de ander oorzaak is van enkele problemen, maar ik kan niet alles van iedereen weten. Wat weten zijn van mij? Wat er in Indië gebeurde, interesseerde trouwens heel weinig mensen hier. En wat er in Nederland aan de hand was, wisten ze in Indië nauwelijks. Nederlandse kranten deden er zo’n zes weken over om naar Indië te komen en Indische kranten, die er zeker ook waren (wie kent de Java-Bode niet) kende men in Nederland niet. Het begrip ‘communicatie’ was jaren geleden dé toverspreuk om alle problemen mee op te lossen. Wanneer we maar goed met elkaar zouden communiceren, verdampten de problemen. Je kon ook, misschien nog, communicatiewetenschap studeren. Het was een erg populaire studie. Resultaat: we begrijpen elkaar slechter dan ooit en de ene helft van Nederland haat intussen de andere helft. Wat er in Oekraïne is gebeurd, zijn we alweer bijna vergeten. De oorlog is gewoonte geworden. Maar hij gaat door. Met kleine stapjes. Met grote gevolgen. Men bombardeert elkaar dood en moreel monddood. Vladimir Poetin noch Volodimir Zelenski weet hoe de oorlog te beëindigen; ze staan beiden nog op verlies. Niemand kan nog iets forceren. Lopen wij nu een kruitvergiftiging op? Soms denk ik dat ik al kruit ruik. Het gaat om eer. Niemand weet precies wat dat is. Vermoedelijk een soort kanker. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-kan-niet-alles-van-iedereen-weten-wat-weten-zij-trouwens-van-mij~bcf150d9/
2022-08-05||Opinie: ‘De tranen sprongen me ’s ochtends vroeg in de ogen bij het zien van die foto’||In reactie op de brief van Khing Go (Het Hoogste Woord, 2 augustus): goed artikel! Waarom denkt men in Den Haag nooit eens na om ouderen die willen gaan samenwonen niet te korten op hun AOW? Geloof me dat heel veel ouderen er dan voor kiezen wel samen te gaan wonen. En als je dat zou doorrekenen levert dat, ten eerste, veel woningen op die vrijkomen en, ten tweede, in het kader van lang zelfstandig wonen ook een lager kostenplaatje voor de gezondheidszorg. Het is maar een idee; laat de AOW van ouderen met rust als ze hun eigen woning achterlaten.René van Koekenberg, Moncarapacho (Portugal) Waarom zou je negen jaar wachten op een door de woningbouwvereniging opgepoetste en huurverhoogde woning als je gewoon zou kunnen ruilen en de woning zelf kan opknappen? Oké, daarbij hoort dan wel een paar weken kamperen in een nieuwe woning of op de heide. Maar wanneer iedere gemeente een park met prefabwisselwoningen en een meubelopslag zou aanleggen, kan dat mensen misschien over de (ruil)streep trekken. En waarom zou je een koopwoning ook niet gewoon ruilen? Als je het met elkaar eens kunt worden over de prijs, hoef je ook niet te overbieden. Stel, de familie Yilmaz woont te klein. Ze (koop)ruilen met mevrouw De Vries in haar te grote woning. De Yilmazzen gaan een paar weken naar de wisselwoning en hun te kleine woning wordt opgeknapt voor mevrouw De Vries, die daarna kan verhuizen – dat geeft de minste rompslomp voor deze oudere dame. Vervolgens wordt de grote woning opgeknapt en verlaat de familie Yilmaz de wisselwoning. Iedereen gelukkig: een nieuw huis op de gewenste plek, geen negen jaar op een wachtlijst, geen overbiedingen. Wanneer we alle te grote woningen zouden ruilen tegen te kleine, dan is de woningnood voor die grote groepen al opgelost. Daarom: elke gemeente haar eigen ruilcentrale!Nel Vos, Amsterdam Soms ben ik ontroerd door berichten in de krant, maar het gebeurt mij niet vaak dat de tranen ’s morgens om 06.15 al over mijn wangen druppelen. Dat gebeurde wel bij het zien van de foto van de stervende berggorilla in het Nationaal Park Virunga in Congo (Het Parool, 2 augustus). Congo wil én olie én de natuur sparen. Dat is niet realistisch. Gezien het egoïsme van de Congolese regering zal het uitdraaien op het uitsterven van de berggorilla’s. De Amerikaanse primatoloog Dian Fossey werd in 1985 vermoord en dat worden de berggorilla’s uiteindelijk ook omdat geld belangrijker is. Maar natuur is leven, en die natuur hebben we nu harder nodig dan ooit. Het consumeren van de aarde moet stoppen – een paar dagen geleden hadden we al meer opgebruikt dan de aarde in een jaar kan produceren. Beter ten halve gekeerd dan ten hele gedwaald.Ilona Dekker, Nieuwegein||https://www.parool.nl/columns-opinie/opinie-de-tranen-sprongen-me-s-ochtends-vroeg-in-de-ogen-bij-het-zien-van-die-foto~b4ea087d/
2022-08-05||Opinie: ‘Wat is dit voor wanstaltige oplossing voor een probleem van slechts één dag?’||De bewoners van de Keizersgracht en de Reguliersgracht realiseren zich dagelijks hoe bevoorrecht ze zijn om in dit mooie deel van ons cultureel erfgoed, vlak bij de Spiegelstraat, te mogen wonen. De meeste van hen doen hun best om de leefomgeving nog mooier te maken met plantenbakken, geveltuintjes en gezellige bankjes. Dit tot groot plezier van de toeristen die de hele dag foto’s maken van dit fraaie Amsterdamse straatbeeld langs de grachten. Groot was de verbazing bij de bewoners toen deze week plotsklaps een woud van knalgele waarschuwingsborden op de brug en langs de kades werd geplaatst. Met daarop de cryptische mededeling dat op 22 augustus de fietsen moeten zijn verwijderd omdat er een dag werkzaamheden of iets anders zal worden verricht. Op 22 augustus, over ruim drie weken. Al die weken mogen bewoners en bezoekers tegen deze horizonvervuiling in het kwadraat aankijken. Borden die zichzelf om de paar meter kennelijk moeten vermenigvuldigen om aan de wettelijke eisen te voldoen die recht geven op het openbreken van de fietssloten op 22 augustus. Beste gemeente, jullie hebben toch een goede juridische afdeling? Zijn deze juristen niet bij machte om hier iets op te verzinnen? Of is het misschien zo dat dit noodzakelijk is voor de zoveelste filmopname in onze buurt en is hier wellicht een flinke bom duiten mee gemoeid? Immers, moderne Van Moofs en sportfietsen horen niet thuis in historische filmopnames. Als bewoners weten we niet waarom dit is, maar verzetten we ons wel tegen deze wanstaltige oplossing voor een probleem van slechts één dag, over bijna een maand. Doe hier iets aan of laat ons op z’n minst weten waarom dit noodzakelijk is. Lise van de Kamp, namens bewoners Keizersgracht en Reguliersgracht, Amsterdam||https://www.parool.nl/columns-opinie/opinie-wat-is-dit-voor-wanstaltige-oplossing-voor-een-probleem-van-slechts-een-dag~be94a9a5/
2022-08-05||Opinie: ‘Sector draagt zelf ook schuld aan slinkend enthousiasme voor techniek’||Steeds minder studenten zien hun toekomst in de techniek en kiezen voor een niet-technische studie. Het slinkende enthousiasme voor bètawetenschappen zet onze maatschappij enorm onder druk. En dat is onze eigen schuld. De vraag naar technisch geschoolde mensen groeit enorm. We hebben deze talenten onder meer nodig voor de energietransitie en voor het ontwikkelen van slimme oplossingen voor het verder automatiseren van werk om de personeelstekorten op te kunnen vangen. Dat is bijvoorbeeld belangrijk voor de zorg. En dan hebben we het nog niet eens over de vergrijzing, waardoor er op redelijk korte termijn nog meer technische functies vrijkomen. Functies waar nu nog geen mensen voor zijn. Onze kinderen kiezen namelijk steeds minder voor bètavakken en technische studies. Het afgelopen schooljaar kozen nog maar 47.342 leerlingen voor een technisch profiel, volgens onderzoek van Techniekpact, het samenwerkingsverband van overheid, bedrijfsleven, onderwijsinstellingen en studenten in de techniek. In 2016/2017 waren dat er nog 53.743. De oorzaak van deze enorme krimp moeten we vooral bij onszelf zoeken. We geven onze kinderen geen goed beeld van techniek. Onderzoek wijst namelijk uit dat jongere generaties niet altijd weten wat ze precies met die bètavakken kunnen doen. Ze hebben nog niet ontdekt waarom techniek zo leuk en interessant is. Ze weten dan ook niet goed wat ze er na hun opleiding mee kunnen. Sterker: technische studies hebben het imago moeilijk te zijn en daarom niet voor iedereen te zijn weggelegd. ‘De techniek’ is dus niet open genoeg en heeft het verkeerde imago. Overheid en onderwijs proberen dit tij samen al jaren te keren, met wisselend succes. Gek genoeg heeft een belangrijke speler in het veld van techniekenthousiasme zich nog niet voldoende laten zien. De industrie zelf! Deze sector kan én moet meer doen om technische studies en technische beroepen een beter podium te geven. Als technische bedrijven zijn we tenslotte onze beste ambassadeurs. De industrie kan de generaties van de toekomst als geen ander het goede voorbeeld geven. Organiseer als technisch dienstverlener bijvoorbeeld regelmatig rondleidingen voor jongeren, van basisschoolleerlingen tot studenten. Je kunt daarnaast ook meer betrokkenheid creëren door een escaperoom te ontwikkelen rondom bepaalde thema’s, die je op een event kunt inzetten. Of je maakt een interactief techniekspel, waarmee je basisscholen kunt bezoeken. Daarnaast is het belangrijk dat we als sector kijken naar onze eigen maatschappelijke, industriële en academische culturen. Slechts tien procent van de vrouwen kiest bijvoorbeeld voor een technisch beroep. Ongeveer de helft van de vrouwen met een technische opleiding verlaat de technische sector. Hier blijft talent liggen. Bieden we vrouwelijke werknemers wel dezelfde kansen (en beloningen) als hun mannelijke collega’s? Luisteren we naar wat ze nodig hebben én verdienen om het plezier in hun werk te vergroten? Die spiegel moeten we ons als industrie meer voorhouden. Ten slotte zullen we als samenleving ons onderwijs en onze kennisinstituten beter moeten ondersteunen. Leerkrachten hebben recht op genoeg tijd en eerlijke compensatie, zodat ze goed hun werk kunnen doen. Lesstof leuk maken en theorie verbinden aan praktijk zijn onderwijselementen die ruimte voor creativiteit vergen. Die is er niet als je uren tekort komt en de werkdruk hoog is. Als docenten het werk over de schoenen loopt, maken we bètavakken natuurlijk niet aantrekkelijker. Ik weet nog hoe oninteressant ik vroeger op school logaritmes vond, haastig uitgelegd via stugge theorie zonder enige link met de echte wereld. Diezelfde logaritmes verklaren hoe we het geluid van een vogel en een drone van elkaar kunnen onderscheiden en hoe coronabesmettingen zich ontwikkelen. Techniek maakt de wereld om ons heen en dat inspireert. Dat besef moet terugkomen in het onderwijs. Als industrie moeten we meer en efficiënter investeren in de jongste generaties, net zoals we dat al in onze eigen mensen doen. Blijven toekijken is geen optie. Hoewel het almaar afnemende enthousiasme voor techniek onze eigen schuld is, kunnen we die ontwikkeling wel zelf keren.||https://www.parool.nl/columns-opinie/opinie-sector-draagt-zelf-ook-schuld-aan-slinkend-enthousiasme-voor-techniek~b4c658574/
