2022-08-01||Weer chaos en gemiste vluchten op Schiphol: ‘Efteling-rijen zijn er niets bij’||Op de eigen site waarschuwt Schiphol voor ‘piekdrukte’. De luchthaven raadt reizigers aan op tijd aanwezig te zijn, maar niet eerder dan vier uur voor het vertrek van hun vlucht, omdat dit voor extra drukte zorgt. Toch was die marge niet genoeg voor Saskia uit Waddinxveen om haar KLM-vlucht naar Wenen te halen. Toen zij en haar dochter na lang wachten door de beveiliging waren gekomen, was hun vliegtuig al weg. “Je mag maximaal vier uur van tevoren komen, maar daar red je het niet mee. En we zijn niet de enigen die hun vlucht hebben gemist,” zegt ze telefonisch vanuit de ruimte achter de douane. Ze wacht daar nu op een vervangende avondvlucht via Parijs naar Wenen die ze nog kon boeken. Op sociale media klagen mensen ook over gemiste vluchten door de lange rijen. Schiphol kampt al langer met problemen door personeelstekorten bij de beveiliging en afhandelaars. Vorige maand moesten luchtvaartmaatschappijen de hoeveelheid passagiers die via Schiphol reizen sterk inperken om de situatie beheersbaar te houden. Maar in augustus laat de luchthaven dagelijks weer duizenden vertrekkende passagiers meer toe. Dat kan onder andere doordat meer beveiligers zijn aangenomen. In augustus worden extra beveiligers ingezet. Dat het desondanks vandaag op Schiphol niet soepel loopt, bevestigt een woordvoerder. Met 182.000 reizigers verwerkt de luchthaven vandaag een hoog aantal passagiers. 60.000 van hen vertrekken. Robin de Vries en zijn gezin waren keurig vier uur voor vertrek op de luchthaven, maar toch dreigden ze hun vlucht naar het Griekse eiland Korfoe te missen. “Om ons heen begonnen steeds meer mensen hem te knijpen. De meesten bleven netjes in de rij staan, maar sommigen begonnen voor te dringen. De Efteling-rijen zijn er niets bij. We hebben de vlucht alleen gehaald doordat die vertraagd was.” De bezetting bij de veiligheidscontrole is maandag ‘minder goed dan verwacht’, aldus de Schiphol-woordvoerder. Ze stelt dat het niet de bedoeling is dat reizigers nog eerder dan vier uur voor vertrek arriveren, omdat dit alleen maar langere rijen zal veroorzaken. KLM, de grootste luchtvaartmaatschappij op Schiphol, zegt ook te merken dat het vandaag opnieuw druk is op Schiphol. Zo zijn reizigers soms laat bij hun vlucht, meldt een woordvoerder. Hoeveel passagiers hun vlucht missen door de drukte, kan KLM-woordvoerder Remco Rous niet zeggen. “We registreren alleen mensen die te laat bij de balie komen, niet waardoor ze te laat zijn.” Het verwachte aantal passagiers in de eerste week van augustus is, ondanks de extra beveiligers, dagelijks nog altijd gemiddeld een duizendtal te hoog. Luchtvaartmaatschappijen en reisorganisaties moesten daarom wederom naar hun passagiersaantallen kijken. Vorige maand moest het dagelijkse aantal passagiers op Schiphol gemiddeld met 13.500 omlaag.||https://www.parool.nl/nederland/weer-chaos-en-gemiste-vluchten-op-schiphol-efteling-rijen-zijn-er-niets-bij~ba3e1b14/
2022-08-01||Ajacied Mohamed Daramy op weg naar oude club Kopenhagen||De 20-jarige aanvaller maakte elf maanden geleden nog een flitsend thuisdebuut in de wedstrijd tegen Cambuur (9-0), toen hij de 6-0 voor zijn rekening nam. Het bleek echter ook meteen zijn enige doelpunt in de hoofdmacht, waar hij het vooral moest stellen met een paar (korte) invalbeurten. In Keuken Kampioen Divisie bij Jong Ajax kwam Daramy tot negen wedstrijden, waarin hij eveneens slechts eenmaal het net vond. De viervoudig Deens international hoopt bij FC Kopenhagen het goede gevoel weer terug te vinden. De linksbuiten heeft in Amsterdam weinig perspectief op speeltijd, aangezien hij topaanvallers Dusan Tadic en Steven Bergwijn voor zich moet dulden. Het contract van Daramy in Amsterdam loopt nog tot medio 2026.||https://www.parool.nl/sport/ajacied-mohamed-daramy-op-weg-naar-oude-club-kopenhagen~beb3db48/
2022-08-01||Woning beschadigd door uitslaande brand in Noord||De brandweer kreeg rond 19.45 melding binnen van de brand in een portiekwoning aan het Grootzeil in Noord. Alle mensen die op dat moment aanwezig waren in de woning en zijn door de brandweer uit huis gehaald. Ook een hond werd in veiligheid gebracht. Zeven mensen zijn door ambulancepersoneel nakeken, vanwege het mogelijk inademen van rook. Geen van hen hoeft naar het ziekenhuis. Het is niet duidelijk of alle zeven mensen in de woning waren ten tijde van de brand, of dat het ook om buren gaat. De brand begon met een steekvlam, maar ontwikkelde zich snel. Wat de steekvlam veroorzaakte is onduidelijk. Het sein brandmeester is inmiddels gegeven, laat een woordvoerder van de brandweer weten. “De laatste smeulende resten worden nog nagekeken." Het is nog onduidelijk of de bewoners maandag terug kunnen naar huis. Volgens de woordvoerder is er ‘best wat schade’. De brandweer heeft ook de omliggende woningen in de portiekflat nagekeken, maar zij raakten niet beschadigd door de brand. Mochten de bewoners maandagavond niet naar huis kunnen wordt opvang geregeld.||https://www.parool.nl/amsterdam/woning-beschadigd-door-uitslaande-brand-in-noord~b95b9bf4/
2022-08-01||Vroeger was het leven van een Ajaxsupporter simpel. Hoe anders is het nu||Ik weet niet precies wanneer het omslagpunt was (eind jaren negentig, vermoed ik), maar ergens tijdens mijn 39-jarige loopbaan als Ajaxbezoeker zijn de Ajaxsupporters van een schouderophalend in een overspannen volkje veranderd. Schaalvergroting, financiële belangen, media en internet hadden daar vast veel mee te maken. Vroeger was het allemaal simpel: ergens in mei stopte het voetbal en ergens in augustus begon het weer. Als het nieuwe seizoen begon, nou, dan merkten we het allemaal vanzelf wel weer. Meestal werden we netjes tweede achter de Philips Boys en daarna was het dan weer een tijdje zomervakantie. Het Ajaxleven kende rust en regelmaat, supporters die de hele dag liepen te zwetsen over trots en passie bestonden niet en het gemiddelde tribunegesprekje aan het begin van de nieuwe jaargang verliep ongeveer als volgt: “Die negen ken ik niet, wie is dat?” “Nieuwe Zweed. Pettersson.” “Ah, oké. Hup Pettersson.” Hoezeer het temperament in Ajaxland is veranderd, wordt prachtig duidelijk als je, zoals ik, iets belangrijkers te doen had tijdens de wedstrijd om de Johan Cruijff Schaal, en het moest doen met wat gegraai in de dampende rijstebrijberg van apocalyptische wanhoopskreten op Twitter, na afloop. Voor wie de wedstrijd óók miste, reconstrueer ik de gebeurtenissen even bondig, op grond van wat ik las. Keeperstalent Jay Gorter kan er helemaal niets van; Ajax moet direct een fatsoenlijke keeper halen. Devyne Rensch: slappe prutser. Nieuwe rechtsback dringend gewenst. Aankoop Owen Wijndal: per direct ‘banken’. Verdediger Calvin Bassey is een peperdure miskoop, kwalitatief hooguit van het kaliber Oleguer, Rob Wielaert, Lisandro Magallán, of slechter. Dušan Tadic? Belangrijk geweest voor de club, respect, maar nu gaat het écht niet meer. En ik? Ik ga vanaf vandaag weer enthousiast bijdragen aan de mediavloedgolf met een wekelijkse column én een podcast, en serveer ik maar meteen mijn eerste deskundige voorspelling: het zal vast weer een beetje meevallen allemaal. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie, die maandag weer verschijnt na een zomerstop. Elke week schrijft hij ook een column over Ajax. Reageren? m.pot@parool.nl.||https://www.parool.nl/columns-opinie/vroeger-was-het-leven-van-een-ajaxsupporter-simpel-hoe-anders-is-het-nu~b12bc3bb/
2022-08-01||Had ik maar zo’n buurman als die van Martin Beck||Ik had er een die de klassieke 1 aprilgrap – ‘je veter zit los’ – niet kon waarderen. En een die me, in de acht jaar dat ik in de Laurierstraat woonde, niet een keer teruggroette. Een die later voorzitter werd van de Nederlandse Curling Bond. En in De Pijp een bovenbuurman die elke nacht zijn meubels verplaatste. Een buurman ergens linksonder met een hoest, die ik op straat niet zou herkennen. Een die te snel doodging en wiens graf ik nog steeds niet heb teruggevonden op de Nieuwe Ooster. Buurmannen zijn net familie, je krijgt ze er ongevraagd bij. Nooit verlangde ik naar een buurman. Maar deze week was het weer raak. Beck is terug. Niet de muzikant, maar de rechercheur in de gelijknamige Zweedse televisieserie. Aan het eind van de laatste aflevering van het achtste seizoen wordt Martin Beck weggevoerd op een brancard naar de operatiekamer. Hij knippert met zijn ogen. Dan gaat het beeld op zwart. “Je mag niet doodgaan Martin Beck!” schreeuwde ik naar de televisie. Gelukkig heeft hij naar me geluisterd. Het negende seizoen is net van start gegaan en ik verheugde me heel erg op het weerzien met zijn buurman. Na drie maanden revalidatie – ‘de saaiste maanden uit mijn leven’ – gaat hij weer aan de slag. Lekkere, wat trage serie, Beck. Na bijna veertig minuten de scène waar ik me op had verheugd. Martin Beck staat op het balkon van zijn Stockholmse appartement. En daar staat, zoals in elke aflevering, ook zijn nogal excentrieke buurman Valdemar, die altijd een nekkraag draagt – en die altijd een borrel wil drinken met de wat stuurse Martin en hem dan altijd probeert over te halen wat meer avontuur in zijn leven te brengen. Zo ook in de eerste aflevering van het nieuwe seizoen. Valdemar vertelt Martin ongevraagd dat hij van pittig eten houdt, en dat hij een fles ‘ass burner’ in huis heeft. “Ass burner?” vraagt Martin. “Carolina Reapersaus. De heetste chilisaus ter wereld,” verklaart zijn buurman. “Die gooi ik overal overheen. Ach, ik kom wel even naar jou toe met een fles.” En voor Martin kan weigeren, is hij al naar binnengegaan. Even later zitten ze bij Martin over het leven te praten, en vraagt Valdemar of Martin na zijn operatie (hersentumor) een ander perspectief op het leven heeft ontwikkeld. Martin weet het niet, maar Valdemar wel. En hij vertelt dat hij, diep in de Amazone (we weten niet precies wat voor werk Valdemar heeft gedaan) eens ayahuasca te drinken kreeg. En dat hij herboren werd na een hallucinatietrip van een paar dagen. Al zaten er ook onaangename kanten aan die ervaring. “Eerst moet je overgeven. En daarna krijg je diarree, zodat je jezelf helemaal onderschijt. Over ‘ass burner’ gesproken…” Martin kijkt er wat bescheten bij. Valdemar neemt een slokje cognac. “Misschien wil jij het eens proberen?” Martin kijkt verschrikt op. “Nee, dat laat ik aan me voorbijgaan.” Waarna het verhaal weer verdergaat. Ik hou van Valdemar. Twee dingen. Waar koop ik Carolina Reapersaus? En had ik maar één zo’n buurman. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/had-ik-maar-zo-n-buurman-als-die-van-martin-beck~b91462a9/
2022-08-01||Succes is een bonus voor De als-je-maar-gelukkig-band||Sinds maart 2021Genre pop, r&b en funk, spelen covers en werken ook aan eigen Nederlandstalige nummersBandleden gitarist Imme van Dijk (16, Amsterdam), zangeres Elsa-Mae Reisiger (17, Amsterdam), toetsenist Peter Toth (17, Amsterdam), bassist Jelte Dollé (17, Ouderkerk aan de Amstel), drummer Kik de Graaf (19, Amsterdam)Kennen elkaar van het Gerrit van der Veen CollegeRepeteren minstens een keer per week op school, bij de Muziekschool Amsterdam of bij Kik thuis in NoordAantal optredens 10 Imme: “Elsa is een beetje onze manager, de contactpersoon. Zij schiet ook content voor sociale media. De nummers die we repeteren, bepalen we samen. Tijdens repetities kijken we in een gedeelde playlist, waarin we allemaal nummers zetten die we willen spelen.” Jelte: “Wat ik grappig vind, is dat we allemaal een heel andere muzieksmaak hebben. Toch kunnen we als we samenkomen iets unieks creëren waarbij we allemaal input leveren vanuit een ander muziekgenre. Improvisaties neigen vaak naar funk.” Imme: “Het is lekker dat we op een niveau zitten waarop we niet al een week van tevoren nummers hoeven te oefenen.” Elsa: “Zij kunnen allemaal makkelijk improviseren. Bij voor hen onbekende nummers weten ze snel wat ze moeten doen. Iedereen is zelfverzekerd, waardoor het ook niet eng is om nieuwe dingen te proberen. Imme en Jelte werken veel aan ideeën voor eigen nummers. Dan stuurt Jelte opeens audio van een gitaaridee naar mij, en als ik een tekst heb stuur ik die weer door. Zo bouwen we samen aan onze nummers. We hebben er nu een af.” Kik: “Misschien een leuk doel om te stellen: dat we voor het einde van het jaar een set met eigen werk hebben waarmee we een avond kunnen vullen. En daarmee in een cafeetje staan. Ver komen met de band, daar sta ik wel voor open. We deden mee aan de Kunstbende en kregen goede feedback. De jury zag ons wel op een festival optreden. Het is leuk als dat lukt, maar als wij samen spelen is het doel niet per se om dat te bereiken.” Peter: “Wij vinden het vooral echt leuk om met elkaar muziek te maken. Repeteren doen we vaak, maar het voelt niet alsof deze band een verplichting is.” Elsa: “Er is echt vriendschap binnen de band.” Instagram: @de.alsjemaargelukkigband||https://www.parool.nl/ps/succes-is-een-bonus-voor-de-als-je-maar-gelukkig-band~bdec3cfc/
2022-08-01||Paradiso koopt naastgelegen grond en gaat uitbreiden||De aankoop is een ‘essentieel onderdeel’ van de grote renovatie- en nieuwbouwplannen van Paradiso. De bekende poptempel schiet naar eigen zeggen tekort als het gaat om geluidsdichtheid en duurzaamheid. Op het aangekochte perceel komt een nieuw gebouw van vijf verdiepingen, waar kantoren en expositieruimtes worden gerealiseerd. Ook komt er een nieuwe ondergrondse ingang, die bezoekers naar de huidige muziekzalen leidt. Paradiso koopt de grond van vastgoedbelegger Klaas Hummel, die na een jarenlange juridische strijd in 2019 werd vrijgesproken van beschuldigingen van taxatiefraude. Hummel zegt in een reactie blij te zijn dat het terrein in het centrum van Amsterdam een culturele bestemming krijgt. “Ik draag Paradiso een warm hart toe en buig daarom ook graag mee om dit mogelijk te maken,” aldus de ondernemer. Ook Paradisodirecteur Geert van Itallie is dolblij dat de deal is rondgekomen. “Het is een unieke mogelijkheid voor ons. De grond van je buurman komt maar één keer te koop en we zijn daarom heel blij met de welwillende opstelling van de heer Hummel om de transactie van dit begeerde stukje grond mede mogelijk te maken.” Het perceel naast Paradiso is al sinds 1880 braakliggend. Door de jaren heen zijn er talloze plannen voor gemaakt. Zo zou er een hotel komen en waren er plannen voor een crèche en een moestuin. Ook het Barlaeus wilde de grond in het verleden graag hebben, maar concreet werden de plannen nooit. “We hebben een ontwerp gemaakt van wat wij graag zouden willen bouwen, maar het is natuurlijk de vraag of dat ook allemaal mag,” zegt voorlichter Jurry Oortwijn in naam van Paradiso. De financiering en de verlening van vergunningen zijn nog niet rond. Op het voorlopige ontwerp van het nieuwe gebouw is naast kantoorruimte ook een nieuwe muziekzaal te zien. “Dat zou natuurlijk heel gaaf zijn. Maar we gaan nu eerst uitzoeken wat er mogelijk is en wat het allemaal gaat kosten. De aankoop van de grond was daarin de cruciale eerste stap.” De uitbreiding en renovatie gaat naar verwachting tien jaar in beslag nemen. Als het klaar is moet het poppodium energieneutraal en geluidsdicht zijn.||https://www.parool.nl/amsterdam/paradiso-koopt-naastgelegen-grond-en-gaat-uitbreiden~b0c504c7/
2022-08-01||Magneetvisser vindt stoffelijk overschot in gracht Oudezijds Voorburgwal||Het lichaam lag al in de gracht en kwam tijdens de werkzaamheden onder ogen van de magneetvisser. Die schakelde meteen de politie in. Om wie het gaat is onduidelijk. Net zoals het nog onduidelijk is hoelang het stoffelijk overschot in de gracht heeft gelegen. De politie heeft de directe omgeving afgezet met linten en doet nog onderzoek.||https://www.parool.nl/amsterdam/magneetvisser-vindt-stoffelijk-overschot-in-gracht-oudezijds-voorburgwal~bc5e6c77/
2022-08-01||Ajax grijpt in: fans mogen spelers niet meer om shirt vragen met ‘bedelbordje’||Dat heeft de club bevestigd tegenover supportersvereniging Ajax Life. Ajax constateerde dat het aantal bordjes — meestal door kinderen gemaakt — steeds meer toenam. Het was voor de spelers niet meer mogelijk om aan al deze verzoeken te voldoen. Als spelers langs liepen zonder een shirt af te staan, werden ze bovendien vaak voor arrogant versleten. Daarnaast draagt Ajax nog een andere reden aan voor het weren van de borden. De kartonnen borden en lakens zouden namelijk brandgevoelig zijn, wat een veiligheidsrisico met zich meebrengt. In aanloop naar de wedstrijd om de Johan Cruijff Schaal van zaterdag tegen PSV werden al veel borden in beslag genomen en die lijn wil de club dus voortzetten.||https://www.parool.nl/sport/ajax-grijpt-in-fans-mogen-spelers-niet-meer-om-shirt-vragen-met-bedelbordje~bcdd7532/
2022-08-01||Auto rijdt door na ongeluk bij Centraal Station||Vier fietsers op de Odebrug schrokken van de auto die over een fietsplek reed waar gemotoriseerd verkeer niet mag komen. Een van de fietsers werd geraakt door de auto en moest met zijn verwondingen geholpen worden door ambulancepersoneel. Het slachtoffer van de aanrijding is nog aanspreekbaar. De andere drie fietsers zijn ongedeerd gebleven. De politie was snel ter plaatse, maar kwam te laat om de automobilist tegen te houden. Die reed na het ongeluk door.||https://www.parool.nl/amsterdam/auto-rijdt-door-na-ongeluk-bij-centraal-station~be0136a6/
2022-08-01||De Syrische Lia keek haar ogen uit bij de Canal Parade. Nu vaart ze zelf mee||De eerste keer dat Lia de Canal Parade bezocht was in 2019. “Ik vertrok uit Enschede, waar ik bij mijn ouders woonde. Ik had andere kleding bij me en veranderde in de trein van outfit. De botenparade maakte op mij, toen nog een 17-jarige closet baby gay, enorme indruk. Ik keek mijn ogen uit en vond het geweldig. Ik wist dat ik op een dag ooit zelf op een boot wilde staan. In de trein terug kleedde ik me weer om.” Nu is het zover: Lia vaart zaterdag mee op de boot van de Gender & Sexuality Alliance (GSA), een groep jonge mensen die op scholen werkt om lhbti-scholieren te steunen en een veilige plek te bieden. Ze is sinds twee jaar ambassadeur voor de organisatie. Acht jaar geleden had Lia nog een jongensnaam en kwam ze op de vlucht voor de oorlog in Syrië naar Nederland, waar haar vader al woonde. Ze had de hoofdrol in de NPO-documentaire Sinan zoekt de klas van Elias, waarin Sinan Can de toen 17-jarige Lia hielp haar klasgenootjes uit Aleppo terug te vinden. “Ik heb geen spijt dat ik aan de documentaire heb meegewerkt, want het heeft me veel gebracht, onder andere mijn werk voor de GSA, maar die periode ligt nu achter me. Ik wil niet dat mensen me nog zien als ‘die vluchteling’, maar als Lia.” Pride Amsterdam is daarbij een belangrijke stap. “Dit jaar ga ik, na twee jaar corona, helemaal los op de Canal Parade, nu volledig als mijzelf. In een broekje met vlinders, op plateauzolen en met een regenboogtop en vol glitters wil ik bovenop de boot staan dansen.” Sinds 2 april dit jaar noemt ze zichzelf bij haar nieuwe naam. “Ik ging met vriendinnen naar carnaval en terwijl we ons aan het omkleden waren, vroeg ik ze of ze mij voortaan Lia zouden willen noemen. Ze vonden de naam bij mij passen en die dag heb ik me voor het eerst overal zo voorgesteld. Daarna veranderde ik mijn naam op Instagram, en ook op mijn werk in een café werd het meteen geaccepteerd en aangepast in het systeem. Het voelde heel bevrijdend.” Tekst gaat verder onder de foto. Het is een lange weg geweest, vertelt ze. Haar christelijk-orthodoxe ouders weten nog niets van haar transitie. “Ik leef een ingewikkeld dubbelleven. Als kind verkleedde ik me in de kleren van mijn moeder, en speelde ik met haar make-up. Als ik werd betrapt, kreeg ik een tik op mijn hand. In de cultuur waarin ik opgroeide bestaat gay zijn niet, net zo min als transseksualiteit of non-binair zijn. Mijn ouders zouden me niet accepteren als Lia. Als ik bij ze op bezoek ga, moet ik me als jongen kleden.” Een paar jaar geleden nam ze het besluit om uit de kast te komen, als non-binair en panseksueel, ook bij haar ouders. “Ik val op mensen, niet op een gender, dat heb ik ook aan mijn ouders verteld. Mijn mentor op school, Andrea, heeft me daar toen heel goed bij geholpen. ” “Ik realiseerde me dat ik mij comfortabeler zou voelen met een vrouwenlichaam en heb me dit jaar aangemeld bij de genderkliniek van de VU. De komende twee jaar sta ik op de wachtlijst, eerst voor een gesprek met een psycholoog en uiteindelijk, hoop ik, voor een hormoonbehandeling en operaties. Ik wil ook heel graag mijn naam op mijn paspoort veranderen, maar dat kost veel geld, zo’n tweeduizend euro, daar ben ik nu hard voor aan het sparen.” Over hoe haar ouders op haar transitie zullen reageren, wil ze nu nog niet nadenken. “Dat zien we dan wel weer.” Lia, die nog steeds in Enschede woont, voelt zich in haar beslissingen vooral heel erg gesteund door haar zelfgekozen familie, haar vrienden en de mensen bij de GSA, waar in twee jaar hechte vriendschappen zijn ontstaan. Dat tegenwoordig meer mensen zich aanmelden voor een genderoperatie is volgens haar te danken aan het werk van activisten en omdat er meer over gesproken wordt. “Het was er altijd al wel, maar mensen durfden er niet voor uit te komen, omdat het te onveilig voelde.” Lia stond voor de GSA al op posters voor Paarse Vrijdag en geeft als ambassadeur interviews. “En ik sprak met de koning en Máxima tijdens de uitreiking van de Appeltjes van Oranje op Paleis Noordeinde, waar de GSA ook voor was genomineerd. Dat vond ik een ongelooflijke eer.” Tekst gaat verder onder de foto. In september start ze met de mbo-opleiding Fashion Design: “Ik hou heel erg van fashion, van designers als Jean Paul Gaultier, Versace en Zuhair Murad, die geweldige galajurken ontwerpt. De ballroom- en dragscene, met veel glitter en glamour vind ik heel inspirerend. Mode is voor mij een mooie manier om mezelf uit te kunnen drukken; met kleding kun je een verhaal vertellen.” Met fotograaf Myrthe Effing maakte Lia de serie Rainbow Lia: “Myrthe zocht contact nadat ze de documentaire van Sinan had gezien. Ze maakte toen een fotoserie van me, bij het gedicht Oorlog van Willem Wilmink. We bleven daarna contact houden. Toen ze vroeg of ik aan een Prideproject mee wilde werken was ik gelijk enthousiast. Ze heeft me gefotografeerd in door mij gestylde outfits in alle kleuren van de regenboog, waarmee we onze eigen invulling aan de regenboogvlag hebben gegeven.” Met de fotoserie hoopt Lia taboes te doorbreken, zegt ze, ‘en jongeren zoals ik laten weten dat ze niet alleen zijn’. “Laat anderen gewoon zijn wie ze willen zijn. Uiteindelijk zijn we allemaal mensen van vlees en bloed, er is geen enkele reden om haat op elkaar te gooien.” Zelf krijgt ze ook vaak haatreacties: “Mensen roepen dingen naar me op straat of op social media, eerder lag ik dan in bed te huilen, maar dat wil ik niet meer. Inmiddels kies ik ervoor om het niet meer persoonlijk op te vatten en er op een sportieve manier mee om te gaan. Als ik nu word uitgescholden, lach ik naar die persoon, roep ik: ‘gay rights!’ en loop ik door. Het haten zegt iets over de onzekerheid van de ander, niet over mij.” “Ik wil dat andere jongeren weten dat dit misschien niet altijd de makkelijkste weg is, maar dat het uiteindelijk altijd goed komt, al duurt het soms heel lang. Als mensen zeggen dat ze trots op mij zijn, dan zeg ik altijd dat ik ook trots ben op hen, want uiteindelijk worstelt iedereen met zichzelf kunnen zijn.”||https://www.parool.nl/ps/de-syrische-lia-keek-haar-ogen-uit-bij-de-canal-parade-nu-vaart-ze-zelf-mee~b5bb5a5d/
2022-08-01||Bij Ikaria Park staat samenzijn en shared dining op z’n Grieks centraal||In het Bilderdijkpark, op een steenworp afstand van de kiosk aan de Bilderdijkstraat, heeft Ikaria zijn tweede vestiging geopend. Het is een plek waar je kunt genieten van Griekse delicatessen, onder het genot van Griekse wijn geserveerd in authentieke karaffen. Eigenaar Nicholas Mostrous (39) kan zijn geluk niet op met de nieuwe plek: “Ik heb maanden gezocht naar een plek zoals hier. Dat ik nu dit pareltje heb gevonden, heeft gewoon zo moeten zijn.” Ikaria is zowel in naam als concept geïnspireerd door het Griekse eiland, dat The New York Times ooit bestempelde als ‘het eiland waar men vergeet te sterven’. Mostrous, zelf half Grieks: “Op Ikaria is iedereen onderdeel van de community, iets dat wij hier ook graag neer willen zetten.” Chef-kok Angelo Kremmydas (33) heeft het menu gecreëerd voor Ikaria Park: een shared dining-experience met traditionele Griekse gerechten in een modern jasje met een lokale twist. Zo heb je keuze uit souvlaki in verschillende varianten, bereid op een Japanse barbecue: met entrecote (€6,00), haloumi (€5,00) of leek sausage (€5,00). Of kies voor de Griekse lekkernij loukoumades, traditioneel geserveerd met walnoten, kaneel en honing (€10,50). Op het menu vind je ook ‘jars’, potten met bijvoorbeeld tzatziki (€7,00) en spicy feta dips (€7,00). Ben je in een feeststemming? Kies dan voor het Jar Feast Menu (€42,50) en laat je ‘op Ikariaanse wijze’ verrassen. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-ikaria-park-staat-samenzijn-en-shared-dining-op-z-n-grieks-centraal~b2b89c06/
2022-08-01||Live zien hoe snel Noord gentrificeert? Dat kan nu vanaf het Stenen Hoofd||Tycho: “Het Stenen Hoofd is een unieke plek. Het werk dat er te zien is communiceert met de omgeving, zodat het totaalplaatje sterker wordt. Een aantal werken hebben we speciaal voor deze plek gemaakt: de peukenstembus en de live-gentrificatieverrekijker.” Hans de Tweede: “Met de verrekijker kun je zien hoe er in Noord aan de gentrificatie wordt gebouwd. En met de peukenstembus vragen we mensen: is Amsterdam de allerbeste stad ter wereld of gaat de stad helemaal naar de tering?” Tycho: “Het is heel dubbel. Als ik op reis ben, vertel ik altijd vol trots dat ik geboren en getogen ben in Amsterdam. Maar de open, tolerante, creatieve stad die Amsterdam ooit was is keihard aan het verdwijnen. Er is een monocultuur ontstaan, waarbij iedereen dezelfde kleding draagt, op een VanMoof rijdt en havermelkkoffie drinkt.” Hans de Tweede: “Daar is op zich niks mis mee, maar het zijn wel symbolen van de ongelijkheid in de stad.” Tycho: “De stad is nu weinig divers en dynamisch. Wonen in de stad is alleen nog weggelegd voor Gooise kinderen met een papa en mama die teringveel geld hebben. Gelukkig ontstaat er steeds meer een tegencultuur. Je ziet het in de straatkunst en in de muziek, met mensen als Sophie Straat en Hang Youth. Net als in echte Amsterdamse kroegen en bij de krakers van Hotel Mokum. Dat is tof, maar tegelijk een teken dat het slecht gaat met de stad.” Hans de Tweede: “Wij kunnen roepen en schreeuwen wat we willen, maar zolang er in de Stopera niks mee gedaan wordt, verandert er weinig.” Tycho: “Ze proberen wel dingen, zoals jongeren die een binding met Amsterdam hebben voorrang geven op woningen, maar er moet heel veel meer gebeuren. We zouden ook commerciële kunst van lieve poesjes kunnen maken, maar het gaat ons niet om geld verdienen. Wél om het aankaarten van zaken als woningnood, gentrificatie en ongelijkheid, onderwerpen waar wij als twintigers mee te maken hebben. We blijven dit werk doen zolang het nodig is.”||https://www.parool.nl/ps/live-zien-hoe-snel-noord-gentrificeert-dat-kan-nu-vanaf-het-stenen-hoofd~b7398d73/
2022-08-01||Ajaxaankoop Bassey voor twee wedstrijden geschorst||De aankoop van Ajax maakte een harde overtreding op PSV-aanvaller Ismael Saibari en werd na ingrijpen van de VAR van het veld gestuurd. Hij stond amper een kwartier binnen de lijnen. Bassey mist zaterdag de openingswedstrijd bij Fortuna Sittard. Ook een week later in Amsterdam tegen FC Groningen is hij er niet bij. Daarna staat een duel met Sparta op het programma. De Engels-Nigeriaanse Bassey kwam vorige maand voor 23 miljoen euro over van Rangers FC, waar Giovanni van Bronckhorst de trainer is. De 22-jarige verdediger is de opvolger van Lisandro Martínez, die door Ajax werd verkocht aan Manchester United.||https://www.parool.nl/sport/ajaxaankoop-bassey-voor-twee-wedstrijden-geschorst~b7dac7e0/
2022-08-01||Het stilistisch begaafde, experimentele ‘School voor zotten’ is een feest voor de avontuurlijk ingestelde lezer||Een jonge verstandelijk beperkte jongen met een gespleten persoonlijkheid zit op de ‘school der zotten’ en woont in een psychiatrische inrichting. Hij deelt zijn herinneringen en zijn totaal eigenzinnige blik op de werkelijkheid met de lezer. Daarbij maakt hij geen onderscheid tussen de levenden en de doden (de doden leven ook na de dood gewoon voort). Hij probeert zich te verzoenen met de dood van zijn geliefde blootsvoetse aardrijkskundeleraar Pavel Petrovitsj en zijn onbeantwoorde liefde voor zijn biologielerares Weta Arkadjevna en hij denkt aan voorgaande zomers. Onlangs verscheen een prachtige vertaling door Gerard Cruys bij Van Oorschot. Volgens de Oekraïense succesauteur Maxim Osipov, die het nawoord verzorgde, is Sokolovs talent verwant aan dat van Gogol, maar de stream of consiousness, waarin de verteller zich uitlaat, in zinnen die soms pas na pagina’s eindigen, doet denken aan James Joyces Ulysses. De lezer moet bereid zijn de vaste orde der dingen, tijd en ruimte los te laten. Niet alleen de persoonlijkheid van de verteller is gespleten, ook zijn personages vallen uiteen of veranderen soms van naam en voorkomen. Zo veranderen de spoorwegambtenaren Nikolajev en Moeromtsev in de Japanners Nakamuru en Muromatsu. Deze stilistisch begaafde, experimentele roman is een feest voor de avontuurlijk ingestelde lezer. De onbetrouwbare verteller voor wie niets vaststaat, worstelt met zichzelf, zijn alter ego’s en de wereld. Voor de deur van zijn beminde Weta, wordt hij bijvoorbeeld verscheurd door innerlijke strijd: ‘(..) jij hebt niets bij die vrouw te zoeken, jij bent een zot, jij bent ziek, ik wil jou niet kennen, bel dokter Zauze om te vragen of hij jou daar weer naar toe wil brengen (..) Doe nou maar niet of je niet weet wie ik ben, als jij mij een zot noemt, dan ben je zelf net zo’n zot, want ik – dat ben jij zelf, maar dat wil er tot nu toe bij jou niet in (..)’ Vladimir Nabokov, die niet te boek stond als een auteur die met complimenten strooide, noemde School voor zotten een ‘betoverende, tragische en ontroerende roman’.||https://www.parool.nl/kunst-media/het-stilistisch-begaafde-experimentele-school-voor-zotten-is-een-feest-voor-de-avontuurlijk-ingestelde-lezer~b5e49a88/
2022-08-01||F1-coureur Alonso volgt Vettel op bij Aston Martin||Alonso (41) komt sinds vorig jaar uit voor het team Alpine F1. In 2005 en 2006 werd hij bij Renault wereldkampioen. Daarna reed de Spanjaard voor Ferrari en McLaren, totdat hij eind 2018 afscheid nam. Twee jaar later keerde hij terug in de formule 1. Vettel (35) maakte afgelopen week bekend dat hij na dit seizoen stopt met de formule 1. De Duitse viervoudig wereldkampioen komt sinds vorig jaar uit voor Aston Martin. Voordien reed hij voor Red Bull en Ferrari. “Dit team heeft duidelijk de energie en toewijding om te winnen en is op dit moment een van de spannendste teams in de Formule 1,” zei Alonso over de renstal van de Canadees Law­rence Stroll, de vader van de andere Aston Martincoureur Lance Stroll. “Ik ken Lawrence en Lance al heel lang en het is overduidelijk dat ze de ambitie en passie hebben om te slagen in de formule 1.” Alonso zegt dat hij de renstal heeft zien groeien. “Niemand in de formule 1 laat op dit moment meer visie en toewijding om te winnen zien. Ik heb nog steeds de honger en ambitie om vooraan mee te strijden en wil onderdeel zijn van een organisatie die wil leren, ontwikkelen en slagen. Ik wil weer winnen en moet daarom deze kans grijpen.” Voor renstaleigenaar Stroll is Alonso altijd een winnaar geweest. “Het was een logische stap om hem uit te nodigen onderdeel te worden van de ontwikkeling van dit winnend team. We kwamen er snel achter dat we dezelfde ambities en waarden hebben.” Alonso heeft dit seizoen 41 punten verzameld, waarmee hij tiende staat in de door Max Verstappen aangevoerde WK-stand. Zijn beste uitslag is de vijfde plaats, in de Grote Prijs van Groot-Brittannië. Vorig jaar haalde Alonso bij de GP van Qatar het podium met een derde plaats.||https://www.parool.nl/sport/f1-coureur-alonso-volgt-vettel-op-bij-aston-martin~b4419e61/
2022-08-01||Heeft Trump ex-vrouw Ivana op zijn golfbaan begraven om belasting te ontwijken? ||Al jaren, zeker sinds 2007, koestert Trump de wens een begraafplaats aan te leggen in zijn golfclub in New Jersey. Omdat het zo’n prachtig stuk land is, zei Trump ooit over de plek, waar voor hem en zijn familieleden een plaats is vrijgemaakt voor na hun overlijden. Maar Amerikaanse media en experts denken dat er een andere reden schuilgaat achter de vorige maand in gebruik genomen begraafplaats op de Trump National Golf Club in Bedminster. De begraafplaats zou er namelijk voor kunnen zorgen dat de ex-president minder belasting hoeft te betalen voor de golfclub in New Jersey. In de Amerikaanse staat worden begraafplaatsen bij wet vrijgesteld van alle belastingen, tarieven en aanslagen. Trumps ex-vrouw Ivana is de eerste persoon die op de begraafplaats te ruste is gelegd, nadat ze vorige maand op 73-jarige leeftijd was overleden na een val van de trap. ‘De wetten in New Jersey bepalen dat je geen belastingen moet betalen voor een stuk grond waarop een begraafplaats is gevestigd. De rustplaats van Ivana Trump is dus een belastingvermindering voor Trump,’ aldus journalist Phoebe Wall Howard van USA Today. Brooke Harrington, belastingexpert en professor aan de universiteit van Dartmouth, onderschrijft dat. ‘Ik stond sceptisch tegenover de geruchten dat Trump zijn ex-vrouw in dat trieste stukje aarde op zijn Bedminster-golfbaan in New Jersey zou hebben begraven, enkel voor de belastingvoordelen. En dus heb ik de belastingwet van New Jersey eens bekeken en, mensen, het is drievoudige belastingontwijking. Belastingen op onroerend goed, op inkomsten en op verkoop worden er allemaal mee tenietgedaan.’ Het is volgens Harrington niet in de wet vastgelegd hoeveel mensen er begraven moeten zijn om in aanmerking te komen voor de belastingvermindering. Dat betekent dus dat alleen het graf van Ivana voldoende zou zijn om onder belastingen uit te komen. Overigens geldt dat belastingvoordeel niet voor de hele golfclub. Hoeveel voordeel de begraafplaats wel zou opleveren is niet duidelijk. Trump heeft nog niet op de nieuwe beschuldigingen gereageerd. Het is niet de eerste keer dat de ex-president van belastingontduiking wordt beschuldigd. Er loopt nog onderzoek naar zijn boekhouding.||https://www.parool.nl/wereld/heeft-trump-ex-vrouw-ivana-op-zijn-golfbaan-begraven-om-belasting-te-ontwijken~b6bdd813/
2022-08-01||Pridevlag in Nieuw-West binnen 48 uur gestolen: ‘Het is niet geheel onverwachts’||“We hebben geen idee wat ermee gebeurd is. Zondagmiddag was die opeens weg. De draad is doorgeknipt, dus mensen hebben wel hun best gedaan om hem weg te halen,” zegt Van Ruitenbeek. Hij vindt het jammer dat de vlag verdwenen is. “Maar het is niet geheel onverwachts,” erkent hij. “We hebben in Nieuw-West al vaker te maken gehad met beschadigingen of vernielingen van spullen die met de lhbtq-gemeenschap te maken hebben.” Een jaar geleden werden in hetzelfde stadsdeel foto’s van de buitenexpositie Legale Liefde beklad. Die foto's werden tentoongesteld ter ere van twintig jaar huwelijksgelijkheid. Bij sommige foto's was met een spuitbus een streep over de hals van de geportretteerde personen gezet. Vorige week erkenden meerdere Amsterdammers dat het risico’s met zich meebrengt om thuis een Pridevlag op te hangen. “Weten jullie zeker dat die vlag zo’n goed idee is? Iemand heeft ‘homo’s’ op de voordeur geschreven,” kregen twee huisgenoten te horen van hun buurvrouw, nog geen 18 uur nadat ze een Pridevlag hadden opgehangen aan hun huis. Volgens Van Ruitenbeek verliep de opening van de Pride afgelopen vrijdag in Nieuw-West juist ‘feestelijk’. “Het was een zeer geslaagde bijeenkomst met als hoogtepunt het moment dat de stadsdeelvoorzitter de Pridevlag hees.” Het stadsdeel laat weten de situatie te ‘betreuren’. “Omdat we het belangrijk vinden dat de zichtbaarheid van de lhbtq-gemeenschap ook en vooral in deze Prideweek getoond wordt, zullen we zo snel mogelijk weer een nieuwe vlag ophangen.” Hoe groot de kans is dat de vlag dan wel blijft hangen, durft Van Ruitenbeek niet te zeggen. “We gaan iets beter ons best doen om te voorkomen dat de vlag er weer makkelijk afgehaald kan worden,” zegt hij. “En dat blijven we doen, want de zichtbaarheid van de lhbtq-gemeenschap blijft belangrijk en de vlag is hét herkenbare en feestelijke symbool daarvoor.”||https://www.parool.nl/amsterdam/pridevlag-in-nieuw-west-binnen-48-uur-gestolen-het-is-niet-geheel-onverwachts~bbeca2e8/
2022-08-01||‘Mister Arbeidsvitaminen’ Jan Steeman (1946-2022) wilde muziek om een boutje aan een moertje bij aan te draaien||Het was Gerard Ekdom die bij zijn aantreden als presentator in 2001 voorstelde de naam Arbeidsvitaminen te veranderen. Want, was die met het woordje ‘arbeid’ inmiddels niet ingehaald door de tijd? Ekdom trof eindredacteur en samensteller Jan Steeman meteen op zijn pad. ‘Niet doen. Die naam is goud waard,’ vond hij. En hij had gelijk, gaf Ekdom al snel toe. Arbeidsvitaminen (anno 1946) is inmiddels het langstlopende muziekradioprogramma ter wereld. Steeman, die het programma uiteindelijk van 2011 tot 2017 zelf zou presenteren, kon je zonder overdrijving omschrijven als ‘Mister Arbeidsvitaminen’. Sinds 1991 werkte hij in wisselende functies aan het programma mee. Hij gold als schatbewaarder van het programma waarvan hij de songs zelf zonder opsmuk omschreef als ‘geschikt om in de fabriek een boutje aan een moertje en schroefje aan een nippeltje te draaien. Je krijgt er goede zin van, maar de muziek biedt ook de mogelijkheid tijdens het werk de gedachten even te laten varen: waar gaan we dit jaar op vakantie? Zal ik die nieuwe auto kopen?’ Je kunt het oppervlakkig noemen, maar je kunt ook zeggen: je bedient de luisteraar perfect op maat.” Toen het programma in 2010 verdween bij 3FM dat wilde verjongen, maakte Steeman zich sterk voor verhuizing naar Radio 5. Omdat er naar die zender meer pensionado’s dan actieve leden van de beroepsbevolking luisteren, werd de slogan aangepast naar ‘Liedjes die altijd gewerkt hebben.’ Maar nog steeds werd de keuzelijst ingestuurd door een stukadoorsbedrijf uit Nunspeet, een zangkoor uit Dedemsvaart of een kassenbouwer uit De Lier. Steemans leven draaide om de radio. In Haarlem, waar hij naar het gymnasium ging, begon hij een eigen ziekenomroep. In 1971 maakte hij zijn debuut op de landelijke radio als vakantie-invaller op Hilversum 3. Met die zender zou hij lang verbonden blijven, via de AVRO waar hij in dienst was getreden. Toen de zender in de jaren tachtig Radio 3 ging heten, werd hij radiomanager en scoutte hij jong talent. Dankzij zijn goede oor stond hij aan de wieg van carrières van diskjockeys als Wim Rigter, Hans Schiffers, Gerard Ekdom en Giel Beelen. De laatste gaf hij een plekje bij Pyjama FM, in de nacht van Radio 3. “Soms dacht je daar ongemerkt te kunnen experimenteren, maar Jan luisterde elke nacht,” zei Beelen. “Na afloop sprak hij je soms vermanend toe, maar altijd met een vaderlijke glimlach en een twinkeling in de ogen.” Schiffers: “Jan had zelf geen kinderen. Maar in Hilversum lopen talloze presentatoren rond die hem hun radiovader noemen. Dat geldt voor mij ook.” Ook na zijn pensionering bleef Steemans leven zich voltrekken langs de FM-band. Vanuit zijn huis in Frankrijk luisterde hij wanneer hij maar kon naar de Nederlandse radio. Zelfs in de nachten, nieuwsgierig als hij was naar de kwaliteiten van het jonge talent. Steeman overleed zaterdag na een kort ziekbed. Hij werd maandagochtend geëerd in een speciale uitzending van Arbeidsvitaminen. De platenkeuze gaf hij kort voor zijn overlijden zelf nog door. De ouverture was misschien wel zijn grootste favoriet: Summertime van Charlie Parker.||https://www.parool.nl/kunst-media/mister-arbeidsvitaminen-jan-steeman-1946-2022-wilde-muziek-om-een-boutje-aan-een-moertje-bij-aan-te-draaien~bba81f8e/
2022-08-01||Rode Kruis begint nieuw servicepunt voor vluchtelingen na meningsverschil met gemeente||Het servicepunt komt op het districtskantoor van het Rode Kruis op de Valkenburgerstraat in het centrum van Amsterdam. Daar kunnen migranten en vluchtelingen terecht voor onder andere EHBO, eten en drinken, en informatie. Van daaruit kunnen ze naar de juiste plek worden verwezen. Het gaat in eerste instantie om een proef van twee weken om te kijken of er behoefte aan is. Het Rode Kruis trok zich onlangs terug uit de samenwerking met de gemeente op het coördinatiepunt op het Centraal Station voor vluchtelingen uit Oekraïne, die op basis van EU-afspraken geen asiel hoeven aan te vragen en recht hebben op gemeentelijke opvang. De gemeente werd echter geconfronteerd met steeds meer mensen van wie werd betwijfeld of ze wel daadwerkelijk uit Oekraïne waren gevlucht. Daarom scherpte eerst Amsterdam het beleid aan: twijfelgevallen moesten zich melden bij de Immigratie- en Naturalisatiedienst (IND). Later scherpte ook het ministerie van Justitie en Veiligheid zijn beleid aan. Buitenlandse scholieren en werkenden die tijdelijk in Oekraïne verbleven, zogeheten derdelanders, mogen sinds twee weken geen beroep meer doen op de gemeentelijke opvang. Veiligheidsregio’s en de IND zagen namelijk een toename in het aantal van deze derdelanders dat naar Nederland wil komen. Staatssecretaris Eric van der Burg (Asiel) wilde met de maatregel de druk weghalen bij de gemeenten. Het Rode Kruis vond het aangescherpte beleid van de gemeente ingaan tegen ‘humanitaire grondbeginselen om mensen op de vlucht eerst te vragen naar hun paspoort voordat je hen helpt.’ “Wij maken ons zorgen dat door het nieuwe beleid van de gemeente vele mensen, die vluchten voor hetzelfde conflict, niet worden geholpen en gedwongen op straat komen te staan,” zei Suzanne Segaar, districtsmanager van het Rode Kruis Amsterdam. Het Rode Kruis zegt het belangrijk te vinden ‘dat er een warm welkom is voor iedereen die in Nederland aankomt. Het Rode Kruis biedt hier een luisterend oor voor iedereen op de vlucht, ongeacht waar diegene vandaan komt, en verwijst eventueel door naar de juiste hulpverlening.’ Ook bij de overvolle centrale aanmeldlocatie voor vluchtelingen in het Groningse Ter Apel komt een humanitair servicepunt. Eerder zette het Rode Kruis daar tenten op omdat mensen buiten sliepen. Een deel werd daartoe gedwongen vanwege te weinig doorstroom naar reguliere asielzoekerscentra en een deel hoopte op die manier eerder geholpen te worden met de asielprocedure. Inmiddels is het Rode Kruis daarmee gestopt omdat het niet aan de humanitaire standaarden voldoet en niet bijdraagt aan een structurele oplossing. De hulporganisatie roept de politiek op om snel een oplossing te vinden ‘zodat iedereen een menswaardige opvang krijgt’.||https://www.parool.nl/amsterdam/rode-kruis-begint-nieuw-servicepunt-voor-vluchtelingen-na-meningsverschil-met-gemeente~b853829c/
2022-08-01||Vakbonden NS wijzen cao af: spoorstaking lijkt onafwendbaar||Volgens FNV-onderhandelaar Henri Janssen bleef er na vijf ‘uiterst moeizame onderhandelingsrondes’ nog altijd een onoverbrugbare kloof bestaan tussen de cao-eisen van de vakbeweging en het nieuwste bod van de Nederlandse Spoorwegen. “Wij waren volledig uitonderhandeld, er lag gewoon een slecht bod.” Dus besloten de onderhandelaars het bod zoals dat nu voorligt, voor te leggen aan hun achterbannen. “Inmiddels hebben onze leden zich massaal uitgesproken tegen dit cao-bod van NS. En zijn ze bereid tot het voeren van acties en stakingen. We gaan ons nu beraden over het ultimatum dat we gaan stellen,” aldus de FNV-zegsman. Ook een meerderheid van de CNV-leden heeft zich uitgesproken tegen de voorstellen van de vervoerder, zegt bestuurder Ike Wiersinga van CNV Vakmensen. Deze bond denkt nog na over de volgende stappen. “Daarover moet snel meer duidelijk worden.” Volgens Janssen zal nu in overleg worden bepaald wanneer het slimste moment is om actie te voeren. “Je wil de NS niet in de kaart spelen door te gaan staken midden in de zomervakantie, als het toch al rustig is in de trein en acties dus weinig consequenties hebben voor de vervoerder.” September zou, als een van de drukste maanden per jaar op het spoor, veel geschikter zijn, maar daarover is nog geen besluit genomen. De FNV eist prijscompensatie vanwege de hoge inflatie, plus een verbetering van de koopkracht van 100 euro per maand. De NS heeft een loonbod neergelegd van 8 procent over een periode van tweeënhalf jaar of een cao met een looptijd van één jaar en een loonbod van 4,5 procent. Beide voorstellen zijn verworpen. Bovendien zou de NS, een bedrijf dat voor 100 procent in handen is van de Nederlandse staat, weigeren de jeugdloonschalen uit de cao te halen. “Zo maak je het werken bij NS, waar de werkdruk mede door het grote personeelstekort de laatste tijd enorm oploopt, er bepaald niet aantrekkelijker op. Deze medewerkers zouden nog beter gaan verdienen als ze bij McDonald’s gingen werken,” aldus Janssen. Sowieso zijn medewerkers de laatste jaren ‘uitgeperst’, vinden de vakbonden. “We zien nu dat de NS de vacatures niet ingevuld krijgt en dat er daarom treinen uitvallen en de sociale veiligheid ernstig onder druk staat. Er is een fatsoenlijke cao nodig om dat tij te keren,” aldus Janssen. Bij de NS werken ruim 20.000 mensen, van wie er 16.700 onder de cao van het bedrijf vallen. Een woordvoerder van de spoorvervoerder zegt in een reactie: “De deur bij ons staat open om aan tafel te komen, wij waren niet uitgepraat. We willen graag doorpraten over een goede cao.”||https://www.parool.nl/nederland/vakbonden-ns-wijzen-cao-af-spoorstaking-lijkt-onafwendbaar~bed575ba/
2022-08-01||Álvarez reageerde zoals elke Zuid-Amerikaanse voetballer zou reageren: ‘Rot op, Til, dit is míjn veld’||Iemand moest het doen. Iemand moest Guus Til laten weten dat hij ook op andere tegenstand zou stuiten. Meteen begon ik te rationaliseren: zonder Tagliafico en Martinez had Ajax te veel grinta ingeleverd. Bassey kreeg rood voor een tackle waarvoor geen enkele scheidsrechter in de eredivisie Nico ooit had bestraft. Nu zag Higler zijn kans schoon. En Álvarez reageerde gewoon zoals elke Zuid-Amerikaanse voetballer zou reageren: “Rot op, Til, dit is míjn veld. Nog zo’n doelpunt en ik breek je poten.” De PSV’er die dit het beste begreep, stond langs de kant: Ruud van Nistelrooij, een voormalig voetballer die in zijn loopbaan alles had gedaan om te winnen wat er te winnen viel, het tot razernij brengen van heel Arsenal inbegrepen. Dat was de rationalisering. De stille voldoening om die elleboog was het zwarte beest in me dat geluidloos brulde.||https://www.parool.nl/sport/alvarez-reageerde-zoals-elke-zuid-amerikaanse-voetballer-zou-reageren-rot-op-til-dit-is-mijn-veld~b10a9eaf/
2022-08-01||Groningen wil zijn Herepoort terug: ‘Doodzonde dat onze Arc de Triomphe in Amsterdam staat’||“Het is doodzonde dat de Arc de Triomphe van Groningen in Amsterdam staat,” zegt Ger Bos. Wat als een eenmansactie in zijn Facebookgroep over de historie van Groningen begon, is uitgegroeid tot een serieuze poging om de Herepoort, waarvan Amsterdammers niet beter weten dan dat die in de tuin van het Rijksmuseum staat, terug te halen naar Groningen. Naar verluidt stond er al sinds de elfde eeuw bij de Herestraat in Groningen een poort die omgedoopt werd tot Herepoort. In de dertiende, vijftiende en zeventiende eeuw werd de poort vervangen door sterkere en grotere exemplaren, die onderdeel waren van de vestingwerken van de stad om de bevolking tegen vijanden en indringers te beschermen. In 1878 werd de poort, die afgewerkt is met diamantknoppen en een kroonlijst bevat, ontmanteld. Het stadsbestuur vond hem onhandig worden met het toenemende verkeer in het centrum van de stad. Onder leiding van architect Pierre Cuypers werd de poort in 1885 gedeeltelijk weer opgebouwd in de tuin van het Rijksmuseum. Sindsdien zijn er al vier initiatieven (1933, 1957, 1988 en 2005) geweest om de poort terug naar zijn geboorteplaats te krijgen, steeds tevergeefs. Volgens diverse stadsbesturen zou het Hereplein nog altijd te krap zijn om een poort van dergelijk formaat te huisvesten. Ook werkte het Rijksmuseum niet mee. Volgens het museum vormt de poort inmiddels tuinarchitectonisch en bouwkundig een geheel met de rest van de tuin. Ook zou de Bergpoort, die eveneens in 1885 is aan komen waaien vanuit Deventer, gesloopt moeten worden als de Herepoort teruggaat naar Groningen. Walther Schoonenberg, architectuurhistoricus en secretaris van de Vereniging Vrienden van de Amsterdamse Binnenstad (VVAB), bevestigt dat het een ingewikkelde klus wordt voor Groningen om de poort te reconstrueren. “Het is niet de originele stadspoort in zijn geheel die daar ooit gestaan heeft,” zegt hij. “Er zijn twee gevels van stadspoorten, die van de Herepoort en de Bergpoort, in de tuin van het Rijksmuseum tegen elkaar aan gebouwd. En dan is er aan de zijkant ook een balkon op geplaatst van een in 1902 afgebroken huis op de Amsterdamse Herengracht 625. Dat stamt ook uit de zeventiende eeuw en hoort echt bij Amsterdam.” Toch zegt hij er niet bij voorbaat op tegen te zijn als de poort weer terug naar Groningen gaat. “Als bouwfragmenten in hun oorspronkelijke context terugkeren is dat heel waardevol,” aldus Schoonenberg. Bos is dat met de architectuurhistoricus eens. “Het is niet voor niets dat architect Cuypers hem weer opgebouwd heeft, maar niemand weet dat de poort er nog is. En er is nu weer genoeg ruimte voor.” Hij heeft het stadsbestuur van Groningen al aangeschreven. Een groeiende groep mensen heeft zich aangemeld om te helpen, zegt hij. “We moeten samen voor voldoende steun zorgen en geld verzamelen om de poort weer terug te halen.” Of hij dan ook weer aan het begin van de Herestraat bij het Hereplein moet komen te staan? “Het liefst wel, maar als het echt niet mogelijk is, kan ergens anders in de stad ook.” Het Rijksmuseum laat via een woordvoerder weten dat de ‘actie wederom niets zal opleveren’. “De façade van de Herepoort en die van de Bergpoort zijn onlosmakelijk samengesmeed tot één poort. De fragmenten zijn sinds eind negentiende eeuw onderdeel van de permanente collectie van het Rijksmuseum. Ze werden door de steden destijds op de slooplijst gezet. Samen met onder andere door architect Pierre Cuypers geredde fragmenten geven ze een overzicht van de Nederlandse bouwkunst. De tuinen zijn vrij toegankelijk dus iedereen is welkom de bouwfragmenten en de beeldententoonstelling te komen bekijken.”||https://www.parool.nl/amsterdam/groningen-wil-zijn-herepoort-terug-doodzonde-dat-onze-arc-de-triomphe-in-amsterdam-staat~be6fff86/
2022-08-01||Geen onderzoek OM naar vrouwonvriendelijke uitspraken corps||Een woordvoerder van het OM bevestigt dat na berichtgeving door AT5. Het OM geeft twee redenen om geen eigen onderzoek in te stellen. Er is geen aangifte gedaan waarin om vervolging wordt gevraagd. Daarnaast heeft het corps een intern sanctiesysteem en dat heeft de voorkeur boven het strafrecht. “Het strafrecht is het ultimum remedium, de laatste mogelijkheid. Een andere weg dan de strafrechtelijke heeft de voorkeur,” meldt de woordvoerder. De situatie kan wel veranderen als er nog aangifte wordt gedaan. Over of er eventueel strafbare feiten zijn gepleegd, laat het OM zich niet uit. Tijdens het zogenoemde herendiner van het Amsterdamsch Studenten Corps (ASC) werden ruim een week geleden vrouwonvriendelijke uitspraken gedaan. Vrouwen werden in koor onder meer ‘hoeren’ en ‘sperma-emmers’ genoemd. Honderden leden distantieerden zich in een brief van de uitspraken die op het podium werden gedaan. Diverse vrouwen gaven aan zich onveilig te voelen. Halsema noemde de uitspraken ‘onaanvaardbaar en volstrekt verwerpelijk.’ “Niet alleen maken zij zich schuldig aan seksisme en discriminatie, de uitspraak ‘de nekken van vrouwen te breken’ vanaf een podium beschouw ik ook als een oproep tot geweld tegen vrouwen,” aldus de burgemeester. Halsema zei ook te bekijken of ze zelf maatregelen kan nemen tegen het corps. “Met als uiterste consequentie het (tijdelijk) intrekken van de exploitatievergunning van de sociëteit aan de Warmoesstraat.” De Amsterdamse universiteiten en de Hogeschool van Amsterdam draaiden de geldkraan naar de sociëteit al dicht. ASC-rector Heleen Vos kondigde een intern onderzoek aan naar de uitspraken. Zij stapte later op na de ophef om de uitspraken.||https://www.parool.nl/amsterdam/geen-onderzoek-om-naar-vrouwonvriendelijke-uitspraken-corps~b52bdb71/
2022-08-01||Nachtelijke plofkraak in centrum Volendam veroorzaakt flinke schade aan winkel||De plofkraak vond plaats in een toeristisch winkelgebied in het vissersdorp. Door de explosie is de pui van de winkel flink beschadigd. Er is niets buitgemaakt en ook zijn er volgens de politie geen gewonden gevallen. Getuigen zagen na de explosie twee donker geklede verdachten ervandoor gaan op een motorscooter. Ze zouden via de Brugstraat zijn gevlucht. De politie is daarom op zoek naar getuigen en camerabeelden van de explosie en van de verdachten. Ook is de politie op zoek naar iemand op een racefiets met een hoofdlampje op de helm die vlak voor het incident in de straat fietste. Mogelijk zou deze persoon meer informatie kunnen hebben over de plofkraak.||https://www.parool.nl/nederland/nachtelijke-plofkraak-in-centrum-volendam-veroorzaakt-flinke-schade-aan-winkel~b89fbf25/
2022-08-01||Arnold Mühren na het verlies van Ajax van PSV: ‘Steven Bergwijn is los. Hij voetbalt bijna bevrijd’||Volgens Jonker, als trainer jarenlang de rechterhand van Louis van Gaal, onder meer bij Barcelona en Bayern München, was de strijd om de Johan Cruijff Schaal een ‘traditionele’ Ajax-PSV. “Ajax viel aan, miste soms de balans in verdedigende zin, en PSV profiteerde daarvan.” Vóór de wedstrijd was hij vooral benieuwd naar het PSV van Ruud van Nistelrooij. “Ik was zeer gecharmeerd van de stijl waarin hij Jong PSV liet spelen: dat team joeg de tegenstander elke week van het veld, met voortreffelijk positiespel. Een lust voor het oog. Maar hij speelt nu om de prijzen en kiest voor meer zekerheid. Tegen Ajax en straks tegen AS Monaco in de Champions League heb je niets aan complimenten. Hij moet het beste eruit halen en hij zal vinden dat dat met deze spelers op deze manier moet.” Uli Landvreugd, voormalig trainer van AFC en dit seizoen assistent van Mike Snoei bij Telstar, nam vorig seizoen een kijkje in de keuken van Jong PSV. “Van Nistelrooij is een rustige trainer. Hij weet waarmee hij bezig is, werkt uiterst professioneel, en is heel ervaren op het hoogste niveau als speler. Ik hoop dat hij PSV de Champions League in kan loodsen. Het zou fantastisch zijn als het Nederlandse voetbal weer twee teams heeft in de groepsfase. Ik vind PSV sterker dan vorig jaar. Het geraamte staat. De nieuwe keeper Walter Benítez maakt een goede indruk en met Luuk de Jong en Guus Til hebben ze twee uitstekende aankopen gedaan. Maar ook Xavi Simons viel goed in tegen Ajax en maakte een prachtig doelpunt.” Ook de aankopen van Ajax kunnen Arnold Mühren – winnaar van de Europacup II met Ajax in 1987 – bekoren. “Steven Bergwijn is los. Hij voetbalt bijna bevrijd. Sinds zijn entree in het Nederlands elftal zit hij in een flow en die lijn trekt hij door bij Ajax. Hij wordt alleen maar beter.” De samenwerking van Bergwijn met linksback Owen Wijndal was volgens Mühren uitstekend. Al ziet hij bij de backs van Ajax wel een terugkerend probleem: “Er wordt zó veel van die jongens gevraagd. Je bent ook middenvelder en aanvaller. Ik zie Wijndal elke keer maar weer die sprint van veertig meter maken, maar je moet óók weer terug zijn. Dat kost vreselijk veel kracht. Dan laat je defensief wel eens een steekje vallen. PSV loerde daarop.” De kwetsbaarheid van Ajax verbaast Jonker niet. “Het risico zit in deze speelwijze opgesloten, met veel mensen vóór de bal en soms te weinig defensieve balans. Discussies daarover zijn ook gevoerd met Erik ten Hag als trainer. Het gaat om speldiscipline: niet allemaal tegelijk naar voren lopen, afspraken nakomen en ingrijpen als het nodig is. Daarin mis je Lisandro Martínez en Nicolás Tagliafico. Die Argentijnen grijpen in, en hard ook als het moet.” Misschien dat een andere aankoop, Calvin Bassey, die rol op zich kan nemen. “Maar ik kan hem op basis van dat kwartiertje – tot hij een rode kaart kreeg – niet beoordelen,” zegt Mühren. “Ik vond het wel opvallend dat hij linksback ging spelen toen hij in het veld kwam, en dat Blind in het centrum bleef staan. Volgens mij heeft Bassey bij Rangers meestal centraal gespeeld. Een dag later, in een oefenduel met Almere City, stond Bassey wel in het hart van de defensie. Hij regelt en wijst, dat is een goed teken. Hij laat zien dat hij durft te voetballen en dat wordt bij Ajax gevraagd. En er staat wel een kerel. Hij is fysiek sterk, in de lucht ook vermoed ik. Maar ik weet niet of hij de plek van Blind achterin moet overnemen. Blind kan natuurlijk ook op het middenveld en als linksback uit de voeten, maar dan moet je Edson Álvarez of Wijndal weer opzijschuiven. En ik vind van Álvarez zeker dat hij het verdient om te spelen.” Op Ajaxdoelman Jay Gorter was na de wedstrijd tegen PSV veel kritiek. Jonker snapt dat, maar hij oordeelt mild: “Gorter is een groot talent. Het zou zonde zijn om hem nu af te serveren. In de periode dat ik bij Bayer München werkte, stond bij Schalke 04 de toen 19-jarige Manuel Neuer op doel. Die liet dat jaar ook wel een paar ballen uit zijn handen vallen. Bij Bayern München groeide hij daarna uit tot de beste van de wereld. Gorter heeft potentie, anders zet Schreuder hem niet in de basis. Als je hem nu afschrijft, ben je hem misschien maanden kwijt.” Jonker zou Gorter zaterdag, als de competitie voor Ajax begint met een uitwedstrijd tegen Fortuna, ook opstellen. “Maar dat zeg ik van de buitenkant. Het ligt er uiteraard sterk aan hoe hij reageert op deze teleurstelling, hoe hij deze week traint en hoe hij zich manifesteert. Aan het team en de steun in de groep zal het niet liggen, want alle spelers zochten Gorter na de wedstrijd meteen op. Ook Pasveer. Ze willen hem helpen. Daaruit blijkt dat iedereen toch wat in hem ziet.”||https://www.parool.nl/sport/arnold-muhren-na-het-verlies-van-ajax-van-psv-steven-bergwijn-is-los-hij-voetbalt-bijna-bevrijd~bfb6ffa6/
2022-08-01||Heineken: bier blijft nog wel even in prijs stijgen||Heineken maakte maandag niet alleen halfjaarcijfers bekend die boven het niveau van precoronajaar 2019 liggen, maar verhoogde ook de inkoopprijzen voor de Nederlandse horeca met 5,8 procent, een toename die cafébazen en restauranthouders zullen doorberekenen op hun menukaart. Met supermarkten werd al eerder afgesproken dat hun inkoopprijzen omhooggaan. Daarmee is het nog niet gedaan, voorspelt de brouwer. “De prijzen voor energie, grondstoffen en logistiek zullen nog wel een tijdje zo hoog blijven,” zegt financieel topman Harold van den Broek van Heineken. “Weliswaar stabiliseren de inkoopprijzen voor graan, hop en grondstoffen voor verpakkingsmateriaal, maar nog wel op een hoog niveau.” Daarnaast zucht Heineken onder de ‘ongeëvenaard’ hoge kosten voor energie en de onzekerheid of er voldoende aardgas uit Rusland blijft stromen. “We kijken bij onze inkoop van grondstoffen en energie 12 tot 18 maanden vooruit. De prijsverhogingen die we vandaag doorvoeren, zijn gebaseerd op de grondstofprijzen van een jaar geleden. We kopen nu ruwe materialen voor 2023 en betalen daarvoor de huidige hoge inkoopprijzen. Die kosten zullen we ook volgend jaar moeten doorberekenen,” zegt Van den Broek. “Wij verwachten dat de druk op prijzen in de tweede helft van dit jaar en de eerste helft van 2023 aanhoudt. Daar zetten we verdere kostenbesparingen tegenover. Maar we kunnen niet uitsluiten dat we bierprijzen verder moeten verhogen. We moeten wel zorgen dat onze business gezond blijft.” Heineken ziet bovendien vanwege de torenhoge inflatie een toenemende terughoudendheid bij consumenten om aankopen te doen, met het risico dat ook de bierverkopen worden geraakt. “We moeten voorzichtig blijven,” zegt Heinekentopman Dolf van den Brink, “wat niet is kan komen. Nu ziet het er allemaal gezond uit, maar we bevinden ons op terra incognita. We zullen alert blijven op prijsverhogingen, niet te weinig, maar voorkomen dat het te veel is.” Als bierdrinkers al mopperen over hoge bierprijzen, dan hebben ze dat deels ook aan zichzelf te wijten. Heineken zag immers de verkopen van zijn duurdere premiummerken, het huismerk met 15 procent voorop, sneller stijgen. Ook bij dochtermerk Amstel vertaalde de heropleving van de horeca zich in dubbelcijferige groei in 20 landen, waaronder Nederland. Uit de cijfers blijkt volgens het concern nog altijd niet dat vanwege de torenhoge inflatie bierdrinkers kiezen voor goedkopere merken, al dan niet uit de Heinekenstal. Van den Brink: “Je ziet vaak bij crises dat premium- en budgetbier het goed doen, maar dat het het middensegment onder druk komt te staan. Premiumbier is een vorm van luxe. Mensen zijn vanwege de hoge inflatie voorzichtig met grote uitgaven, maar gunnen zichzelf nog het genot van een biertje.” Ondanks alle onzekerheden – en mede dankzij prijsverhogingen – leverde het eerste halfjaar van 2022 Heineken ruim 22 procent meer winst op: 1,3 miljard euro op een omzetstijging van 37 procent tot 16,4 miljard. Heineken verkocht in die periode 127 miljoen hectoliter bier, bijna 8 procent meer dan tussen januari en juli 2021. Steeds meer verkopen zijn digitaal, zowel aan consumenten als aan commerciële klanten: de afgelopen jaarhelft waren die goed voor 2,8 miljard euro omzet, drie keer zoveel als in het eerste halfjaar van 2021. “We zitten daarmee overal boven de niveaus van vóór corona,” zegt Van den Brink. “We komen sterker uit de crisis dan we er ingingen. Meer investeren werkt. Met de introductie van Heineken Silver hebben we mazzel met de goede zomer, met de behoefte aan extra verfrissend bier. We hebben 260 miljoen meer in marketing gestoken en zien de resultaten. Zoals zondag met het EK-vrouwenvoetbal en Formule 1.” De topman is vooral blij met de groei in het nog altijd door coronasluitingen getroffen Azië en de groei van de bierverkopen in Europa en Nederland — die jarenlang stagneerden. In Europa nam het brutoresultaat van het concern tweederde toe tot 625 miljoen euro, op een eenderde hogere omzet van 5,5 miljard. “In Europa ligt de hoeveelheid verkocht bier alweer boven het niveau van 2019. De steden zijn weer ramvol, toerisme komt sterk op en de verkopen in de horeca in Europa zijn 70 procent omhoog, in het tweede kwartaal alweer bijna op het niveau van 2019.” Onder meer in Nederland, waar het huismerk jarenlang stabiel bleef, kwam het groeipercentage in de dubbele cijfers uit, mede vanwege de heropleving van de horeca die een afname van bijna 20 procent in de winkels meer dan goedmaakte. Dat de winkelafzet scherp is gedaald, is volgens Van den Brink niet verontrustend. “Op het moment dat de verkopen in de horeca stijgen, loopt het thuisgebruik terug. Maar onze winkelverkopen liggen nog boven 2019. Daarom zien we geen effecten die ons verontrusten.” Naast hogere prijzen is het resultaat ook te danken aan kostenbesparingen die Van den Brink bij zijn aantreden in 2020, met een verwijzing naar de concernkleur groen, Evergreen doopte. Van de twee miljard euro besparingen die Heineken volgend jaar wil bereiken ten opzichte van 2019, is inmiddels 1,7 miljard gevonden. “Zonder Evergreen zou het er niet zo goed uitzien.” Wel hangt er nog een flinke afschrijving boven het concern, nadat het zich, na enig weifelen, uit Rusland heeft teruggetrokken. Heineken verwacht zijn activiteiten daar, inclusief brouwerijen, de komende maanden te verkopen. De kosten werden eerder op 400 miljoen euro geschat, maar lijken lager uit te vallen. Van den Broek loopt er niet op vooruit. “We boeken voortgang in de gesprekken. Als er een overeenkomst is, maken we de kosten bekend.”||https://www.parool.nl/nederland/heineken-bier-blijft-nog-wel-even-in-prijs-stijgen~ba779d6b/
2022-08-01||‘Ihattaren ontbreekt bij Ajax vanwege dreiging uit criminele milieu’, voetballer ontkent||De krant baseert zich op informatie vanuit politiekringen, bronnen rond Ihattaren en de voetballerij. De dreiging zou zijn begonnen nadat Ihattaren een relatie had gekregen met een vrouw, die op weerstand zou stuiten van haar familie. Ihattaren werd vervolgens geconfronteerd met ernstige bedreigingen in de privésfeer. De dreiging kwam volgens de politie uit criminele hoek, aldus de krant. Daarom is besloten de voetballer niet op bekende plekken, zoals zijn woning of het trainingsveld te laten verschijnen. Ihattaren heeft op Instagram gereageerd op de berichtgeving. ‘Wat kan ik toch soms om de media lachen,’ schrijft hij als reactie bij een story van zijn zus. In dat bericht staat: ‘Wij hebben niks met criminaliteit en bedreigingen te maken en staan altijd supersterk.’ Het bericht wordt afgesloten met de woorden ‘Healthy & soon back little brother. We are fine. Geloof niet alles.’ Ihattaren ontbreekt bij Ajax sinds de oefenwedstrijd tegen Lokomotiva Zagreb, ruim drie weken geleden. De officiële verklaring van Ajax luidde toen: ‘Niet fit.’ De Telegraaf schreef al eerder over bedreigingen aan het adres van Ihattaren, maar de club en trainer Alfred Schreuder willen uit privacyoverwegingen weinig kwijt. Schreuder verwacht op korte termijn wel duidelijkheid over de situatie rond Ihattaren. Ajax huurde Ihattaren, met een optie tot koop, vorig jaar van Juventus nadat het toptalent mentaal en fysiek was afgegleden. Bij Ajax krabbelde hij weer op en na enkele goede eerste oefenduels leek hij dit seizoen kans te maken op speelminuten.||https://www.parool.nl/sport/ihattaren-ontbreekt-bij-ajax-vanwege-dreiging-uit-criminele-milieu-voetballer-ontkent~b54426dd/
2022-08-01||VluchtelingenWerk naar de rechter voor oplossing asielcrisis||Begin juli kondigde VluchtelingenWerk aan naar de rechter te stappen als asielzoekers op 1 augustus niet volgens de minimale wettelijke vereisten worden opgevangen. De situatie is volgens de organisatie sindsdien nog verder onder de humanitaire ondergrens gezakt. De afgelopen weken sliepen honderden asielzoekers in het gras buiten het aanmeldcentrum in Ter Apel, zegt VluchtelingenWerk. “Anderen verblijven sinds enkele maanden in crisisnoodopvanglocaties zoals tenten en sporthallen met veldbedden. Duizenden wachten al bijna een jaar op verbetering in noodopvanglocaties als evenementenhallen en tentenkampen. In de opvang ontbreekt het op veel plekken aan de meest basale voorwaarden, zoals fatsoenlijk eten, een bed, voldoende schone sanitaire voorzieningen, privacy en bescherming tegen weersomstandigheden.” Al maanden verkeren het Rijk en gemeenten in een impasse over de vraag wie verantwoordelijk is voor de crisis. Met een uitspraak van de rechter zegt de belangenbehartiger van asielzoekers en vluchtelingen deze impasse te willen doorbreken. “Na het Veiligheidsberaad op 18 juli herhaalden gemeenten dat de crisisnoodopvang op 1 oktober zal stoppen. Zij wijzen er terecht op dat deze opvangcrisis niet het gevolg is van een vluchtelingencrisis, maar van politieke keuzes waardoor het asielsysteem al jaren in permanente staat van crisis verkeert.” Een van de oorzaken van deze impasse is een gebrek aan doorzettingsmacht bij het Rijk, vindt de organisatie. “Vrijblijvende verzoeken aan gemeenten om opvanglocaties aan te dragen hebben onvoldoende effect. Een wetswijziging die het Rijk in staat stelt opvanglocaties aan te wijzen is in de maak, maar de tijd om dit af te wachten is op.” VluchtelingenWerk legt op dit moment de laatste hand aan een dagvaarding, die binnen drie weken wordt verstuurd. Het ministerie van Justitie en Veiligheid snapt het besluit van VluchtelingenWerk om naar de rechter te stappen, laat een woordvoerder van het ministerie weten. Ook het ministerie vindt dat de opvang van asielzoekers niet goed is. Staatssecretaris Eric van der Burg (Asiel) noemde donderdag in een Kamerbrief donderdag de situatie in Ter Apel ‘onhoudbaar’. Er wordt al lang ‘keihard gezocht naar oplossingen, voor zowel de korte als de lange termijn’, zegt de woordvoerder van het ministerie van Justitie en Veiligheid in een reactie. Daarnaast is eerder een nationale crisisstructuur geactiveerd, waarbij de Ministeriële Commissie Crisisbeheersing (MCCb) bevoegd is namens het kabinet maatregelen te nemen om de crisis zo snel mogelijk aan te pakken. Daarbij kan worden gedacht aan het regelen van grote cruiseschepen voor asielzoekers, waartoe recent is besloten. De laatste tijd zijn er veel extra crisisopvangplekken bijgekomen, benadrukt de woordvoerder. Van de 5625 plekken die de veiligheidsregio’s voor 1 oktober moeten regelen, zijn er nu ruim 4100 gerealiseerd. In Den Haag, Delft en Voorschoten opent het COA de komende anderhalve week opvanglocaties waar plek is voor in totaal achthonderd mensen. Daarnaast lopen er volgens de woordvoerder vergevorderde gesprekken over zowel nieuwe asielzoekerscentra als aanmeldcentra. Maatregelen voor de lange termijn moeten voorkomen dat de huidige opvangcrisis voor asielzoekers zich herhaalt, zegt de woordvoerder.||https://www.parool.nl/nederland/vluchtelingenwerk-naar-de-rechter-voor-oplossing-asielcrisis~bfb94499/
2022-08-01||Eerste vrachtschip met graan verlaat Odessa na ‘graandeal’||Dat heeft de Turkse regering maandag bekendgemaakt. Het gaat om het vrachtschip Razoni, dat onder de vlag van Sierra Leone vaart. Dat meldt het coördinatiecentrum in Istanbul dat de veilige uitvoer van graan uit Oekraïne moet garanderen. Oekraïne heeft het vertrek van het schip bevestigd. Het schip moet dinsdag in Turkse wateren zijn aangekomen. Volgens de Turkse regering zullen de komende weken meer schepen volgen, zonder daarbij details bekend te maken. Volgens de Oekraïense minister van Infrastructuur Oleksandr Kubrakov zet ‘Oekraïne een nieuwe stap om honger in de wereld te voorkomen.’ De oorlogshandelingen maakten de uitvoer van onder meer Oekraïens graan over zee tot dusver onmogelijk, wat tot tekorten op de wereldmarkt leidt. De VN vreest dat door het wegvallen van het aanbod van graan zeker 50 miljoen mensen in de wereld ‘acuut honger lijden’ omdat voedsel schaars en duur is. Oekraïne is een grote producent en zit nu met minstens 20 miljoen ton graan opgescheept. Rusland heeft ondertussen problemen met de export door handelssancties. De Turkse president Erdogan zette zich in om de oorlogvoerende landen te bewegen de veilige uitvoer over zee van Oekraïens graan mogelijk te maken. Turkije importeert zelf 86 procent van zijn graanbehoefte uit Oekraïne en Rusland. In grote lijnen komt het akkoord erop neer dat vaarroutes moeten worden vrijgemaakt van mijnen, ladingen van vrachtschepen worden geïnspecteerd, zowel bij het naderen van bijvoorbeeld de haven van Odessa als bij het uitvaren, dat Rusland de veilige vaarroutes niet misbruikt voor oorlogsdoeleinden en dat de EU de handelssancties tegen Rusland schrapt die een belemmering vormen voor de Russische export van vooral voedsel. Het akkoord leek even in gevaar te komen nadat Rusland net na het sluiten van de deal de haven van Odessa had bestookt met raketten.||https://www.parool.nl/wereld/eerste-vrachtschip-met-graan-verlaat-odessa-na-graandeal~b7d01675/
2022-08-01||Oliewinning in Congo brengt berggorilla’s en klimaatdoelen van Parijs in gevaar||“Een tijdbom wordt op scherp gezet,” zegt Patient Muamba van Greenpeace vanuit de hoofdstad van Congo, Kinshasa. De veiling van 27 olieconcessies en drie offshore gasvelden donderdag en vrijdag overlappen met het grootste veengebied ter wereld in de oerwouden van Congo. Hier ligt tussen de 26 en 32 miljard ton koolstof opgeslagen. “Als dat vrijkomt bij oliewinning dan kan de wereld de klimaatdoelen van Parijs op haar buik schrijven. Een stijging van de gemiddelde temperatuur met maximaal 2 graden Celsius, liefst minder, is dan meteen onmogelijk,” zegt Muamba. Greenpeace heeft de oliemaatschappijen wereldwijd opgeroepen niet mee te bieden. Enkele grote olieconcerns zeggen ervan af te zien, zoals TotalEnergies, volgens The New York Times. Maar er blijven genoeg oliebedrijven over die hun kans ruiken. Met de flink gestegen olieprijs als gevolg van de Russische invasie in Oekraïne wordt winning voor Congo en oliebedrijven zeer lucratief. Oliewinning in veengebied betekent de aanleg van een uitgebreide infrastructuur en boren. De kans dat de veengronden verdrogen en dat op grote schaal koolstofdioxide uit de opgeslagen koolstof vrijkomt is groot, met enorme gevolgen voor de opwarming van de aarde. De hoeveelheid broeikasgas dat potentieel kan vrijkomen uit het Congolese veen is volgens Bart Crezee, promovendus aan de Universiteit van Leeds die onderzoek hiernaar deed en daarover publiceerde in Nature Geoscience, zo'n 300 procent van wat jaarlijks wereldwijd aan CO2 wordt uitgestoten. De olievelden overlappen niet het hele veengebied, dus is het risico een stuk kleiner, maar dat vormt nog steeds een grote bedreiging voor het opwarmen van de aarde. Het gaat volgens Greenpeace om verschillende gebieden in Congo van samen zo’n 240.000 vierkante kilometer groot, ongeveer een kwart van het Congolese oerwoud. Het is het op een na grootste tropische regenwoud ter wereld. De te veilen olievelden hebben een omvang van bijna zes keer Nederland. De regering van Congo rechtvaardigt de verkoop van oliewinningsrechten als een poging om de armoede in het land te bestrijden door een flinke economische groei te realiseren. “We zijn er niet om de aarde te redden,” zei een woordvoerder van de regering. Congo verwijt het Westen rijk en welvarend te zijn geworden door het massaal uitstoten van broeikasgassen. Het land wil nu profiteren van zijn bodemschatten. Greenpeace verwacht dat de jaarlijkse opbrengsten uit nieuwe olie- en gaswinning – die geschat worden op de helft van het huidige bruto nationaal product – niet ten goede zullen komen aan de in armoede levende bevolking. Congo heeft de reputatie corrupt te zijn. Twee olieconcessies vormen een extra probleem omdat die overlappen met het beroemde Nationaal Park Virunga waar de berggorilla’s leven. In de jaren tachtig van de vorige eeuw, toen de bekende primatoloog Dian Fossey het voor ze opnam en daarom werd vermoord, waren er nog circa 200 in leven. Nu zijn dat er bijna 1100, verspreid over twee populaties. Het leefgebied kan niet veel meer gorilla’s aan. Gezocht wordt naar uitbreiding van de habitat voor de berggorilla’s. “Olieboringen in Virunga en het redden van de berggorilla’s van uitsterven gaan niet samen,” zegt Muamba. Als daar grote mijnbouwactiviteiten gaan plaatsvinden, betekent dat volgens hem het einde van de berggorilla’s. Virunga strekt zich uit over drie landen: Congo, Rwanda en Oeganda, die nauw samenwerken bij het natuurbeheer in de organisatie Greater Virunga. Daar wordt verbaasd gereageerd op de olieveiling met twee concessies in het Congolese deel van Virunga. Een woordvoerder laat over de telefoon weten hierover niet te zijn geïnformeerd, maar dat het slecht nieuws zou zijn voor de berggorilla’s. Ook bij lokale gemeenschappen was niets bekend over de olieveilingen. Greenpeace voerde gesprekken met dorpsbewoners. “Die zijn faliekant tegen oliewinning in hun gebied. Ze leven van akkerbouw en veeteelt en vrezen dat hun land wordt geconfisqueerd door oliemaatschappijen, of vervuild. Mensen die we daar spraken kondigden aan zich met hand en tand te zullen verzetten.” De veiling van olieconcessies zal ook tot verbazing hebben geleid bij de landen van de Central African Forest Initiative (Cafi), waar zes Afrikaanse landen uit het Kongobekken financiële steun krijgen van de Europese Unie, Zuid-Korea en het Verenigd Koninkrijk. Nog vorig jaar ondertekenden de Congolese president Félix Tishekedi en premier Boris Johnson van Engeland, namens de Cafi-landen een overeenkomst waarbij Congo vijf jaar lang in totaal 500 miljoen dollar krijgt om zijn oerbossen te beschermen. Het lijkt erop dat Congo nu van twee walletjes wil eten. De regering van Congo zegt zowel de olie te willen winnen als de natuur te willen beschermen. Volgens Greenpeace gaat dit niet samen. Muamba roept de donoren van Cafi op om in actie te komen. Een deel van de 500 miljoen dollar is al betaald, maar de rest moet gebruikt worden om de regering van Congo onder druk te zetten om af te zien van oliewinning in het primaire oerwoud, de veengebieden en Virunga. “Nederland maakt ook deel uit van Cafi. Ik hoop dat de regering in Den Haag druk uitoefent op Congo om de exploitatie van olie in kwetsbare gebieden te staken.”||https://www.parool.nl/wereld/oliewinning-in-congo-brengt-berggorilla-s-en-klimaatdoelen-van-parijs-in-gevaar~bca0aeba/
2022-08-01||Hans Kemmink (75) van bekroond modeduo Puck & Hans overleden||De creaties van Puck & Hans waren populair. Onder anderen prinses Irene, saxofoniste Candy Dulfer, kunstenares Marina Abramovic en presentatrice Sonja Barend liepen er trots in rond. De ontwerpen van het mode-echtpaar kenmerkten zich door de combinatie van dure materialen met bijvoorbeeld hulstbladeren en toiletdekselscharnieren. Drie modewinkels opende het echtpaar in Nederland. Eerst in Den Haag, daarna in Rotterdam en op het Amsterdamse Rokin. Ze verkochten een eigen collectie, maar bijvoorbeeld ook stukken van de Japanse ontwerper Yohji Yamamoto en het Franse modehuis Kenzo. Ze waren de eersten in Nederland die de ontwerpen van de nog immer populaire ontwerper Jean Paul Gaultier verkochten. In Nederland schreven ze modegeschiedenis, maar een internationale doorbraak bleef uit. Nederland verlaten wilde het echtpaar niet met een jonge dochter. Het label bestond dertig jaar, van 1968 tot 1998. Ze wonnen de prestigieuze modeprijs Fil d’Or en kregen de Max Heymans-ring voor hun belangrijke bijdrage aan de Nederlandse modewereld. Vanwege hun toonaangevende rol is het echtpaar benoemd tot Ridder in de Orde van Oranje-Nassau. Kemmink leerde zichzelf de fijne kneepjes van het modevak. Na zijn carrière als ontwerper ging hij aan de slag als fotograaf.||https://www.parool.nl/kunst-media/hans-kemmink-75-van-bekroond-modeduo-puck-hans-overleden~b677f51e/
2022-08-01||Sociëteit Amsterdamse corps beklad: ‘Pro-hoeren, anti-ballen’ ||‘Pro-hoeren, anti-ballen’, is te lezen op het pand in het centrum van de stad. Ook de leuzen ‘Met papa’s poen koop je nog geen fatsoen’ en ‘Geen seksisten in onze stad: weg met het corps!’ prijken op het gebouw. Volgens actiegroep ‘de Amsterdamse Sperma Containers’, die de actie heeft opgeëist, waren de seksistische uitspraken tijdens het laatste lustrumfeest ‘de druppel die de sperma-emmer heeft doen overlopen’. ‘Het is al decennia duidelijk dat het corps een afgesloten sekte is waar geweld floreert,’ schrijft de groep. ‘Hier zoeken onzekere jongens een identiteit in misplaatste gevoelens van superioriteit en haat jegens de rest. Dit hebben ze zelf bevestigd door bij een diner ter viering van hun 170-jarige bestaan alleen maar misogyne speeches te geven. Blijkbaar hebben deze jongens niks anders te zeggen. Wij hebben dat echter wel.’ Vorige week ontstond grote ophef nadat er beelden waren uitgelekt van een lustrumdiner van ASC en de Amsterdamsche Vrouwelijke Studenten Vereeniging (AVSV). Tijdens een speech werd onder andere gezegd dat vrouwen ‘sperma-emmers’ zijn en ‘niks meer dan een hoer’. Ook werd aangekondigd ‘de nekken van vrouwen te breken om hun lul erin te steken’. Honderden leden reageerden na het uitlekken van de beelden geschokt. ‘Woorden kunnen niet beschrijven wat het met ons, vrouwelijke leden, doet om op ons eigen heren- en damesdiner dusdanig respectloos beschreven te worden,’ schreven ze in een brief. En hier bleef het niet bij. Een dag later lekte ook nog een filmpje uit van het lustrumfeest waarin twee halfnaakte vrouwen op een podium op het hoofd van een man gaan zitten. In de video zijn de vrouwen met ontbloot bovenlijf te zien. Met alleen een gescheurde panty en een string aan bouncen ze geknield op een beat terwijl twee mannen onder hen liggen en met hun gezicht tegen hun billen bonken. Vorig jaar werd door het corps een cultuurverandering aangekondigd, nadat alle bestuursbeurzen door onderwijsinstellingen werden teruggetrokken. Toen was dat vanwege fysieke mishandelingen en vernederingen tijdens ontgroeningen. Naar aanleiding van alle ophef stapte afgelopen vrijdag bestuursvoorzitter Heleen Vos van het ASC op. Ze erkende dat ze een aantal situaties en risico’s tijdens het ‘veranderingsproces’ van het corps heeft onderschat. “Het blijkt dat er bij een groep leden nog de behoefte bestaat tegen de basisprincipes van het cultuurveranderingsproces in te blijven gaan. Als rector kan en wil ik niet langer de verantwoordelijkheid blijven nemen voor incidenten en gedrag van leden die mijn persoonlijke grens te boven gaan,” zei ze. Vrijdag komen leden weer bij elkaar om te bespreken welke stappen er ondernomen moeten worden en hoe de vereniging nu verder gaat. Dat zal met een nieuw bestuur zijn dat op korte termijn gekozen moet worden.||https://www.parool.nl/amsterdam/societeit-amsterdamse-corps-beklad-pro-hoeren-anti-ballen~b30c887f/
2022-08-01||Bosbranden, hitte en droogte teisteren Portugal en Frankrijk||In Noord- en Midden-Portugal waren dit weekend zo’n duizend brandweerlieden in de weer om bosbranden te blussen. Een bejaardentehuis en een rivierstrand werden uit voorzorg geëvacueerd. Ook in Mafra, op ongeveer 40 kilometer ten noorden van hoofdstad Lissabon, woeden stevige branden. Op televisiebeelden is te zien hoe bewoners proberen de opmars van het vuur te vertragen door hun tuinen nat te spuiten, terwijl de vlammen door naburige bossen razen. Zij worden bijgestaan door 400 brandweerlieden. Tot minstens dinsdag staan delen van Noord- en Midden-Portugal ‘steile temperatuurstijgingen’ tot meer dan 40 graden te wachten, aldus het meteorologisch instituut van Portugal. In Zuid-Frankrijk brandde 350 hectare af in het departement Gard. Een brandweerman raakte daar ernstig gewond. In de buurt van Marseille ging 35 hectare in vlammen op, waardoor snelwegen rondom de havenstad gedeeltelijk werden afgesloten. Bij een brand in een dennenbos in de stad Aubais, ten zuiden van Nîmes, raakten vier brandweerlieden gewond, van wie één ernstig, meldde minister van Binnenlandse Zaken Gérald Darmanin.||https://www.parool.nl/wereld/bosbranden-hitte-en-droogte-teisteren-portugal-en-frankrijk~b00f4869/
2022-08-01||Schiphol laat meer vertrekkende passagiers toe||Een tekort aan personeel leidde er de afgelopen maanden regelmatig toe dat het op de Amsterdamse luchthaven te druk werd. Het verwachte aantal passagiers in de eerste week van augustus is dagelijks nog wel gemiddeld duizend mensen te hoog, waardoor luchtvaartmaatschappijen en reisorganisaties wederom naar hun passagiersaantallen moeten kijken. Vorige maand moest het dagelijkse aantal passagiers gemiddeld met 13.500 omlaag. Schiphol zei eerder dat de maatregelen om de drukte en de hoge werkdruk aan te pakken voor het eerst hun vruchten afwerpen. Er zijn ongeveer tweehonderd nieuwe beveiligers aangenomen. Ook is er een sociaal akkoord afgesloten tussen Schiphol en de vakbonden, met onder meer een zomertoeslag voor werknemers.||https://www.parool.nl/amsterdam/schiphol-laat-meer-vertrekkende-passagiers-toe~bfdca527/
2022-08-01||Zomergast Sandra Phlippen raadt iedereen aan elke vijf jaar een half jaartje vrij te nemen||Zomergasten met Sandra Phlippen, hoofdeconoom bij ABN Amro, Lips had zich vooraf even ingelezen en zag dat ze haar vak zelf als volgt definieert: ‘Het begrijpen, maar ook het helpen oplossen van de maatschappelijke problemen van deze tijd.’ Ze kende ze, de problemen van deze tijd, zoveel werd al snel duidelijk nadat eerst nog even was gepolst hoe ze de wedstrijd inging die avond. Of ze nu expres geen negatieve dingen over haar bank ‘zou gaan zitten te zeggen’, vroeg Janine Abbring, die over haar eigen zinsconstructies gaat. Echt niet, zei Phlippen, die daarna ook ruiterlijk toegaf dat haar werkgever nog niet genoeg deed om de wereld te behoeden voor de ratsmodee die ons allemaal te wachten staat. Daarna volgden drie uur waarin Lips bewondering kreeg voor haar erudiete maar heldere taal, gecombineerd met de gave om toeschouwer te zijn in een wereld waar ze ondertussen middenin staat. Een wereld die te ingewikkeld is geworden voor veel mensen, zoals Phlippen zei, waardoor ze gemakkelijk in de fuik van het populisme lopen. Een fragment uit de film Sorry We Missed You deed dienst als perfecte illustratie van hoe ingewikkeld dan, en hoe problematisch het kapitalisme kan uitpakken. Hoe het komt dat zoveel mensen niet meekomen. Maar kapitalisme is niet de vijand, legde Phlippen uit, en mogelijk zelfs ons allerbeste groeimodel, als we de destructieve kracht ervan maar getemd krijgen. En ze ging verder over brede welvaart als streven, in plaats van koopkracht. Lips kon er allemaal best inkomen, maar even was hij haar kwijt. Phlippen vertelde hoe ze elke vijf jaar haar baan opzegde voor een periode van bezinning. Half jaartje of zo, net leuk. Een ongekende luxe, dacht Lips, maar Phlippen – die steeds zo’n heldere kijk op onze maatschappij had geëtaleerd – vond gewoon dat iedereen dat zou moeten doen, waarom niet? Even keek Lips vertwijfeld naar z’n televisie, toen naar de afstandsbediening en opeens vond hij de wereld nóg ingewikkelder geworden. Reageren? hanlips@parool.nl.||https://www.parool.nl/kunst-media/zomergast-sandra-phlippen-raadt-iedereen-aan-elke-vijf-jaar-een-half-jaartje-vrij-te-nemen~bb152de2/
2022-08-01||Waarom de reputatie van Amsterdam als homohoofdstad onder druk staat||Deze week vindt Amsterdam Pride plaats en daarom praten we in Amsterdam wereldstad over de reputatie van Amsterdam als ‘homohoofdstad’ van Europa. Hoe heeft Amsterdam deze naam ooit gekregen? En maakt de stad die reputatie nog wel waar? Presentator Lorianne van Gelder praat erover met Paroolverslaggever Tahrim Ramdjan en sociaal wetenschapper Laurens Buijs. Ramdjan en Buijs hebben beiden zelf ervaren dat de tolerantie ten opzichte van queer mensen in Amsterdam niet altijd zo groot is als we onszelf graag voorhouden. “Toen ik voor het eerst op straat met een jongen kuste, maakte direct de eerste fietser die langsreed daar een opmerking over,” vertelt Ramdjan. Dat kan toeval zijn, maar ook uit onderzoek komt naar voren dat het aantal lhbtq-gerelateerde incidenten toeneemt en de acceptatie van de queer gemeenschap stagneert. Dit staat haaks op de reputatie van Amsterdam als tolerante stad. Als verklaring wordt vaak naar de multiculturele samenleving gewezen, maar volgens Buijs en Ramdjan speelt er meer. “We hebben de homotolerantie van Amsterdam in het verleden een beetje overschat,” stelt Buijs. “We zijn er zelf in gaan geloven. De reputatie van de stad is voor Amsterdammers ook wel een egoboost. Zo van: kijk ons eens tolerant zijn. Daarom zijn mensen nu geneigd te denken dat het wel de nieuwkomers moeten zijn die de problemen veroorzaken, want ‘wij waren er al’. Maar ga eens kijken bij scholen of sportclubs, wat een ellende daar allemaal plaatsvindt. Dat lijken we helemaal niet te zien.” Dat Amsterdam internationaal überhaupt bekend kwam te staan als de ‘homohoofdstad’ van Europa, is volgens Buijs dan ook niet alleen te danken aan de progressieve waarden van de Amsterdammers, maar óók aan een goed doordacht marketingplan van de VVV. Hoe dat precies zit én waarom Pride de laatste jaren zo bekritiseerd wordt, hoor je in de nieuwe aflevering van Amsterdam wereldstad.||https://www.parool.nl/amsterdam/waarom-de-reputatie-van-amsterdam-als-homohoofdstad-onder-druk-staat~badde1b4/
2022-08-01||Oekraïne: alle burgers weg uit Donetsk, zware aanvallen in het zuiden||In het oosten van Oekraïne wordt nog altijd flink gevochten. De Russen proberen al maanden de Donbasregio in handen te krijgen, waar behalve Donetsk ook Loehansk deel van uitmaakt. Een groot deel staat al onder Russisch bewind. Ondanks de grote vuurkracht waarover de Russen beschikken, verloopt het offensief uitermate moeizaam. Ook dit weekeinde kwamen er weer burgers om bij raketaanvallen. Volgens president Zelenski zijn er nog altijd honderdduizenden mensen in het gebied. Hij heeft ze opgedragen weg te gaan. “Ik weet dat velen het niet willen, maar het moet toch gebeuren. Hoe meer mensen er vertrekken, hoe minder de Russen er kunnen doden. Zij die weggaan, zullen worden gecompenseerd.” Vice-premier Irina Verestsjoek onderstreepte het belang van een snelle evacuatie, in elk geval voordat de winter aanbreekt. De gasvoorraden van de regio zijn vernietigd, zo zei ze in lokale media. De autoriteiten benadrukken vooral het gevaar voor kinderen: “Ze moeten daar weg. Zonder verwarming en elektriciteit gaan ze het straks niet redden.” Ook de belangrijke zuidelijke stad Mikolaiv, gelegen tussen Odessa en Cherson, lag dit weekeinde zwaar onder Russisch vuur. Volgens de burgemeester ging het om ‘enorme bombardementen’: “Waarschijnlijk de ergste van de hele oorlog.” Daarbij zijn twee opvallende slachtoffers gevallen: Oleksi Vadaturski (74), een van de rijkste mannen in Oekraïne, en zijn vrouw Raisa. Hij was de oprichter en eigenaar van Nibulon, een van de grootste landbouwbedrijven van het land. Het bedrijf is gespecialiseerd in de export van tarwe, gerst en mais. Een andere zuidelijke stad, Nikopol, is volgens de gouverneur van de regio Dnipro getroffen door zeker vijftig Grad-raketten. Daarbij zou zondagochtend een dode zijn gevallen. Ook raakten huizen en gas- en waterleidingen beschadigd. In het noorden werd ook Charkov, de tweede stad van het land, weer bestookt door de Russen. Volgens de burgemeester zijn er drie raketten neergekomen op een school. Iets meer naar het noordoosten viel er een dode bij aanvallen op de stad Sumy. De autoriteiten meldden vijftig raketinslagen. Volgens Turkije vertrekt maandag het eerste graanschip uit een van de Oekraïense havens. Dat zou betekenen dat het akkoord tussen Rusland en Oekraïne, allebei grote graanexporteurs, in elk geval voorlopig een succes is. Beide partijen zetten vorige week in Istanboel hiervoor hun handtekening. Er zijn veel landen die te lijden hebben onder de oorlog in Oekraïne. Niet alleen doordat ze niet genoeg graan krijgen, maar ook doordat de prijzen zijn gestegen. De Oekraïense graanoogst is maar de helft van wat ze normaal is, zei president Zelenski dit weekend. De Russische president Vladimir Poetin heeft aangekondigd dat zijn leger binnen enkele maanden de beschikking heeft over hypersonische Zircon-kruisraketten. Waar ze vervolgens ingezet gaan worden, hangt af van de Russische belangen op dat moment, zo zei hij tijdens een toespraak in Sint-Petersburg. De hypersonische wapens gaan negen keer sneller dan het geluid. Volgens persbureau Reuters hebben de Russen het afgelopen jaar verschillende testraketten afgeschoten vanaf oorlogsschepen en onderzeeërs. “De Russische marine kan voortaan bliksemsnel reageren op iedereen die onze soevereiniteit en vrijheid schendt,” aldus Poetin. Rusland heeft de Verenigde Naties en het Rode Kruis uitgenodigd om de dood van zeker vijftig Oekraïense krijgsgevangenen te onderzoeken. Die kwamen vrijdag om het leven bij een aanval op een gevangenis in Olenivka, in Donetsk, waar ze vastgehouden werden door separatisten. Het is onduidelijk wie er verantwoordelijk is voor de aanval. Rusland zegt dat de gevangenis is getroffen door een Himars-raket van het Oekraïense leger, dat dergelijke raketsystemen heeft gekregen van de Amerikanen. Kiev zegt dat de Russen de aanval uitvoerden, om zo de slechte behandeling van de krijgsgevangenen te verdoezelen. De Oekraïense minister van Buitenlandse Zaken Dmitro Kuleba noemde het een oorlogsmisdaad, en riep de internationale gemeenschap op Rusland aan te merken als terroristische staat. Moskou heeft nu internationale hulp ingeroepen vanwege het ‘belang van een objectief onderzoek’.||https://www.parool.nl/wereld/oekraine-alle-burgers-weg-uit-donetsk-zware-aanvallen-in-het-zuiden~bd113d9a/
2022-08-01||Boeren om tafel met Remkes: hoeveel speelruimte is er?||De aanloop naar het eerste gesprek tussen bemiddelaar Johan Remkes en de boeren verliep de afgelopen dagen chaotisch. Boerenbelangenclub LTO weigerde de uitnodiging in eerste instantie, maar schuift nu alsnog aan. Anderen twijfelen: Farmers Defence Force (FDF) en Agractie weten nog niet of ze komen. Wel gaan Bart Kemp van Agractie en Remkes vandaag bellen. Dat kan een eerste stap zijn, na de eerdere boycot. De meer radicale groepen hebben totaal geen fiducie in een onafhankelijke en neutrale opstelling van gespreksleider Remkes. De VVD’er was formateur van het huidige kabinet en daarvoor ook voorzitter van de onderzoekscommissie die de weg plaveide voor de grote stikstofopgave van vijftig procent minder uitstoot in 2030. En toch neigt ook FDF ernaar om alsnog op de uitnodiging in te gaan. Al is het maar om te voorkomen dat belangenorganisatie LTO daar allerlei wilde concessies doet die slecht uitpakken voor de boeren. “Wij hebben er geen vertrouwen in dat LTO onze belangen behartigt,” zei voorman Mark van den Oever eerder. Hij dreigt ook dat ‘de LTO kan afspreken wat het wil, maar als FDF zegt dat er geen vrede komt, dan komt er geen vrede’. De grote vraag is welke speelruimte Remkes en tafelgenoten – betrokken ministers, onder wie premier Rutte – nog hebben. Keer op keer benadrukt het kabinet dat de stikstofdoelen en het tijdpad staan: 50 procent minder stikstofuitstoot in 2030. Wat heeft het dan voor zin om te gaan praten, stelden de boerenclubs vorige week. FDF bestempelde de sessie met de bemiddelaar als een ‘theekransje’, slechts bedoeld om protestacties te stoppen en rust te kopen. En toch – woorden doen ertoe rond het Binnenhof – lijkt er heel voorzichtig wat ruimte te komen bij de coalitie van VVD, D66, CDA en ChristenUnie. Dat begon al bij de uitnodigingstekst van Remkes, en even later in een telefoontje van de LTO met premier Rutte. Remkes en Rutte benadrukten beiden dat er ‘geen taboes’ zijn. Dat betekent zoveel als: alles kan besproken worden. “Remkes wil een open gesprek zonder taboes of blokkades,” zegt ook de woordvoerder van de bemiddelaar. Daarbij zijn coalitiedeals of rechterlijke uitspraken niet van belang. “Voor Remkes is slechts één woord heilig: onafhankelijkheid. Hij is onafhankelijk, zijn staf is ook niet van een van de ministeries, Remkes is er niet op marsorders van een kabinet of welke minister dan ook.” Ook bij coalitie-Kamerleden lijken de opvattingen wat buigzamer te worden. Alleen D66 herhaalt dat ‘de doelen en het tijdpad’ overeind staan. Andere partijen wagen zich opvallend genoeg niet aan uitspraken over de doelen. Ook dat wat níet gezegd wordt, is soms van groot belang. Zo wil VVD-Kamerlid Thom van Campen niet vooruitlopen op vragen over de stikstofdoelen. “Het is nu eerst van belang dat de discussie aan tafel op gang komt. Omdat ik geen rol aan die tafel heb, ga ik niet vooruitlopen op mogelijke uitkomsten. De onzekerheid en de zorgen bij boeren zijn groot. Het kabinet heeft de verantwoordelijkheid om die zorgen weg te nemen en met een gedragen oplossing te komen. Tegelijkertijd blijft de stikstofopgave onverminderd groot.” CDA-Kamerlid Derk Boswijk herhaalt zijn eerdere wensen: alle sectoren moeten stikstof helpen terugdringen, en naast opkoop- moeten innovatie- en verplaatsingsregelingen beter uitgewerkt worden. ChristenUnie-Kamerlid Pieter Grinwis gaat – net als VVD en CDA – niet in op vragen over de stikstofdoelen: “Geen taboes betekent geen taboes, dan kan overal over gesproken worden, daar geven we ze alle ruimte toe.” Het coalitiezwijgen over de doelen kan ook strategie zijn om bewust niet te veel te hameren op boosmakers voor boeren. Na dagen vol wilde acties, snelwegblokkades, afvaldumpingen en brandstichtingen, lijkt het devies vooral: geen olie op het vuur, eerst in gesprek. Het contrast tussen beide kanten van de tafel is straks groot: de boeren hopen dat ze de fundamenten van het stikstofstelsel kunnen renoveren (de hoofddoelen), de ministers zullen vooral benadrukken dat ‘het hoe’ nog open ligt. Dat meer innovatie mogelijk is, dat maatwerk regionaal echt de bedoeling is. Maar boerenorganisaties vinden dat 2030 te snel komt voor zo’n grote stikstofreductie. Voor hen ‘valt of staat’ een gesprek ook met de stikstofnorm van de kritische depositiewaarde (kdw). De kdw is een maatstaf die aangeeft hoeveel stikstof een natuurgebied lange tijd kan verdragen zonder te groot gevaar op schade. Kemp van Agractie wil die norm uit de wet, hij vindt onder meer dat de metingen onnauwkeurig zijn. LTO wenst hetzelfde, en Sieta van Keimpema, secretaris van de FDF, zegt ook dat de stikstofnorm weg moet. “Zolang dat niet ter discussie komt te staan, heeft het geen zin om te praten.” Hoewel de coalitiepartijen weinig tot niets zeggen, klinkt in de boezem van die partijen wel enige ruimte. Zo hoopt Michael Theuns, de provinciale lijsttrekker van het CDA in Limburg, op serieuze wijzigingsmogelijkheden: “In mijn ogen zou ‘geen taboes’ moeten betekenen dat ook de doelen dus niet in beton gebeiteld zijn.” En veelzeggend: een Haagse coalitiebron schetst dat de deadline van 2030 in het uiterste geval wellicht wel wat kan worden opgeschoven. Snel beginnen is voor de natuur erg belangrijk, de einddatum zou wat later kunnen. Maar zover is het nog lang niet. Gezien de politieke verhoudingen zou dat nieuwe onderhandelingen vergen binnen de coalitie. Eerst moet het decor van de stikstofdiscussie verplaatsen, van de snelweg naar de gesprekstafel.||https://www.parool.nl/nederland/boeren-om-tafel-met-remkes-hoeveel-speelruimte-is-er~b7629411/
2022-08-01||Nieuwe brug ‘verenigt Kroatië’: ‘Oplossing van driehonderd jaar oud probleem’||Het vuurwerk boven de Adriatische Zee was meer dan spectaculair en dat kan ook niet anders. De nieuwe brug van 2,4 kilometer die vorige week werd geopend, is niet zomaar een brug. Dit is de Peljesac-brug, ‘de oplossing van een driehonderd jaar oud probleem’ en ‘de brug die Kroatië verenigt’, zoals premier Andrej Plenkovic het trots zei. Wie weleens vanuit het noorden van Kroatië langs de kust naar Dubrovnik is gereden, weet precies om welk probleem het gaat. Een dikke 60 kilometer van die historische stad doemt ineens een grenspost op: u verlaat Kroatië, welkom in Bosnië en Herzegovina. 9 kilometer verderop staat er weer eentje: u verlaat Bosnië en Herzegovina, welkom in Kroatië. Deze corridor van Neum, zoals het hier heet, is het enige stukje land dat Bosnië met de zee verbindt. Neum, met zijn ruim vijfduizend inwoners, is daarmee ook het enige kuststadje van Bosnië. Deze ingewikkelde constructie is vastgelegd in het Verdrag van Karlowitz uit 1699, een overeenkomst tussen de Ottomanen en belangrijke Europese mogendheden uit die tijd. Eerstgenoemden wilden graag dat hun Bosnië een verbinding kreeg met de zee. Dat werd de corridor van Neum, die uiteindelijk zelfs twee wereldoorlogen en de Joegoslavische burgeroorlog overleefde. Tot grote frustratie van de Kroaten. Al meteen na het eind van de burgeroorlog, halverwege de jaren negentig, zon Zagreb op een list. Waarom geen brug die Neum links laat liggen? Over de Adriatische Zee, van Komarna op het vasteland naar Brijesta op het schiereiland Peljesac? Vandaar loopt een weg bijna rechtstreeks, en over Kroatisch grondgebied, naar Dubrovnik. Het had wat voeten in de aarde, maar nu ligt ze er. De opdracht werd binnengesleept door de Chinese Road and Bridge Corporation (CRBC), een Chinees staatsbedrijf. Ruim 85 procent van de kosten, zo’n 375 miljoen euro, werd betaald uit cohesiefondsen van de Europese Unie. Die zijn speciaal bedoeld voor de armere lidstaten. Brussel keurde het goed, omdat de brug ‘het leven van de Kroaten aanzienlijk zal verbeteren’. De CRBC kwam met het laagste bod en de snelste bouwtijd, en was uiteindelijk nog een half jaar eerder klaar ook. Nu de brug officieel geopend is, zijn de Kroaten door het dolle heen. Zozeer zelfs dat de baas van het verkeersdepartement in de krant Vecernji List waarschuwde dat mensen niet over de brug moeten rennen om foto’s te maken: “Dat is extreem gevaarlijk.” Anderen blijven heen en weer rijden tussen Komarna en Brijesta, omdat ze er geen genoeg van kunnen krijgen. De vreugde geldt echter niet voor iedereen. Om te beginnen Neum, dat enorm veel toeristenverkeer aan zich voorbij ziet gaan. Het stadje wist jarenlang te profiteren van zijn lage prijzen, zeker vergeleken met het peperdure toeristenoord Dubrovnik. En er zijn critici die niet begrijpen waarom een Chinees staatsbedrijf met Europees geld een Europese brug bouwt. Bedrijven die meedongen naar de opdracht stapten (tevergeefs) naar de rechter, omdat ze het oneerlijke concurrentie vonden. Anderen zien een zoveelste voorbeeld van de toenemende Chinese invloed in Europa. De Peljesac-brug is het eerste grote infrastructuurproject van de Chinezen in de EU, maar zeer waarschijnlijk niet het laatste. Ze vlassen al op de bouw van een nieuwe brug in Kroatië, ditmaal tussen het eiland Pasman en het vasteland. De Kroaten gaan zeker geen ‘nee’ zeggen.||https://www.parool.nl/wereld/nieuwe-brug-verenigt-kroatie-oplossing-van-driehonderd-jaar-oud-probleem~bcaf32a6/
2022-08-01||Het tweede leven van de nukkige Amerikaanse detective begint goed in nieuwe serie Bosch: Legacy||Een politieman die zijn hond vernoemt naar jazzgigant John Coltrane, heeft in elk geval smaak. Ook zijn eigen naam, Hieronymus Bosch, is bijzonder. Het is een onmiskenbare verwijzing van auteur Michael Connelly naar de Nederlandse schilder die in de vijftiende eeuw met zijn helse taferelen de bevolking de stuipen op het lijf joeg. Maar Bosch, Harry voor zijn vrienden, is ook al jarenlang een eigenzinnige, nukkige rechercheur in Los Angeles wiens belevenissen in de periode 2014-2021 breed uitgemeten werden in bezienswaardige misdaadseries. Het einde leek voor Bosch nabij toen hij in de laatste aflevering zijn badge inleverde – na de zoveelste clash met zijn meerderen – om met pensioen te gaan. Teleurstelling bij de fans die zich al die jaren hadden vermaakt in de onderwereld van Los Angeles waar Bosch, de meest getatoeëerde televisierechercheur ooit, als een alfaman tekeer ging, zoals Clint Eastwood destijds als Dirty Harry in San Francisco vaak voor eigen rechter speelde. Maar toch is er nu een vervolg: Bosch: Legacy, waarin de pensionado voor zichzelf is begonnen als privédetective. Binnen de kortste keren is hij in drie zaken verwikkeld, terwijl zijn dochter Maddie (Madison Lintz) zich heeft aangemeld als beginnend politievrouw bij het politiekorps van Los Angeles, waar zij in de voetsporen van haar vader wil treden. Zij heeft echter een manco: een te empathische ziel waardoor zij vaak buiten haar boekje gaat, een eigenschap die zij duidelijk niet van een vreemde heeft. Een Thaise vrouw die in haar huis is verkracht, krijgt van Maddie zoveel steun dat haar collega’s haar waarschuwen voor reprimandes van haar meerderen. Bosch, opnieuw vertolkt door de stoïcijnse Titus Welliver, heeft geen seconde rust. Door een lichte aardschok wordt zijn glazen woning onbewoonbaar verklaard. Dus slaapt hij maar op de bank van zijn armzalige kantoor. Aan het onverschrokken karakter van Bosch is niets gewijzigd. Gelukkig maar. Of hij nu met de Russische maffia te maken krijgt of met een stervende miljardair die hem opdraagt een oude liefde op te sporen … het maakt Bosch allemaal niets uit. Het tweede leven van Bosch begint veelbelovend. Voor de kijker is er de gebruikelijke bonus: beelden van zowel de zelfkant van Los Angeles als de interieurs van de steenrijken die het niet zo nauw nemen met de wet. Wat dat laatste betreft staat Bosch de advocate Honey Chandler, een rol van Mimi Rogers, bij. Zij was ooit het slachtoffer van een aanslag in opdracht van een louche zakenman die zij, met de hulp van Bosch, koste wat het kost voor het gerecht wil slepen. Alle gebeurtenissen zijn handig met elkaar verbonden. Aan plotlijnen ontbreekt het niet in Bosch. Schrijver Connelly heeft het personage in tal van boeken opgevoerd. Vandaar dat de makers duidelijk maken dat het om het eerste seizoen gaat, waardoor er dus nog meer in het verschiet ligt. Dat moet ook wel. In de laatste minuten van het eerste seizoen wordt de kijker opgezadeld met een gigantische cliffhanger die schreeuwt om een miraculeuze ingreep van Bosch. Wij hebben er alle vertrouwen in dat dit lukt.||https://www.parool.nl/kunst-media/het-tweede-leven-van-de-nukkige-amerikaanse-detective-begint-goed-in-nieuwe-serie-bosch-legacy~b62a8b587/
2022-08-01||Mantelzorgers moeten helpen in het verpleeghuis: ‘Zij heeft altijd voor mij gezorgd, nu zorg ik voor haar’||Wie niet beter weet, zou hem kunnen verwarren met een medewerker bij verpleeghuis De Werf aan de Van Reigersbergenstraat. Zelfbewust, geheel vertrouwd met de omgeving, doorkruist Rocco Leenders de lange gangen, de recreatiezaal, de tuin. Toch komt hij er pas sinds een jaar, om zijn 87-jarige moeder Corrie Leenders te bezoeken. De lieve, zorgzame vrouw, die bewust besloot hem een aantal jaar na haar oudste dochter op de wereld te zetten, zodat ze hem ook alle tijd en aandacht kon geven. Een moeder die er onvoorwaardelijk voor hem was, hem na schooltijd opwachtte met koekjes en kopjes thee, hem haar liefde voor reizen, mode en Italië bijbracht. Nu ze ouder wordt, weduwe is en haar zelfredzaamheid als gevolg van de oogaandoening maculadegeneratie verder achteruitgaat, zijn de rollen omgedraaid. Haar zoon Rocco is er voor haar. Elke dag, en onvoorwaardelijk. En langs het tuinpad van m’n vader/ Zag ik de hoge bomen staan/ Ik was een kind en wist niet beter/ Dan dat ‘t nooit voorbij zou gaan, luidt het veelzeggende couplet uit Het dorp van Wim Sonneveld, waarin Leenders’ geboortegrond Deurne wordt bezongen. Hij woont al dertig jaar in Amsterdam-West, maar reed de laatste jaren steeds vaker naar het appartement van zijn moeder in Deurne. Een rit van bijna 150 kilometer. “Voor de gezelligheid, maar ook om boodschappen doen, mee te gaan naar behandelingen in het ziekenhuis en te helpen bij haar verzorging. Ik heb een oudere zus, maar zij kampt met gezondheidsproblemen, waardoor het voor haar lastiger is dit te doen.” Langzamerhand merkte Leenders dat zijn moeder het moeilijker vond om voor zichzelf te zorgen. “Ze legde alles wat ze nodig had in het zicht, omdat ze het anders niet kon terugvinden in de la. Aan één oog was ze blind, met het andere kon ze nog 30 procent zien. Ze was bang om uiteindelijk helemaal blind te worden en wilde daarom niet langer alleen wonen, maar geborgen zijn.” Het lukte Leenders om zijn moeder in het volledig gerenoveerde verpleeghuis De Werf bij hem om de hoek te krijgen. “Ze heeft een ruime studio en geniet van de tuin bij het huis, de fluitende vogels. We gaan samen vaak uit eten, naar Het Concertgebouw of het theater. Dat biedt haar een nieuw perspectief.” Ook Leenders heeft de brief van zorginstelling Amsta gehad, waarin mantelzorgers wegens personeelstekort worden opgeroepen bij te springen in de vakantietijd. Voor hem komt het verzoek niet als een verrassing. “Sterker nog: ik heb dit zelf al eens aangekaart, toen ik hoorde dat ze in de zomer kantoorpersoneel wilden inzetten. Waarom vragen jullie ons niet? dacht ik.” Hij maakte al eens mee dat een medewerker zich ’s morgens ziek meldde en bewoners al klaarzaten voor het ontbijt. “Paniek alom. Toen ben ik ingesprongen om te helpen. Daarna heb ik voorgesteld om onze hulp in te roepen als er nood aan de man is. Van andere familieleden weet ik dat ze dit ook zouden willen. Vaak hebben zij het idee dat ze zich er te veel mee bemoeien. Als je weet dat het mág, is het anders. Ik ben bij de brief niet betrokken geweest, maar hij sluit wel aan bij wat ik heb gezegd.” Leenders, die ook lid is van de cliëntenraad van De Werf, heeft deze zomer geen vakantie geboekt, omdat hij weet dat er dan minder personeel is en extra hulp hard nodig is. “Sommige taken vereisen professionaliteit en de juiste opleiding. Daar kun je als familie niks aan bijdragen. Maar er zijn werkzaamheden waarmee je wél kunt helpen, zoals de tafel dekken of afruimen. Iemand met een tillift onder de douche zetten kun je als familielid niet, maar afspoelen wel.” Je eigen moeder wassen, dat is een emotioneel moment. “Het is het lichaam dat je heeft voortgebracht, en natuurlijk had ik mijn moeder wel eens in bikini of bloot gezien, maar dit is anders,” zegt Leenders. “Ook voor mijn moeder was het heel emotioneel. Het besef dat ze het niet meer zelf kon, zich door mij moest laten wassen; het is hard om dat te ervaren. Ik zie het als een soort bewustwording van de weg naar het einde, alsof het rouwproces al is gestart. Als familielid zie je een oud of ziek lijf en dat is confronterend. Ik snap dat dat niet voor iedereen is weggelegd, maar ik wil die zorg wél aan mijn moeder bieden. Zich door een vreemde laten wassen was een nog grotere stap voor haar; daarom doe ik het.” Zo zijn er meer taken die Leenders op zich heeft genomen, vooral bedoeld om zijn moeder op een vertrouwde manier zo zelfstandig mogelijk te laten functioneren. Hij wast haar beddengoed, zelf vouwt ze alles op en legt het in de kast. Boodschappen kunnen ze samen doen, sinds hij voor haar een duoscootmobiel heeft gekocht. Het ontbijt en de broodmaaltijd eet ze in haar eigen woning. Het zijn volgens Leenders vaak kleine dingen waarmee je het personeel kunt ontlasten. “Ik controleer bijvoorbeeld of er geen etenswaren in de ijskast liggen die over de datum zijn. Mijn moeder ziet dat zelf niet. Spullen die ze volgens de regels niet mogen schoonmaken, omdat ze breekbaar zijn, stof ik zelf af.” Tekst gaat door onder de foto. Leenders offert een groot deel van zijn leven op aan de zorg voor zijn moeder. “Voor mij is dat vanzelfsprekend. Ze heeft altijd voor mij gezorgd. Nu zij mijn hulp nodig heeft, wil ik haar die graag geven. Voor mijn vader heb ik ook drie maanden gezorgd toen hij ziek werd.” Tegelijkertijd beseft hij dat deze intensieve mantelzorg niet voor iedereen in te passen is. “Ik heb geen gezin en ben zelfstandig ondernemer. Mijn werk als praktijkmanager bij een tandarts kan ik thuis vanaf mijn laptop doen. Dat stelt me in staat mijn eigen tijd in te delen en vaak bij mijn moeder langs te gaan. Al neemt dat niet weg dat ook ik het weleens zwaar vind en me soms schuldig voel als ik iets voor mezelf ga doen.” Leenders denkt wel dat dit uiteindelijk voor iedereen de toekomst wordt. “Vroeger gingen je ouders naar een verpleeghuis met het idee dat daar voor hen werd gezorgd en de familie alleen bijdroeg aan het welzijn. Dat is door het personeelstekort, en ook financieel, niet meer haalbaar. Het vraagt om een andere dynamiek tussen familie en zorg, maar met de juiste communicatie en goede afspraken kan dit de kwaliteit van de zorg zelfs verbeteren. Ik beschouw het als een samenwerking met het personeel om het leven voor mijn moeder zo aangenaam mogelijk te houden.”||https://www.parool.nl/ps/mantelzorgers-moeten-helpen-in-het-verpleeghuis-zij-heeft-altijd-voor-mij-gezorgd-nu-zorg-ik-voor-haar~bc11d361/
2022-08-01||Winsten spuiten omhoog, maar het feest is bijna afgelopen ||Het cijferseizoen, wanneer bedrijven de prestaties over de eerste helft van het jaar bekendmaken, verloopt tot nu toe uitstekend. “Consumenten zijn bereid hogere prijzen te betalen. Dus kunnen bedrijven de kosten doorberekenen. In de VS werd gerekend op een gemiddelde winststijging van 4 procent. Maar tot nu toe is dat al 8 procent,” zegt Bob Homan, hoofd van ING Investment Office. “En in Europa gaat het zelfs nog beter.” De bedrijven zien de winsten oplopen en de werknemers profiteren van de krappe arbeidsmarkt. De baanzekerheid is groot en de lonen stijgen, zij het niet voldoende om de inflatie te compenseren. Corné van Zeijl, fondsmanager bij vermogensbeheerder Actiam, ziet ook goede winstcijfers. “Alles wat met computerchips te maken heeft doet het goed en ook een bedrijf als Shell kwam met goede cijfers.” De energiegigant noteerde over het tweede kwartaal een winst van 11,5 miljard dollar, vooral door de hoge olie- en gasprijzen. Maar de cijfers vertellen het verhaal van het voorbije halfjaar. Vooruitkijkend slaan de bedrijven een heel andere toon aan. Uitzender Randstad keek terug op een recordhalfjaar, maar waarschuwde al voor een moeilijke tweede helft van het jaar. En het zal niet bij dat bedrijf blijven, denkt Van Zeijl. “Beter dan nu zal het niet worden, zeker niet in Europa.” Want de omzet- en winstcijfers hebben ook een andere kant. Bedrijven zijn weliswaar in staat de stijgende kosten door te berekenen, consumenten zijn steeds minder in staat die hoge prijzen te betalen. Unilever verkocht bijvoorbeeld minder producten, de omzetstijging die het concern boekte, was geheel te danken aan de hogere prijzen. En dat is niet alleen bij Unilever het geval. Supermarktketen Jumbo zag de omzet in de eerste helft van het jaar vrijwel gelijk blijven aan dezelfde periode vorig jaar. Maar de prijzen stegen gemiddeld met 8 procent in de supermarkt. Dat betekent dat er dus minder verkocht werd. Dat de consument nog steeds veel geld uitgeeft is onder meer te danken aan de grote spaarbuffers die tijdens corona zijn opgebouwd. Tijdens corona kon het geld veel moeilijker besteed worden aan buitenlandse vakanties, of restaurantbezoek. Dat zorgde er voor dat er tientallen miljarden meer gespaard werden dan in eerdere jaren. Nu wordt dat geld alsnog uitgegeven. Voor een deel om die vakantie in het buitenland alsnog te boeken, maar de hogere prijzen door de inflatie slokken een deel van het spaargeld op. Zo houden consumenten de uitgaven toch een tijdje op peil door hun buffer aan te spreken. Maar dat feest is rap afgelopen, waarschuwen deskundigen. Er staat namelijk een recessie voor de deur in Europa, daar is iedereen van overtuigd. Van Zeijl wijst op de sombere stemming in het bedrijfsleven. Ook het consumentenvertrouwen staat op een dieptepunt. En een onderzoek onder grote vermogensbeheerders van Bank of America liet zien dat zij overtuigd zijn van een recessie. “En als iedereen dat denkt, dan komt die recessie er ook.” De reden voor de recessie is de hoge inflatie. Consumenten zien hun koopkracht achteruitgaan en kunnen simpelweg minder kopen. En ze zullen hun buffer minder snel aanspreken als ze een recessie vrezen. Bedrijven zullen minder investeren als de vraag naar producten niet meer groeit. Daarmee vallen twee belangrijke pijlers onder economische groei weg. Vakbond FNV vraagt al langer om een nationaal akkoord om de koopkracht van burgers te verbeteren. Werkgevers moeten hun winsten gebruiken om de lonen te verhogen, vindt de vakbond. De vraag is of dat werkt. De hoge prijzen zijn een gevolg van schaarste. De vraag naar spullen is simpelweg groter dan het aanbod. Als de burgers meer te besteden hebben, zal dat leiden tot nog hogere prijzen en dus meer inflatie, is de vrees. En de centrale banken doen ook een duit in het recessiezakje. De Europese Centrale Bank verhoogt de rente om de inflatie te verlagen. Het Amerikaanse centralebankstelsel kwam vorige week nog met een verhoging van 0,75 procent. En er komen meer verhogingen aan. “Die hogere rente zorgt voor minder vraag en dat zet een rem op de inflatie,” zegt Homan van ING. Nadeel is dat die lagere vraag tot een recessie leidt. De vraag is hoe diep en langdurig de recessie zal zijn. Homan is optimistisch. “Bedrijven zullen niet snel mensen ontslaan nu de arbeidsmarkt zo krap is.” Als medewerkers zien dat hun baan niet in gevaar is, zijn ze sneller bereid weer geld uit te geven. En dat is weer gunstig voor het economisch herstel, want als de consumenten meer gaan besteden gaan bedrijven weer meer investeren.||https://www.parool.nl/nederland/winsten-spuiten-omhoog-maar-het-feest-is-bijna-afgelopen~ba73d565/
2022-08-01||Humans of Amsterdam: ‘Ik vond hem meteen cute, maar dacht dat hij hetero was’||Alexis (rechts): “Ik had me voorgenomen om voorlopig niet meer uit te gaan zodat ik mij beter kon focussen op school. Op een dag vroeg een vriendin of ik zin had nog even een drankje te gaan doen na stage. Ik zei dat ik niet kon, maar ze wist me toch te overtuigen. Toen we aankwamen bij het café waren er al een paar andere vrienden van haar, onder wie Sevo. Ik vond hem meteen cute, maar dacht dat hij hetero was. Pas nadat hij vertrok, vertelde mijn vriendin dat hij ook gay was. Vanaf dat moment besloot ik om elke keer als mijn vriendin uitging, mee te gaan in de hoop Sevo tegen te komen. Toen ik hem na een tijdje weer zag, durfde ik op hem af te stappen. Die avond hebben we voor het eerst gezoend. We zijn nu een paar maanden aan het daten. We hebben nooit een label op onze relatie geplakt, maar dat hoeft ook niet. We willen vooral samen de wereld ontdekken. Amsterdam is onze eerste vakantie met zijn tweetjes en we hebben het zo fijn. Het voelt onwerkelijk.”||https://www.parool.nl/ps/humans-of-amsterdam-ik-vond-hem-meteen-cute-maar-dacht-dat-hij-hetero-was~b078920f/
2022-08-01||Kersverse ouder kan straks kiezen voor (grotendeels) betaalde verlofdagen||Werkende ouders van een kind dat jonger is dan een jaar kunnen er vanaf deze maand voor kiezen om van de 26 weken ouderschapsverlof maximaal 9 weken betaald op te nemen. Over deze uren ouderschapsverlof wordt het salaris voor 70 procent doorbetaald. Dat percentage kan zelfs nog hoger liggen, als dat is afgesproken in de cao waaronder de werkgever valt. Even een overzichtje wat de werkende ouders van een pasgeboren kind daarmee minimaal in het eerste jaar aan (deels) betaalde vrije dagen kunnen binnenslepen: de moeder krijgt op de dag na de bevalling minstens 10 weken achter elkaar bevallingsverlof. Als ze daarna weer aan het werk gaat, heeft ze recht op maximaal 9 weken ouderschapsverlof. De partner krijgt vanaf de bevalling 5 werkdagen volledig betaald geboorteverlof en heeft daarna recht op 5 weken aanvullend geboorteverlof (tegen 70 procent salaris); op te nemen tot het kind 6 maanden oud is. In sommige cao’s wordt het betaalde ouderschapsverlof nog aantrekkelijker gemaakt. Zo hebben mensen die vallen onder de cao Rijk recht op betaald verlof voor 13 van de 26 weken. De wettelijke 9 weken in het eerste jaar ontvangen ze dan hun complete maandinkomen, voor de resterende weken geldt 75 procent. Wat is de achterliggende gedachte van al die regelingen, die vaak Europees geïnspireerd zijn? Daarmee krijgen ouders meer tijd om te wennen aan de nieuwe gezinssituatie. En om ‘samen bewust keuzes te maken’ over de verdeling van werken en zorgen, aldus het kabinet op de overheidswebsite. Dat werkt ook door voor mensen zonder kinderen: er wordt dan met zorg een nieuwe generatie opgevoed die het stokje straks moet overnemen. Marjet Winsemius, directeur van de stichting Voor Werkende Ouders, vindt het terecht dat het ouderschapsverlof deels betaald wordt. “Het is een goede stap voorwaarts, al had de uitwerking beter gekund. Verlof tegen 70 procent loon is nog steeds niet aantrekkelijk voor mensen met lagere inkomens, dit is dan echt een aanslag op je salaris. Dat speelt ook bij het aanvullend geboorteverlof.” Bas van Weegberg, lid dagelijks bestuur van de FNV, spreekt van goed nieuws voor kersverse ouders. “We hebben hier lang voor gepleit. Door veel druk vanuit de bonden en Europa zijn er sowieso betere regelingen gekomen de afgelopen jaren.” Ook de vakbeweging vindt die 70 procent niet genoeg. “Er blijft een grote groep over die 30 procent minder loon niet kan missen. Daarin moeten stappen worden gezet, anders wordt de kloof tussen rijk en arm alleen maar groter.” Winsemius snapt bovendien niet dat het betaalde ouderschapsverlof alleen geldt tot het kind één jaar oud wordt. “Houdt zorg daarna op?” Ze vindt ook dat nu wel sprake is van veel verschillende regelingen. “Het is zo best onoverzichtelijk, ouders weten niet waar ze precies aanspraak op kunnen maken.” Van Weegberg (FNV) vindt het sowieso ‘een kunst’ om ouders vervolgens wel goed te informeren waar ze recht op hebben. “Daar hebben werkgevers, werknemers en de overheid een verantwoordelijkheid in.” Wat de stichting Voor Werkende Ouders betreft is betaald ouderschapsverlof belangrijk in een periode waarbij het heel fijn is om veel thuis te zijn. Winsemius: “Je legt de basis als gezin: wie doet wat? Dat is echt nodig in deze fase. Maar dat kan ook later gelden, als je een puber in de problemen hebt, of mantelzorger bent voor je ouders. Dus zou een levensfaseverlof beter zijn, waarbij we veel meer kijken waar je staat en wat je nodig hebt.”||https://www.parool.nl/nederland/kersverse-ouder-kan-straks-kiezen-voor-grotendeels-betaalde-verlofdagen~b974ca09/
2022-08-01||Scheidend Osvo-voorzitter Rob Oudkerk: ‘Het hele onderwijssysteem moet op de schop’ ||Als Osvo-voorzitter was Rob Oudkerk (67) het gezicht van de Centrale Loting en Matching, de manier waarop leerlingen in groep 8 op een Amsterdamse middelbare school worden geplaatst. Al sinds de invoering ervan is dat systeem onderwerp van kritiek. Het heeft de oud-PvdA-politicus en wethouder in Amsterdam niet onberoerd gelaten. Sinds het systeem in 2016 werd veranderd – en er niet meer decentraal wordt geloot, maar alle leerlingen één lotnummer krijgen – worden almaar minder achtstegroepers op de middelbare school van hun eerste keuze geplaatst. In Amsterdam is een strijd om de populairste scholen gaande. Het Fons Vitae, het Metis en het Barlaeus Gymnasium behoren tot de top drie. Bij herhaling zijn ouders naar de rechter gestapt om voor een kind een plek af te dwingen op de school van hun keuze en stond de Osvo tegenover ouders in de rechtszaal. In 2002 kwam Oudkerk in opspraak om zijn opmerking dat problemen in Amsterdam te wijten zijn aan ‘kutmarokkanen’. “Ik word nog vaak herinnerd aan die uitspraak als ik zeg dat het Calandlyceum niet slechter is dan het Barlaeus Gymnasium,” zegt Oudkerk. “Feitelijk gezien is dat ook niet zo. Het Caland is een fantastische school, maar wel een met minder witte kinderen. En anderzijds: wie naar het Barlaeus gaat, heeft qua dealers eromheen vier keer meer kans om aan de coke te geraken. Maar dat lees je nergens.” Oudkerk deed nog een gooi naar het burgemeesterschap en schreef in zijn sollicitatiebrief dat het zijn roeping is om zijn geboortestad te dienen. Inmiddels voelt die roeping als een plicht. “Een plicht die ik beter had kunnen vervullen.” “Nee, mijn vrouw zei ook dat het tijd was om te stoppen en dat zegt ze niet zomaar. Ik denk dat het goed is dat ik stop, want ik geloof niet in instituties, koepelverenigingen en organisaties in het algemeen. Het zuigt de energie en passie uit mensen, het beperkt mensen. Ik kan dat zeggen na op universiteiten, hogescholen, in ziekenhuizen, bij radio en tv, in het onderwijs en in de politiek te hebben gewerkt. Als je mensen inkadert in institutionele belangen, worden het soms vlakke en vaak bange lieden, inwisselbaar en ver weg van hun sprankelende authenticiteit. Daar ben ik ook ten prooi aan gevallen.” “Ik vind dat ik het als voorzitter niet goed genoeg heb gedaan. Als ik mezelf een rapportcijfer moet geven, dan is het een 6-. Alle schoolbesturen zijn echt beter samen gaan werken en dat zou ik wel een 7 geven, maar zelf ben ik tekort geschoten. Ik dacht echt dat ik ‘het’ wel zou gaan veranderen, toen ik aantrad. In de praktijk ging het anders.” “Ik vond het heel heftig om mee te maken. Kijk, ik dacht gewoon: dat regel ik wel even, en dat zou ik zo weer doen. Dat is echt hoe het is gegaan. Er waren zeventien kinderen uitgeloot, ouders spanden een rechtszaak aan en hoewel er aardig wat rechtszaken zijn geweest omtrent het loting- en matchingsysteem, blijf ik het niet te harden vinden dat ouders en schoolbesturen hierdoor tegenover elkaar komen te staan. Dat wil je niet, helemaal niet omdat er genoeg plek is voor alle Amsterdammers in de stad en we stuk voor stuk goede scholen hebben.” “Ik heb toen op een middag schooldirecteuren en bestuurders gebeld met de vraag of ze er niet nog een tafel bij konden zetten. Zo kregen die kinderen alsnog een plek op hun voorkeursschool. Zodra dat bekend werd, kreeg ik van alle kanten verwensingen naar mijn hoofd. Ik ben Joods en daar zaten ook verschrikkelijke anti-Joodse verwensingen bij. Natuurlijk raakt me dat.” “Ja en ik begrijp nog steeds niet waarom. Ik sta daar nog steeds achter. Wethouder Marjolein Moorman vond dat Amsterdam een regiofunctie heeft, ik vind dat ook. Mijn idee is ook niet andere kinderen uit te sluiten. Ik geef Amsterdamse leerlingen voorrang.” “Ja, de kogel is inmiddels wel door de kerk. Het systeem, dus het algoritme blijft hetzelfde. We gaan alles áchter het systeem wel anders doen. De laatste puntjes worden nu op de i gezet. Daarom kan ik er inhoudelijks nog niets over zeggen.” “Ik zeg wel eens grappend dat er in Amsterdam 23 schoolbesturen zijn in het voortgezet onderwijs en dat dat er 22 te veel zijn. Eigenlijk is dat geen grap. Het zíjn er 22 te veel. Vroeger was het een wespennest, maar als er iets is waarbij ik met zekerheid kan zeggen dat ik daaraan heb bijgedragen, dan is het wel dat er beter wordt samengewerkt tussen besturen. Dat is niet makkelijk, want alle besturen hebben een eigen belang.” “Ze krijgen een dikke achtduizend euro per kind. Die financiële prikkel is fout. Onderwijs moet niet gaan over geld. Nu moeten besturen groeien. Is het niet vanuit zichzelf, dan draagt de raad van toezicht hen dat wel op. Ze strijden om de Amsterdamse leerling.” “Tegelijkertijd moeten die 23 besturen, die eigenlijk concurrenten zijn, ook het collectieve belang – dat van het Amsterdamse onderwijs – verdedigen. Hoewel er nu beter wordt samengewerkt, staat het collectieve belang nog niet voorop.” “Het hele onderwijssysteem moet op de schop. We moeten kinderen leren leven, in plaats van elkaar te blijven leren hoe we kinderen uit boeken les moeten geven. Dat past niet meer bij deze tijd.” “Tieners krijgen de hele dag informatie via allerlei kanalen, hun hoofden zitten vol. Ze leren online over gender, over wat er aan de andere kant van de wereld gebeurt, sluiten zich aan bij allerlei bewegingen op het internet en maken daar vrienden. We moeten met z’n allen erkennen dat de digitalisering een dusdanige verandering teweeg heeft gebracht bij tieners, dat het huidige onderwijs daar niet voldoende meer op inspeelt.” “Als je vragen hebt over je gender, dan is er geen ruimte in je hoofd voor wiskundige formules. Waarom blijven we ons in bochten wringen om les te geven op de manier waarop dat in mijn tijd ook ging?” “Dat zijn jouw woorden, maar die wil ik wel breder trekken: we zijn als Amsterdammers grotendeels een ontzettend verwend volk. Op elk maatschappelijk terrein, kijk naar wat we allemaal hebben, kijk waar wij ons druk om maken. Ik heb een tijd een Oekraïens gezin in huis gehad. Zij zagen online hoe hun straat verwoest werd, ze hebben niets en wij zitten in Amsterdam, veilig ons zorgen te maken over de populairste middelbare scholen. Dus ja, wij zijn een heel verwend volk en ook het onderwijs is ontzettend verwend.” “De coronapandemie en de oorlog in Oekraïne hebben mij positief gestemd op onderwijsgebied. Toen kon het logge systeem ineens alles: er werd fantastisch samengewerkt, we maakten samen als stad plaats voor honderden Oekraïense teerlingen, de meest creatieve oplossingen werden bedacht én uitgevoerd toen de scholen dicht moesten en het kon allemaal in razendsnel tempo, omdat iedereen niet meer binnen de gebaande paden kón denken. Dat stemde hoopvol. We kunnen veranderen als we willen. En er moet veel veranderen. We moeten stoppen met het huidige onderwijssysteem, alles moet anders.” “Nee, ik ga nooit met pensioen. Ik weet het nog niet precies, maar het is terecht dat je me daarnet aansprak op een aantal ideeën en plannen waar ik niets mee heb gedaan tijdens mijn voorzitterschap. Het helpen oprichten van een staatscommissie over onderwijs is er daar een van. De stad heeft het nodig en ik ben zeker nog niet klaar met het onderwijs.”||https://www.parool.nl/amsterdam/scheidend-osvo-voorzitter-rob-oudkerk-het-hele-onderwijssysteem-moet-op-de-schop~ba6d2773/
2022-08-01||Wie in de Borgerbuurt op een knop drukt, hoort een gedicht uit de muur||Op de hoek van de Borgerstraat en de Nicolaas Beetsstraat hangt het werk Muur van de Dichters. Het is in de vorm van een modern paneel van deurbellen, zoals je die bij menig appartementencomplex vindt. Maar naast de bellen staan geen hedendaagse namen, je vindt er de afzenders van gedichten: Bilderdijk, Ten Kate, Van Lennep. Het zijn de dichters naar wie de straten in deze Borgerbuurt zijn vernoemd. En zoals het menig kunstenaar vergaat: hun straat is in de loop der jaren bekender dan hun werk. Zonde, vond kunstenaar Danilo Joanovic da Rudna. Hij deed in 2009 mee aan een buurtwedstrijd voor een kunstwerk en de wijkbewoners kozen voor zijn idee. Sinds 2012 hangt het werk aan de muur. Joanovic da Rudna zei er eerder over: “Ik wilde de poëzie van deze mensen dicht bij de alledaagsheid brengen. Het idee was, om een gedicht ‘uit de muur te kunnen halen’ onderweg naar je werk of tussendoor. Dat kan inspirerend werken.” De deurbellen suggereren dat de dichters er nog wonen, zei de kunstenaar erbij. Wie nu op een knop drukt, hoort een gedicht, voorgedragen door iemand die verbonden is met de buurt en/of affiniteit heeft met de poëzie van deze veelal negentiende-eeuwse dichters. Druk op Kinker (voor de liefhebber: Johannes Kinker 1764-1845 was dichter, filosoof en advocaat) en je hoort twee puntgedichten. Bij Ten Kate (Jan Jacob Lodewijk, 1819-1889) klinkt Avondmijmering, bij (Hendrik) Tollens De Verklikking. Maar elke dichter heeft er vijf, dus je kunt blijven drukken. Je moet best dichtbij gaan staan om de woorden te horen: het geluid mocht ongetwijfeld niet te hard staan, je wilt natuurlijk niemand lastigvallen met poëzie. Helaas doet het speciale Kindergedicht het niet, net als de knop voor Schoolmeester, de alias van Gerrit van de Linde. Het lot van kunst in de openbare ruimte: soms gaat er iets kapot. Het heeft wel wat, op die rustige hoek. Tegenover de dichtersmuur staan tien fietsen geparkeerd. Verder is dit deel van de Nicolaas Beetsstraat vooral een doorgangsweggetje, van en naar de Kinkerstraat, onderweg naar de Ten Katemarkt. En dan sta je daar, naar negentiende eeuwse poëzie te luisteren. Er hoort ook een website, muurvandedichters.nl, bij het kunstwerk. De kunstenaar wilde een extra dimensie aan het werk toevoegen en schrikt er niet voor terug om bijna schoolmeesterachtig te laten weten waar de leek zich nog meer kan verdiepen. Het is ontroerend hoeveel energie en liefde in het werk zit. En die website is handig, want zo kun je alles thuis nog eens rustig naluisteren, in plaats van aangeschurkt tegen een muur op een stadse hoek. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/wie-in-de-borgerbuurt-op-een-knop-drukt-hoort-een-gedicht-uit-de-muur~bb9b1d39/
2022-08-01||In elke oorlog valt de moraal in duizend stukjes kapot||In een oorlog sturen oude mensen de jonge weg om oude en jonge exemplaren van de menselijke soort te doden. Zijn er regels waar oorlogvoerenden zich aan moeten houden? Ja, maar nee. Er zijn geen regels. Of er is er maar één: de vijand moet overwonnen worden. Dat doel heiligt alle middelen. Als de boeren in oorlog zijn met de overheid, vinden er gevaarlijke stortingen van hooibalen en troep op de snelweg plaats. Tot er iets verandert. Als de onderwereld in oorlog is met elkaar vinden er aan de lopende band liquidaties plaats tot de sterkste even de macht heeft. En als Rusland in oorlog is met Oekraïne mag alles en wordt er zelfs gedreigd met het atoomwapen. Verschillende oorlogen, verschillende doelen, verschillende middelen. Maar altijd zijn er jongeren bij betrokken. Jonge mensen zijn sowieso het grootste slachtoffer van de oorlogsleugens. Jong kanonnenvlees is relatief goedkoop en makkelijk te fabriceren. Ik heb altijd gedacht dat het geven van klapperpistooltjes en waterkanonnen aan kinderen een voorbereiding was op oorlog. Een onbewuste inprenting, zoals een pop die je aan een meisje gaf het voorbereiden was op het moederschap. Maar als opa van een jongen en een meisje, zie ik dat het onmogelijk is de smachtende kinderblikken naar een stom sciencefictionpistool en een pop te weerstaan. In een oorlog wil je land, normen en waarden beschermen of opleggen, maar het heeft ook iets egocentrisch: je wil ook beschermd worden. Niet door een zwakke opa, maar door sterke jongens en meisjes. Wat moet je willen als je een oorlog dichterbij ziet komen? Stel, Rusland en Oekraïne komen inderdaad in een ‘frozen conflict’ terecht en die ijstijd duurt nog jaren en jaren. Mijn kleinkinderen worden ouder, de discussies in de wereld gaan door, de wapens worden moderner en dus gevaarlijker, opa en oma doen er niet meer toe. Die hebben geen kogels nodig om te sterven. Mijn grootste nachtmerrie is dat mijn kleinkinderen gemobiliseerd worden. Wat moet ik ze aanraden? Vlucht? Duik onder? Ik weet het niet. “Je moet in militaire dienst!” schreeuwde mijn vader. “Ik wil geen bloed aan mijn handen,” schreeuwde ik terug. In elke oorlog valt de moraal in duizend stukjes kapot. We moeten het dan doen met de moraal van de dieren. Slim zijn als kraaien, samenwerken als wolven of sterk zijn als leeuwen. Overleven gaat het beste zonder moraal. Maar zonder moraal heeft het leven geen zin. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/in-elke-oorlog-valt-de-moraal-in-duizend-stukjes-kapot~b07e621d/
2022-08-01||Opinie: ‘Agressieve acties krijg je alleen als je boeren boos maakt’||Reactie FDF op de cowboy acties van afgelopen week: ‘dit krijg je als je mensen boos maakt en hun huis uit jaagt’ en ‘boeren slapen er niet van’. Ik kan me niet herinneren dat de Groningers die écht hun huis uit moesten en vaak nog wachten op compensatie (die anders dan bij de boeren niet royaal is en wordt) doldrieste en gevaarlijke acties hebben uitgevoerd. En ook kan ik me geen toeslagaffaire slachtoffers herinneren waarvan bijvoorbeeld de kinderen écht uit huis zijn geplaatst als gevolg van de ontstane financiële problemen, agressieve acties hebben uitgevoerd en mensen en bedrijven hebben geïntimideerd. Nee, dat krijg je alleen als je boeren boos maakt. Waarbij die boosheid ook nog eens deels gebaseerd is op misinformatie en wordt aangewakkerd met demagogie. Jeroen Bos, Amsterdam Wat ik mis in de berichten over de stijging van de gasprijzen zijn simpele tastbare cijfers. Wat kost een douche van 5 of 15 minuten nu? En wat was dat vorig jaar? Op deze manier wordt het gebruik van gas direct inzichtelijk voor het ‘gewone’ volk, wat kan helpen om mensen zelf te laten bedenken hoe er makkelijk bezuinigd kan worden. Joost Bijvoet, Amsterdam Na het zoveelste incident met gevaarlijke honden vraag ik me af of het niet tijd wordt voor een hondenvergunning op puntenbasis, waarbij iedere hond een eigen aantal vergunningspunten krijgt op basis van ras en kruisingen. Dit lijkt mij juridisch makkelijker dan alle (nieuwe) hondenrassen en kruisingen te verbieden Tevens kan de hondenbelasting en de milieuschade op een eerlijke manier verrekend worden. Verder is dit systeem goedkoper omdat de vergunning zichzelf betaalt, er minder hondenpoep zal zijn die opgeruimd moet worden en minder incidenten zullen zijn. Boven alles, het aantal ernstige bijtincidenten zal waarschijnlijk dramatisch dalen. Tot slot: eigenaren van vechthonden, die de pech hebben dat de hond niet bijt en die zich keurig aan de regels houden, hebben niks te vrezen en kunnen blijven genieten van hun hond! Jan Nobel, Onderdendam Kees Keijer had natuurlijk gelijk met zijn laatste opmerking over de expositie in het Stedelijk Museum ‘We zijn weer in het Stedelijk, een museum met torenhoge ambities, waar men de simpelste zaken niet op orde heeft’. Want wie weet nog dat Sedje Hémon een uiterst belangrijke rol heeft gespeeld rond 1970 met haar Roemeense panfluitstudies, ontwikkelingen voor het notenschrift voor de panfluit door haar activiteiten rond het Cultureel Accoord Nederland-Roemenië. Voor haar compositie en uitvoering in Boekarest van een klassiek concert voor panfluit en orkest kreeg ze een onderscheiding. Zij produceerde in 1972 in Nederland al twee langspeelplaten met de Roemeense muziek door Nicolai Pirvu en zijn ensemble die tot de beste van de wereld horen. De concertzender zond daar in 2002 een programma over uit dat nodig herhaald moet worden. Henk Braaksma, Purmerend||https://www.parool.nl/columns-opinie/opinie-agressieve-acties-krijg-je-alleen-als-je-boeren-boos-maakt~bdaa86b0/
2022-08-01||Cruiseschepen voor opvang asielzoekers kunnen nergens aanmeren, Nederland moet zich rot schamen||In 2003 waren mijn ouders 25 jaar getrouwd. Om dat te vieren maakten we een cruise door het Caraïbisch gebied. In de haven van Miami stapten we op de grootste boot die ik ooit had gezien. Het schip was zeven verdiepingen hoog en had plek voor 4000 toeristen. Al op de loopbrug werd een foto gemaakt van ons gezin. Die konden we aanschaffen voor 15 dollar. Ik herinner me dat er drie zwembaden waren en een eetzaal die niet zou hebben misstaan in 19de-eeuws Wenen; kroonluchters, gouden zuilen en rode velours tapijten. Er was een sushicafé, een casino, een disco en ontelbaar veel cocktailbars. Dáár maakten mijn ouders dankbaar gebruik van. Ik heb hen een paar keer naar bed moeten brengen omdat ze nét iets te veel pina colada’s hadden gedronken. Iedere dag meerden we aan in de haven van een ander eiland. De lokale bevolking stond ons steevast op te wachten met bloemenkransen, vers sinaasappelsap of een andere lekkernij. En zo deden mijn ouders, ik en vierduizend anderen (voornamelijk bejaarden) in vijf dagen tijd vier Caraïbische eilanden aan. Op de Bahama’s liet ik mijn haren invlechten. Ik kreeg luizen, maar dat mocht de pret niet drukken. Fast forward naar twintig jaar later. Tijdens de coronapandemie bleken cruiseschepen enorme besmettingshaarden. De populariteit nam af en veel schepen voeren niet meer uit. Dat is handig, moet het kabinet hebben gedacht. Nu het COA op instorten staat en mensen in Ter Apel op straat slapen, kunnen we asielzoekers mooi op die boten herbergen. Prompt bestelden ze drie exemplaren, onder meer uit Estland. Helaas bleken de meeste gemeenten geen trek te hebben in ‘asielzoekersboten’. Ze vingen immers al Oekraïners op. Daar had de regering alle begrip voor. Het plan werd opgevat om de cruiseschepen dan maar voor de kust te laten dobberen – lekker op afstand. Niemand had er echter aan gedacht dat deze mensen aan wal moeten kunnen wanneer ze willen. Anders zitten ze opgesloten en dat mag niet volgens het Europees Verdrag voor de Rechten van de Mens. Dit werd ’m dus ook niet. Probleempje: de schepen zijn al onderweg naar Nederland. Ze kunnen alleen nergens aanmeren. Van alle benaderde gemeenten (onder andere Rotterdam, Velsen-Noord, Vlissingen, Amsterdam, Den Helder en Het Hogeland) is alleen Velsen-Noord bereid om een schip te nemen. Jammer genoeg zijn de kades in die stad niet groot genoeg. De cruiseboten waarop asielzoekers worden opgevangen zijn anders dan het schip waar ik destijds vakantie vierde. Ze hebben geen zwembaden, casino’s, cocktailbars of sushirestaurants. Het zijn gewone boten met karige hutten waar 1000 mensen tegelijkertijd kunnen slapen. Ik zeg niet dat iedere burger de asielzoekers vanaf de wal moet opwachten met tulpenkransen, stroopwafels en Heinekenbier. Maar dit nimbygedrag (not in my backyard) is het andere uiterste. Nederland moet zich rot schamen. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/cruiseschepen-voor-opvang-asielzoekers-kunnen-nergens-aanmeren-nederland-moet-zich-rot-schamen~bd94221e/
2022-08-01||Opinie: ‘Hervat het plan om de grachtengordel op dezelfde manier in te richten’||De gemeente Amsterdam handelt in strijd met haar eigen ambitie. In de jaren negentig was de planning dat dertig jaar later de hele grachtengordel op dezelfde manier zou zijn ingericht. Met brede stoepen, langsparkeren, gebakken klinkers op straat en stoep en natuurstenen trottoirbanden. Anno 2022, zo meldt ons de verantwoordelijk wethouder, is slechts 40 procent van de grachtengordel zo ingericht. Dit komt doordat de afgelopen 25 jaar op 70 procent van de opgeknapte grachtdelen groot onderhoud is gepleegd en slechts 30 procent is geherprofileerd. Bij groot onderhoud wordt niets aan het profiel veranderd en alles wat er ligt wordt teruggelegd: betonnen klinkers, smalle stoepen en schuinparkeren. Wij vragen ons af hoe de wethouder dat in overeenstemming kan brengen met haar opvatting verwoord in de brief aan ons, de Vereniging Voordestad: ‘Ik deel uw zorgen over de uitstraling van de binnenstad, die niet gebaat is bij het in stand houden van verouderde profielen met afwijkende materialen.’ Hoe heeft dit kunnen gebeuren? De wethouder verwijst naar het besluit van de gemeenteraad uit 2017 die met vaststelling van de nota ‘1Amsterdam Heel & schoon’ besloten heeft dat het uit duurzaamheidsoogpunt beter is om groot onderhoud te plegen en de bestaande situatie in stand te houden dan om profiel en materiaal te veranderen. Dat deze nota geschreven is vanuit het oogpunt van het beheer van de openbare ruimte en niet van de aanleg ervan lijkt vergeten. In de genoemde nota komt de Puccini-methode (het standaardgrachtenprofiel) uitgebreid aan de orde, waardoor van het vervangen of beëindigen hiervan geen sprake kan zijn geweest. Vereniging Voordestad heeft wethouder Van der Horst opgeroepen terug te keren op de ingeslagen weg en te stoppen met groot onderhoud in plaats van herprofileringen. Kom op wethouder, nog maar 60 procent van de grachtengordel te gaan! Guusje ter Horst, Vereniging Voordestad||https://www.parool.nl/columns-opinie/opinie-hervat-het-plan-om-de-grachtengordel-op-dezelfde-manier-in-te-richten~b8a6a5ed/
2022-08-01||Kosovo stelt maatregelen tegen Serviërs uit na onrust bij grensovergangen||In het noorden van Kosovo woonachtige Serviërs hadden zondag uit protest wegversperringen ingesteld bij twee grensovergangen. Die werden daarop gesloten door de Kosovaarse politie. Ook werden schoten gelost richting de politie, maar daarbij vielen geen gewonden. Het gaat om de grensovergangen bij Jarinje en Bernjak. De overgangen werden geblokkeerd met vrachtwagens die met gravel gevuld waren en met zware machines. Boze demonstranten hebben volgens de politie ook Albanese voorbijgangers aangevallen. In het stadje Noord-Mitrovica klonk drie uur lang een luchtalarm. Serviërs die in Kosovo wonen moeten vanaf maandag Kosovaarse nummerborden op hun auto’s plaatsen. Zo’n 50.000 Serviërs die in het noorden van Kosovo wonen, waar de twee gesloten grensovergangen zich bevinden, gebruiken veertien jaar na Kosovo’s onafhankelijkheid nog Servische nummerborden. Vorig jaar wilde premier Albin Kurti daar al een einde aan maken, maar hij zag daar toen van af door protesten. Bij dezelfde grensovergangen werd toen gedemonstreerd. Kosovo zette toen speciale politietroepen in en Servië liet gevechtsvliegtuigen langs de grens vliegen. Nu probeert Kurti het opnieuw. Serviërs in de noordelijke regio hadden tot maandag de tijd de nummerborden om te wisselen. Ook moesten alle Servische burgers die Kosovo bezoeken vanaf maandag bij de grens een extra document opvragen om het land in te kunnen. Servië vraagt van Kosovaren hetzelfde. Zondag was het de hele dag onrustig in het noorden van Kosovo, waar voornamelijk Serviërs wonen. Volgens de Kosovaarse regering hebben de blokkades en de schietpartij als doel ‘Kosovo te destabiliseren en de vrede en veiligheid van onze burgers en ons land te bedreigen’. “Verschillende agressieve daden vonden deze middag en avond plaats, aangemoedigd en gepland door de autoriteiten in Belgrado,” aldus een Engelstalige mededeling van Kurti. De Servische president Aleksandar Vucic had eerder op de avond in een toespraak verklaard dat de situatie in Kosovo ‘nooit zo moeilijk was’ voor Servië en de Serviërs die in Kosovo wonen. “De sfeer is tot het kookpunt gebracht”, aldus Vucic. Hij voegde daaraan toe dat ‘Servië zou winnen’ indien de Serviërs zouden worden aangevallen. Te midden van die oplopende spanningen voerden de Kosovaarse premier, president Vjosa Osmani en een aantal vicepremiers zondag uitgebreid overleg met de Amerikaanse en Europese vertegenwoordigers in het land. De uitkomst daarvan was dat Kurti zondagnacht bekendmaakte de maatregelen over de nummerplaten en reisdocumenten een maand te willen uitstellen. Als voorwaarde stelt de Kosovaarse regeringsleider wel dat alle barricades aan de grensovergangen maandag zijn verwijderd. “De regering van Kosovo belooft de implementatie van twee beslissingen (....) uit te stellen tot 1 september 2022, indien op maandag 1 augustus alle barricades verwijderd zijn en de vrijheid van beweging volledig is hersteld op alle wegen in het noorden van Kosovo.” Josep Borrell, hoofd van het buitenlands beleid van de EU, verwelkomde het uitstel, maar voegde er wel aan toe te hopen dat de wegversperringen ‘spoedig worden opgeheven’. De door de NAVO geleide VN-vredesmacht Kosovo Force (Kfor) noemt de situatie in het noorden van Kosovo gespannen en zegt ‘bereid te zijn om in te grijpen als de stabiliteit in gevaar komt’, in lijn met ‘ons VN-mandaat’. Momenteel dragen 28 staten bij aan de in 1999 door de VN ingestelde vredesmacht, met een gecombineerde sterkte van ongeveer 4000 militairen en civiel personeel. In Moskou weet een woordvoerder van het Russische ministerie van Buitenlandse Zaken de verhoogde spanningen aan wat zij noemde ‘ongegronde discriminerende regels’, opgelegd door de Kosovaarse autoriteiten. Kosovo is door meer dan honderd landen erkend als een onafhankelijke staat, maar niet door Servië of Rusland.||https://www.parool.nl/wereld/kosovo-stelt-maatregelen-tegen-serviers-uit-na-onrust-bij-grensovergangen~b6306dd4/
