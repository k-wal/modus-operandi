2022-08-30||Ex-Sovjetleider Michail Gorbatsjov overleden ||De persbureaus Tass, Ria Novosti en Interfax citeren alle het ziekenhuis waarin de Rus voor behandeling was. Oud-Sovjetleider Michail Gorbatsjov, de laatste president van de Sovjet-Unie, leed volgens de Russische nieuwswebsite Mash aan een nierziekte, meldde de site in juni. De 91-jarige zou hemodialyse krijgen, een behandeling waarbij een machine het bloed zuivert. Mash schreef dat de gezondheidsproblemen van Gorbatsjov van tijd tot tijd opspeelden. De oorzaak van zijn overlijden is nog niet bekendgemaakt. Gorbatsjov sloot meerdere ontwapeningsakkoorden met de Verenigde Staten en het Westen. Hij geldt als hervormer van de alleenheersende communistische partij van de Sovjet-Unie. Dat leidde tot het einde van de Koude Oorlog, de eenwording van Duitsland en uiteindelijk ook tot het uiteenvallen van de Sovjet-Unie. “Hij heeft de deuren open gedaan, de wapenwedloop beëindigd, de muur naar beneden gehaald en de vrijheid gegeven aan miljoenen en miljoenen mensen in de wereld,” beschreef journalist en ondernemer Derk Sauer hem in 2020. Sauer schoof dat jaar aan tafel bij talkshow Op1 om te praten over de nieuwe film Gorbachev. Heaven, waarin de oude leider wordt geïnterviewd in een villa even buiten Moskou. “Maar die villa was niet van hem,” zei Sauer. “Gorbatsjov is de enige van al die leiders die er niet rijk van is geworden.” Gorbatsjov ontving in 1990 de Nobelprijs voor de Vrede. Hij was kort president, van maart 1990 tot eind december 1991. Maar daarvoor was hij vanaf 1985 de machtige secretaris-generaal van de communistische partij. Met zijn nieuwe beleid maakte hij Russische begrippen wereldwijd bekend, zoals glasnost (openheid) en perestrojka (hervorming). Lees ook: Michail Gorbatsjov (1931-2022): de man die de Sovjet-Unie ten grave droeg||https://www.parool.nl/wereld/ex-sovjetleider-michail-gorbatsjov-overleden~bf78f31e/
2022-08-30||Politie op Ibiza doet grootste vangst roze cocaïne ooit||De politie arresteerde twaalf personen. Daarnaast zijn in het Zuid-Amerikaanse Colombia twee handlangers aangehouden. De Guardia Civil zegt met de operatie een belangrijke, extreem gewelddadige internationale drugsbende te hebben ontmanteld. De politie ontdekte bij huiszoekingen een machinepistool en drie andere wapens. Verder is bijna 440.000 euro, 30.000 Britse pond en 12.000 dollar in beslag genomen, en daarnaast voertuigen en luxe horloges.||https://www.parool.nl/wereld/politie-op-ibiza-doet-grootste-vangst-roze-cocaine-ooit~bf2bd594/
2022-08-30||Kort sportnieuws||Remco Evenepoel heeft de leiding in de Vuelta nog steviger in handen gekregen. De Belgische kopman van Quick-Step was een klasse apart in de tiende etappe, een individuele tijdrit over 30,9 kilometer van Elche naar Alicante. Primoz Roglic eindigde als tweede. De Sloveen van Jumbo-Visma moest 48 seconden toegeven, maar klom wel naar de tweede plek in het klassement, op 2.41 min. van Evenepoel. Enric Mas zakte naar de derde plaats. Dylan van Baarle was met een 21ste plaats de beste Nederlander. (ANP) Ajax verhuurt Naci Ünüvar dit seizoen aan Trabzonspor. De 19-jarige aanvaller heeft bij de Turkse kampioen meer kans op speeltijd. Ünüvar maakt sinds 2011 deel uit van de jeugdopleiding en scoorde in 73 duels 24 keer voor Jong Ajax. Hij speelde drie keer mee met het eerste elftal, uitsluitend in het bekertoernooi tegen amateurteams. Ünüvar wordt bij Trabzonspor, nu achtste in de Turkse competitie, ploeggenoot van Stefano Denswil, die Ajax zeven jaar geleden voor Club Brugge verliet. (ANP) Het Nederlands elftal komt bij het WK met een ‘maatschappelijke actie’ die is gericht op de verbetering van de positie van arbeidsmigranten in Qatar. Hoe dat er precies uit gaat zien, is nu nog niet duidelijk, aldus de KNVB, die met de spelers gaat praten Op het WK in Zuid-Afrika in 2010 bezochten de internationals Robbeneiland, waar Nelson Mandela gevangen zat. Bij het EK in 2012 in Polen en Oekraïne ging Oranje naar Auschwitz. Bij de bouw van de stadions in Qatar zijn duizenden arbeiders omgekomen. (ANP) IOC-voorzitter Thomas Bach bezoekt morgen in Amsterdam een herdenking van het gijzelingsdrama tijdens de Olympische Spelen van 1972 in München. Daarbij kwamen elf Israëlische sporters en officials om het leven. Tijdens de herdenking in het Olympisch Stadion wordt een minuut stilte gehouden. Bach komt naar Amsterdam op uitnodiging van KRO-NCRV, dat een documentaire maakte over Ankie Spitzer, wier Israëlische man in München de dood vond. (ANP)||https://www.parool.nl/sport/kort-sportnieuws~b8db6574/
2022-08-30||Argentijns international Lucas Ocampos wordt opvolger van Antony bij Ajax||Ziyech leek de opvolger te gaan worden van Antony, die dinsdag voor 95 miljoen euro werd verkocht aan Manchester United. Chelsea en Ajax kwamen echter niet tot een overeenkomst over de Marokkaanse international, die dinsdagavond plots in de basis stond bij Chelsea. Met de komst van Ocampos heeft Ajax toch nog een speler van internationale allure naar Amsterdam kunnen halen. Ocampos speelde sinds de zomer van 2019 voor Sevilla, dat hem destijds voor 15 miljoen euro overnam van Olympique Marseille. Eerder speelde de vleugelaanvaller uit Quilmes (Buenos Aires) voor River Plate, AS Monaco en Genoa. Ajax wil de komst van de tienvoudig international nog niet bevestigen. De landskampioen treedt doorgaans pas naar buiten als de laatste formaliteiten zijn afgerond. De club heeft tot middernacht de tijd om de overgang van Ocampos helemaal af te ronden. Daarna sluit de transfermarkt voor Nederlandse clubs. Ocampos werd dinsdag op de luchthaven van Sevilla voor zijn vlucht naar Amsterdam kort geïnterviewd. “Ik vertrek met mooie herinneringen uit Sevilla. Ik kan alleen maar dankbaar zijn voor de afgelopen jaren, die enorm belangrijk waren voor zowel mijzelf als mijn gezin,” zei de 28-jarige Argentijn, die eind dit jaar op een basisplaats hoopt op het WK in Qatar. “Ik wens Sevilla het beste. Het is een club die altijd zal strijden om de prijzen. De stemming is momenteel niet positief, maar daar gaat de club uitkomen.” Met dat laatste doelde hij op de slechte seizoensstart: de eerste drie competitieduels leverden slechts één punt op voor het team van Julen Lopetegui, die flink wat kritiek krijgt van de supporters vanwege het behoudende en trage spel van zijn team. Ocampos heeft een dubbel gevoel over de gang van zaken. “Het voelde tegelijkertijd snel en niet zo snel. Ik heb in de afgelopen dagen en met name vandaag de knoop doorgehakt,” vertelde hij. “Ik heb dinsdag nog met de coach gesproken. We waren het eens met elkaar. Ik heb een fantastische relatie met de trainer, de technische staf en de directie. Ik vertrek hier als gelukkig persoon, met veel vrienden.”||https://www.parool.nl/sport/argentijns-international-lucas-ocampos-wordt-opvolger-van-antony-bij-ajax~b2676b38/
2022-08-30||Ziekenhuizen halen uitgestelde zorg amper in||Ook tijdens eerdere periodes met minder corona werd er niet ingelopen. ‘We herhalen de oproep aan zorgaanbieders, zorgverzekeraars en zorgprofessionals om intensiever te gaan samenwerken om deze achterstanden weg te werken,’ aldus de organisatie. Er zijn wel verschillen in wachttijden tussen regio’s. De NZa denkt dat door een betere samenwerking de capaciteit beter benut kan worden. Ziekenhuizen hebben de planbare zorg de afgelopen weken ook iets afgeschaald: 41 procent levert deze zorg weer als normaal, maar in juni was dit nog 52 procent. Er zijn nu nog vier ziekenhuizen die niet de zorg kunnen geven die binnen zes weken moet worden verleend om verdere gezondheidsschade te voorkomen. Het gemiddelde ziekteverzuim in de zorg lag in juli nog altijd hoger dan voor de coronacrisis. Nu loopt het verzuim in de verschillende sectoren uiteen van 6,7 tot 9,1 procent. In 2019 lag het in dezelfde periode tussen de 4,6 en 6,3 procent. De wachttijden in de geestelijke gezondheidszorg (ggz) zijn al geruime tijd te lang en laten nu weer een lichte stijging zien, ziet de autoriteit.||https://www.parool.nl/nederland/ziekenhuizen-halen-uitgestelde-zorg-amper-in~bdf2d3da/
2022-08-30||EU gaat Oekraïense militairen trainen||Die plannen worden nu uitgewerkt. Maar in de tussentijd gaan lidstaten zelf al trainingen geven zoals Nederland en Duitsland om mijnen op te ruimen, zegt defensieminister Kajsa Ollongren. Die ontmijningstraining, die volgens Ollongren waarschijnlijk in Duitsland zal gebeuren, kan uiteindelijk onder EU-vlag vallen. Dat is beter dan trainingen op eigen houtje, stelt de minister. De EU kan dan coördineren wat Oekraïne nodig heeft en welke landen daarin gaan voorzien en ontslaat de regering in Kiev zelf van die klus. Veel is nog onduidelijk over de complete EU-trainingsoperatie. Verschillende lidstaten hebben zich al aangeboden als gastland. Niet alleen naburige landen als Polen en Slowakije, maar ook lidstaten verder weg van Oekraïne. Ook over de omvang van de missie valt volgens Ollongren nog weinig te zeggen. Een militaire basistraining, zoals al in het Verenigd Koninkrijk met Nederlandse assistentie gebeurt, gaat bijvoorbeeld al gauw over grote aantallen. Maar enkele tientallen Oekraïners leren omgaan met pantserhouwitsers, zoals Nederland en Duitsland hebben gedaan, is niet minder belangrijk, stelt ze. De operatie zal opnieuw wat vragen van het Nederlandse leger, erkent Ollongren. Militairen die Oekraïners gaan trainen kunnen immers ‘niet hun gewone werk doen’. Maar de impact zal ‘heel gering’ zijn. (ANP)||https://www.parool.nl/wereld/eu-gaat-oekraiense-militairen-trainen~bf2d72e8/
2022-08-30||Oud-bestuurslid Ercan Kaya: ‘Bestuur As-Siddieqscholen zal niet wijken’||Voor volgers van de As-Siddieqscholen is het een déjà vu. Het bestuur van de basisscholen botste vaker met overheid en politiek, en het einde is nog niet in zicht, waarschuwt Ercan Kaya, tot dit voorjaar bestuurslid. “Ik ken deze mensen,” zegt hij over zijn oud-collega’s waar onderwijsminister Dennis Wiersma van af wil. “Ze zullen zich tot het uiterste verzetten.” Maandag kondigde Wiersma de inzet van zijn zwaarste wapen aan: met een zogenoemde aanwijzing gaat hij het vertrek gelasten van het bestuur, dat volgens een uitgelekt rapport (zie onderaan dit artikel) van de Onderwijsinspectie verantwoordelijk is voor financieel wanbeheer. “Je zou hopen dat ze de eer aan zichzelf houden,” aldus Kaya. “Maar ik voorzie een lange rechtsgang.” Daar hebben ze ervaring mee in het bestuur van de As-Siddieqscholen Al Maes, Al Jawhara en Al Yaqoet. Al vanaf eind jaren 90 was er rumoer over ondermaatse prestaties, antiwesterse en anti-Joodse uitspraken en verhalen over fundamentalisme. In 2003 drongen toenmalige VVD-Kamerleden Ayaan Hirsi Ali en Geert Wilders aan op sluiting. Nadien kruiste Lodewijk Asscher als wethouder de degens met de scholen en in 2009 zette het ministerie van Onderwijs het mes in de subsidie. Onder zware politieke druk stapte een omstreden imam van de Tawheedmoskee op als bestuursvoorzitter. In 2012 trad een andere Tawheedbestuurder, Samy Deghedy, aan en werd de informele band tussen de moskee en de scholen hersteld. Als het aan Wiersma ligt zijn Deghedy’s dagen als voorzitter geteld. Hij denkt niet dat het huidige bestuur de zaken ten goede kan keren. Voor wethouder Marjolein Moorman geldt hetzelfde. “Ik steun de beslissing van de minister om in te grijpen en deel de zorgen over de ontwikkeling rond ISA (Islamitische School Amsterdam, de formele naam van het schoolbestuur, red.). Het is belangrijk dat er nu zo snel mogelijk een nieuw bestuur komt en de herstelopdrachten worden uitgevoerd.” Ercan Kaya heeft er een hard hoofd in. Hij lag als bestuurslid sinds de zomer van 2020 met Deghedy overhoop, onder andere over de benoeming van een directeur-bestuurder en de verhuur van lokalen aan de Tawheedmoskee voor Koranlessen. Ze belandden in de rechtszaal, waar Kaya beschuldigingen van intimidatie en onrechtmatige declaraties ontkende. De juridische procedures draaiden om de vraag wie de rechtmatige bestuurders zijn. Met een medestander was Kaya bereid terug te treden, als de anderen dat ook zouden doen. Deghedy weigerde en won in de rechtbank. Minister Wiersma verlangt nu alsnog zijn vertrek. Kaya: “Daar ben ik opgelucht over. Maar Deghedy zal niet wijken, hij wil de connectie van de moskee met de scholen en de Koranlessen intact houden. Ik hoop dat de directieleden en staf hem onder druk zetten om te vertrekken.” De bestuursvoorzitter reageert niet op verzoeken om commentaar. Advocaat Robert Jan Ouderdorp, die hem bijstond in de meest recente rechtszaak, gaat niet in op de vraag of nieuwe juridische stappen volgen. In een maandag aan ouders en medewerkers verstuurde brief maken Deghedy en de andere bestuurders geen aanstalten tot vertrek. Ze kondigen de komst aan van twee ‘onafhankelijke interim-managers’, die verbeteringen gaan doorvoeren. ‘We zullen van onze kant u voortdurend op de hoogte houden omtrent de voorgang,’ besluiten ze de brief.||https://www.parool.nl/amsterdam/oud-bestuurslid-ercan-kaya-bestuur-as-siddieqscholen-zal-niet-wijken~b8b483d9/
2022-08-30||Lau & Olivia||Soms lees je over passages heen zoals je over bruggen rijdt. Zo reed ik deze week over de brug bij het Dr. Sarphatihuis. Duizenden keren overheen gereden zonder te weten of die brug ook een naam had. Nooit de moeite genomen om dat uit te zoeken. (Even afstappen, hoeveel tijd kost dat nou?) Die brug – ik heb er ooit Ramses Shaffy glimlachend overheen zien schuifelen – heeft een naam. Ik heb het nu dus toch uitgezocht. Het is de Lau Mazirelbrug (brug 259). Vernoemd naar verzetsstrijdster Lau Mazirel (1907-1974). Ze was in de Tweede Wereldoorlog betrokken bij de aanslag op het Amsterdamse bevolkingsregister, het redden van kinderen uit de Hollandsche Schouwburg, werd in 1944 opgepakt maar weer vrijgelaten, en was na de oorlog advocate die onder meer streed voor voor homorechten. Een intrigerend en razend interessant leven, ontdekte ik al surfend over het internet. En al die jaren heb ik er niets van afgeweten als ik weer eens koffie dronk bij de Coffee Company of een pizza at bij de Pizzabakkers, met uitzicht op die brug. Waarom zocht ik uit om welke brug het ging waar ik gedachteloos overheen fietste? Door een passage die ik even daarvoor las. ‘De kanker kwam meerder keren terug, huwelijk strandde, haar partner sloeg overboord op zee, maar telkens als je haar zag straalde ze, vond ze weer een nieuw goed doel waarvoor ze zich kon inzetten.’ Wie weet over wie dit gaat mag het zeggen. Niemand? Het is uit een necrologie die Joost de Vries in De Groene Amsterdammer schreef over Olivia Newton-John. Ik had het stuk al gelezen en het blad dichtgeslagen, toen ik het doodsbericht toch weer opensloeg. Omdat er iets knaagde, namelijk dat bijna achteloze zinnetje dat daar stond, die kleine passage waar ik al even achteloos overheen had gelezen: ‘haar partner sloeg overboord op zee’. Zoiets als ‘werd in 1944 opgepakt maar weer vrijgelaten’. Er stond niet bij wat er precies was gebeurd. Het kostte me weinig tijd om uit te zoeken wie haar partner was, en wat er was gebeurd. Het ging om de Koreaans-Amerikaanse cameraman Patrick McDermott met wie Olivia Newton-John een knipperlichtrelatie onderhield. McDermott was in 2005 tijdens een nachtelijke vistocht bij Los Angeles overboord geslagen en nooit meer gevonden. Al was hij nadien wel diverse keren in Mexico gezien. Er werd gespeculeerd dat hij zijn verdwijning in scène had gezet. Toen kwam ik bij een zekere John J. Nazarian uit. Voor mij een zekere, maar in de Verenigde Staten is privédetective John J. Nazarian een grote naam. Hij speurt mensen op. Ook een intrigerend figuur, kwam ik al lezend achter. Afijn, Nazarian kreeg McDermott niet boven water. En nu weer terug naar de wegens verzetsdaden opgepakte Lau Mazirel, wier vrijlating uit de gevangenis aan de Weteringschans in 1944 ook met een verdwijning te maken had. Het dossier over haar was namelijk op de een of andere manier zoekgeraakt, zodat niemand eigenlijk meer wist waarom ze vastgezet was. En dat was haar redding. De Duitsers lieten haar gaan. Nu weet ik hoe de brug heet en wie Lau Mazirel was. Dankzij die passage over Olivia Newton-John. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/lau-olivia~bccb23ba/
2022-08-30||Opvang duizend asielzoekers bij Westerhoofd: ‘Niet bepaald een fijn stukje Amsterdam’||Het is binnen de Ring, dat is met een beetje goede wil het enige positieve dat je zou kunnen beweren over het Westerhoofd. Maar dan ook nog net, een meter of twintig, met als gevolg dat het lawaai van langsrazende auto’s hier luid en duidelijk doorklinkt en er stemverheffing nodig is om je in een normaal gesprek verstaanbaar te maken. Dit is de plek waar vanaf oktober, vooralsnog voor een periode van een half jaar, een cruiseschip aangemeerd zal liggen. Niet voor toeristen, maar voor vluchtelingen, duizend in getal, wellicht uiteindelijk zelfs 1500. Boven op de 145 officiële inwoners die het Westelijk Havengebied eigenlijk zou hebben. Vlak bij het Noordzeekanaal, een gewilde plek om asielzoekers heen te sturen. Het is een van God verlaten oord, waar je het niemand gunt er lang te moeten vertoeven. Nu is het nog uitgestorven. Aan het Westerhoofd meren normaal gesproken cruiseschepen aan waarvoor meer richting binnenstad geen ruimte is gevonden. De openbare ruimte is er spartaans ingericht, niet sjieker dan waarvoor het is bedoeld: elektriciteitskasten die veel vermogen kunnen leveren en een joekel van een asfaltstrook, zodat touringcars gemakkelijk kunnen parkeren en toeristen zo snel mogelijk naar charmantere locaties kunnen worden afgevoerd. Her en der een betonnen bloembak waarin het vreemd genoeg nog groeit en bloeit ook. Een visser heeft een hengel uitgegooid in de hoek van Havenkom A, onderdeel van de Coenhaven. Hij kijkt ervan op, asielzoekers op zijn stekkie. “Om te vissen is het hier prima, ze bijten hier behoorlijk. Vorige week nog heb ik hier een halve nacht gezeten, de ene tong naar de andere. Een beetje unheimisch voelde dat wel. Ik ben blij dat ik geen vluchteling ben, dit is nou niet bepaald een fijn stukje Amsterdam.” Er zit niet zoveel in de buurt. Scharrige ondernemingen, veelal technisch. Er wordt gesleuteld aan motoren, er worden accu’s verhuurd, er is een uitvalsbasis van een isolatiebedrijf. Aan de overkant van het water ligt een reusachtig schip, de New Amsterdam, die kennelijk staat ingeschreven in Soesterberg. Erachter een buitenformaat privéjacht, compleet met helidek, zo lijkt het. Veel groter kan het contrast niet zijn als er straks ontheemden over het Westerhoofd rondscharrelen. De strook langs de nog lege kade geldt ook als een veilige plek, buiten het zicht van leidinggevenden wellicht, om wat tijd stuk te slaan voor mensen van de stadsreiniging. Een vuilnisauto, een veegwagen en een wagen met een open achterbak staan te wachten tot ze weer aan het werk gaan. De personeelsleden zitten bij elkaar en staren naar hun mobiele telefoons, ieder voor zich. Het is nauwelijks voor te stellen dat hier over iets meer dan een maand ten minste duizend mensen rondlopen. Die aan de ene kant misschien blij zijn met een dak boven hun hoofd, maar zich tegelijk zullen realiseren dat ze door de gemeente naar het randje van de beschaafde wereld zijn verbannen, buiten het zicht van alles en iedereen. Geen huis te bekennen, geen bedrijf waar je even binnen kan lopen. De dichtstbijzijnde menselijke plek bevindt zich op de Coenhavenweg, precies daar waar de afrit van de A10 eindigt. Een vestiging van The Bulldog: een coffeeshop en een grand café naast elkaar. Binnen is het personeel net bezig aan een bhv-cursus. Van de komst van de asielzoekers hebben ze nog niet gehoord. Een beladen onderwerp, dat begrijpen ze. “Maar we vinden er op dit moment eigenlijk niet zoveel van. We zullen wel zien wat het gaat betekenen.”||https://www.parool.nl/nieuws/opvang-duizend-asielzoekers-bij-westerhoofd-niet-bepaald-een-fijn-stukje-amsterdam~ba49d8e0/
2022-08-30||NPO: dit kunnen we komend jaar op tv verwachten ||Wat zijn werkelijke feiten en wat zijn, om Donald Trump te citeren, ‘alternatieve feiten’? Als er dinsdag een motto te detecteren was voor de nieuwe programmering van de Nederlandse Publieke Omroep (NPO), was dat het door videodirecteur Frans Klein geformuleerde ‘zuurstof in tijden van stikstof’. In de presentatie van het nieuwe seizoen – er ligt 30.000 uur aan nieuwe televisie en video op de nog argeloze kijker te wachten – lag de nadruk op het bestrijden van onwaarheden in tijden van polarisatie. “We willen dat het debat in Nederland wordt gevoerd op basis van de juiste feiten,” zei Klein. De discussie wordt volgens hem verstikt door onwaarheden. “En stikstof hebben we al genoeg,” voegde hij er snedig aan toe. De NPO presenteerde drie programma’s die de huidige tijdgeest te lijf gaan. Alle drie staan ze geprogrammeerd op de digitale kanalen van de omroep: Pointer Checkt (KRO-NCRV) op npo3.nl en YouTube, Nieuwsuur: #Ophef (NTR/NOS) en De Doe-het-zelfdictatuur op NPO Start. De eerste twee programma’s willen extra onderzoeksjournalistiek inzetten om tegenwicht te bieden aan bijvoorbeeld complottheorieën. Transparantie is daarbij in Hilversum voortaan het toverwoord. “Onze betrouwbaarheid staat onder druk,” aldus genremanager Nieuws en Sport Gijs van Beuzekom. “We moeten ons publiek beter laten zien hoe we onderzoek doen en hoe we aan onze nieuwsfeiten komen.” Het derde tijdgeestprogramma gaat over framing. In De Doe-het-zelfdictatuur onderzoekt Fidan Ekiz de cancelcultuur. Waar de eerste twee programma’s al meteen beginnen, staat Ekiz pas voor begin 2023 gepland. In het Hilversumse theater Gooiland ging het dinsdagmiddag verder over de verschuiving van een aantal bekende tv-programma’s, door Klein verklaard als ‘aanscherping en versterking van de profielen van de zenders’. Zo worden kennisquiz De Slimste Mens en consumentenprogramma Keuringsdienst van waarde voortaan uitgezonden op NPO1, dat volgens Klein een nog breder publiek aan zich moet binden. Mede daarom wordt nog gezocht naar twee grote nieuwe amusementsprogramma’s die ‘de potentie hebben om alle Nederlanders aan te spreken en daarmee ook de lastiger te bereiken groepen’. De verhuizingen de andere kant op zijn ongetwijfeld minder populair. Onder meer Kassa, Radar en Opsporing Verzocht verkassen naar NPO2 en verliezen zo vermoedelijk automatisch een flink deel van hun kijkerspubliek. Volgens Klein moet aan zo’n herplaatsing niet te zwaar worden getild. Hij benadrukte dat bij de NPO voortaan de ‘genres en niet de netten waarop ze worden uitgezonden centraal staan’. Volgens hem levert dat de kijker meer kwaliteit, maar ‘minder van hetzelfde’ op. Veel belangstelling ging uit naar de nieuwe dramaserie De Stamhouder, een verfilming van het boek van Alexander Münninghoff over het duistere naziverleden van zijn eigen familie. Volgens omroep AVROTROS wordt dit een ‘high end productie van internationale allure’. Onder regie van Diederik van Rooijen zijn er hoofdrollen voor Marcel Hensema en Gijs Scholten van Aschat. Ook voor de Bijlmerramp, in oktober 30 jaar geleden, is er veel aandacht. Er komen twee documentaires, waarvan eentje het persoonlijke verhaal bevat van Akwasi, oprichter van Omroep Zwart. Ook op de rol: een podcast en de dramaserie Rampvlucht. Hoe gaat de NOS in november om met het WK Voetbal in Qatar? Het antwoord liet zich samenvatten als: niet heel veel anders dan anders. “We mogen onze ogen niet sluiten voor de mensenrechtensituatie in Qatar,” zei Van Beuzekom plichtsgetrouw. “Maar we willen ook de wedstrijden van het Nederlands elftal voldoende aandacht geven.” De oplossing voor die spagaat zou deels moeten liggen in een vierdelige docuserie van Danny Ghosen, die onder meer naar Bangladesh reist om te spreken met familieleden van arbeiders die tijdens de bouw van de stadions om het leven zijn gekomen. De culthit van het seizoen lijkt daarnaast ook al bekend: onder leiding van André van Duin en twee juryleden zoekt Omroep Max vanaf 8 oktober de beste modelspoorbaanbouwer van Nederland in De Grote Kleine Treinencompetitie.||https://www.parool.nl/kunst-media/npo-dit-kunnen-we-komend-jaar-op-tv-verwachten~b055c619b/
2022-08-30||Harde botsing tussen VanMoof en scooterrijder Amsteldijk ||Het is onduidelijk in welke staat ze verkeren en of ze definitief buiten levensgevaar zijn. Vooral de scooterrijder was zwaar toegetakeld, met zichtbare schaafwonden over het hele lichaam. Met hulp van ambulancemedewerkers werd hij op een brancard gezet. De fietser leek er beter aan toe, maar werd ook naar het ziekenhuis afgevoerd. Het ongeluk gebeurde omstreeks 17.30 uur op de Amsteldijk. Een man op een e-bike, naar schatting tussen de 30 en 40 jaar, zag de man van tussen de 20 en 30 op een scooter met geel kenteken niet aankomen, zeggen omstanders. Eén iemand zegt dat hij ‘erg hard’ reed, maar onduidelijk is of de scooter de limiet van 50 kilometer per uur overschreed. De politie doet hier onderzoek naar. Naar verluidt klapten de twee hard op elkaar. De scooterrijder reed over de Amsteldijk richting het Centrum, terwijl de fietser overstak. Bij de botsing vloog de fiets, een VanMoof, ‘enkele meters’ in de lucht. De fiets is volledig verwoest. In beide wielen zitten grote slagen, het stuur ligt eraf en ook de voorvork is losgekomen. De scooter is ook zwaar beschadigd, vooral aan de voorkant. “Gelukkig had hij een helm op,” verwees een getuige naar de man op de scooter. “Het had erger kunnen aflopen. Het verbaast me ook dat de fietser zo snel weer wilde opstaan.” Bewoners die naar buiten waren gekomen zeiden dat ongelukken hier vaker gebeuren. “Bijna om de week, lijkt het wel,” aldus een vrouw die aan de kade woont. Een man knikte bevestigend. “Het is wachten op het volgende ongeluk.” Het ongeluk gebeurde op een kruispunt dat inderdaad gevaarlijk is: vanaf de Jozef Israëlskade steken veel fietsers over naar de Amsteldijk om daar hun tocht te vervolgen. Automobilisten rijden met grote snelheid over de Amsteldijk. Zij zijn voor fietsers slecht waar te nemen en de fietsers zijn voor de automobilisten ook niet goed zichtbaar. Regelmatig stoppen auto’s voor fietsers, wat de situatie niet overzichtelijker maakt. Een woordvoerder van de politie laat weten dat aanrijdingen als deze ‘dag in dag uit voorkomen’.||https://www.parool.nl/amsterdam/harde-botsing-tussen-vanmoof-en-scooterrijder-amsteldijk~b62f5350/
2022-08-30||Politie zoekt slachtoffers vechtpartij in Amsterdam-Noord||Volgens de politie zijn er grote zorgen over de mogelijke slachtoffers van de vechtpartij. Een woordvoerster kan echter niet zeggen om hoeveel mensen het gaat en hoe ernstig ze gewond zouden zijn. “Omdat er nog altijd geen identiteit van de mogelijke slachtoffers bekend is, willen rechercheurs dringend spreken met mensen die iemand sinds zondagochtend missen of die meer weten over een mogelijke verblijfplaats,” staat in een bericht van de politie. Eerder werd al de oproep gedaan dat de politie op zoek was naar een specifiek slachtoffer van de vechtpartij, waarbij vermoedelijk meerdere personen betrokken waren. Meerdere verdachten zouden volgens de politie met dit slachtoffer in de richting van de Mastbos zijn gelopen. Sindsdien ontbreekt van hen ieder spoor. De Explosieven Opruimingsdienst Defensie moest eraan te pas komen om het explosief veilig te stellen. Uit voorzorg werden enkele woningen ontruimd. Aan de nabijgelegen Mastbos werd in de nacht van zondag op maandag een woning onder vuur genomen. Niemand raakte gewond, maar er waren wel mensen in het huis aanwezig op het moment van de beschieting. De politie kijkt of er mogelijk een verband is tussen de incidenten bij Lohuis en Mastbos, maar kan daarover nu nog niks zeggen. De gemeente meldt dinsdagmiddag dat er vanwege de incidenten camera’s worden opgehangen op en rondom de Lohuis en Mastbos tot 30 september. “Deze incidenten leveren een gevaar op voor de openbare orde. Bewoners en omwonenden voelen zich als gevolg hiervan niet meer veilig in hun woon- en leefomgeving,” aldus de gemeente.||https://www.parool.nl/amsterdam/politie-zoekt-slachtoffers-vechtpartij-in-amsterdam-noord~b9ae4fe0/
2022-08-30||KNVB: oerwoudgeluiden stap van 20 jaar terug||“De laatste anderhalf jaar zijn er veel meer incidenten in en rond stadions geweest dan we gewend zijn, maar oerwoudgeluiden zijn echt een stap van 20 jaar terug in de tijd,” zei Bluyssen dinsdag tijdens een bijeenkomst in Zeist. De geluiden waren te horen toen Ajax-spits Brian Brobbey tegen het einde van de eerste helft de tweede treffer maakte. Brobbey had de geluiden zelf niet gehoord, zei hij na afloop. “Na de wedstrijd keek ik op mijn telefoon,” zei de spits. “Mijn broer meldde: ze maakten apengeluiden. Het doet me niet zoveel. Het is hun probleem. Misschien krijgen ze een boete, mij boeit het niet. Natuurlijk is het beledigend, maar we hebben gewonnen.” Twee KNVB-waarnemers die op de hoofdtribune in stadion Galgenwaard zaten hebben de geluiden eveneens niet gehoord. Op tv waren de geluiden wel duidelijk hoorbaar. “We gaan ervan uit dat de KNVB er alles aan doet om de supporters die zich hier schuldig aan hebben gemaakt, een stadionverbod op te leggen. De bewijslast blijft in dit soort zaken lastig, hebben we in het verleden gezien. Zo is de zaak bij FC Den Bosch nooit rondgekomen. Wanneer zegt iemand ‘oe oe’ of wanneer is het ‘aa aa’? Als iemand een beker met bier op het veld gooit, is dat een stuk makkelijker te achterhalen,” zegt Bluyssen. De KNVB-manager doelt op de wedstrijd in november 2019 tussen FC Den Bosch en Excelsior. Excelsior-speler Ahmad Mendes Moreira werd toen racistisch bejegend en verliet aangeslagen het veld. Het Openbaar Ministerie besloot later om twee verdachten niet te vervolgen vanwege onvoldoende bewijs. Volgens het OM stond wel vast dat er racistische uitlatingen waren gedaan, maar kon niet worden bewezen wie wat riep. Naar aanleiding van dat incident besloot de KNVB, bij racisme richting een speler, de maximale stadionstraf te verdubbelen van 10 naar 20 jaar. Daar zet de bond in het geval van Brobbey bij Utrecht tegen Ajax ook op in. Als een elftal zelf van het veld stapt vanwege racisme en na overleg met Bluyssen aangeeft absoluut niet meer terug te willen keren, zal hij ze daar nooit toe verplichten, zei hij. In Spanje dreigde de voetbalbond Valencia vorig jaar wel te straffen als de spelers in de kleedkamer zouden blijven.||https://www.parool.nl/sport/knvb-oerwoudgeluiden-stap-van-20-jaar-terug~b77a4bab/
2022-08-30||Kritische Russische militair vraagt asiel aan in Frankrijk||(Roissy-Charles de Gaulle) Een Russische militair die in een verhaal op internet kritiek uitte op het Russische offensief in Oekraïne heeft in Frankrijk politiek asiel aangevraagd. De 34-jarige Pavel Filatiev vocht twee maanden in Oekraïne. Hij arriveerde zondag via Tunesië in Frankrijk en heeft inmiddels een gesprek gehad bij het Franse bureau voor de bescherming van vluchtelingen en staatlozen. De parachutist publiceerde zijn relaas van 141 pagina’s begin augustus op het sociale netwerk Vkontakte. Volgens hem had Rusland niet het ‘morele recht’ om Oekraïne aan te vallen. Het Russische leger verkeert in belabberde staat en ontbeert professionaliteit, tekende hij op. ‘Het leger is, net als de Russische samenleving, doodsbang.’ Volgens hem steunt maar 10 procent van de soldaten de oorlog. Filatiev werd geëvacueerd van het front vanwege een infectie aan zijn oog en opgenomen in een ziekenhuis in Sebastopol op de Krim. Zijn ontslagaanvraag om gezondheidsredenen werd geweigerd, waarop hij de Krim verliet en zijn bevindingen op internet zette. Toen duidelijk werd dat hij vijftien jaar celstraf riskeerde, vertrok hij na een zwerftocht door Rusland naar het buitenland. Als hij de vluchtelingenstatus krijgt wil Filatiev actie gaan voeren ‘om ervoor te zorgen dat deze oorlog stopt’. Hij wil ‘dat zo min mogelijk jonge Russische mannen daarheen gaan’. (ANP/AFP)||https://www.parool.nl/wereld/kritische-russische-militair-vraagt-asiel-aan-in-frankrijk~bb5b4581/
2022-08-30||Nederlandse Zorgautoriteit: Ziekenhuizen halen uitgestelde zorg amper in||Ook tijdens eerdere periodes met minder corona werd er niet ingelopen. ‘We herhalen de oproep aan zorgaanbieders, zorgverzekeraars en zorgprofessionals om intensiever te gaan samenwerken om deze achterstanden weg te werken,’ aldus de organisatie. Er zijn wel verschillen in wachttijden tussen regio’s. De NZa denkt dat door een betere samenwerking de capaciteit beter benut kan worden. Ziekenhuizen hebben de planbare zorg de afgelopen weken ook iets afgeschaald: 41 procent levert deze zorg weer als normaal, maar in juni was dit nog 52 procent. Er zijn nu nog vier ziekenhuizen die niet de zorg kunnen geven die binnen zes weken moet worden verleend om verdere gezondheidsschade te voorkomen. Het gemiddelde ziekteverzuim in de zorg lag in juli nog altijd hoger dan voor de coronacrisis. Nu loopt het verzuim in de verschillende sectoren uiteen van 6,7 tot 9,1 procent. In 2019 lag het in dezelfde periode tussen de 4,6 en 6,3 procent. De wachttijden in de geestelijke gezondheidszorg (ggz) zijn al geruime tijd te lang en laten nu weer een lichte stijging zien, ziet de autoriteit.||https://www.parool.nl/nieuws/nederlandse-zorgautoriteit-ziekenhuizen-halen-uitgestelde-zorg-amper-in~b421a4e7/
2022-08-30||Anic van Damme onderzoekt de banen van 2030: ‘Ik ben in mijn carrière een paar keer flink gestruikeld’||Een human-machine interaction expert, zo luidt de functietitel uit de eerste aflevering van My Future Dream Job: iemand die schippert tussen menselijk en computer-aangestuurd personeel. En een battery materials sourcing engineer houdt zich bezig met het ontwerp en de recyclemogelijkheden van de volgende generatie batterijen. Nu nog niet, maar over pakweg acht jaar wel. In elke aflevering van My Future Dream Job spreekt Anic van Damme twee deskundigen uit werkvelden als energie, digitalisering, hr en onderwijs. Zelf was de Amsterdamse jaren een van de presentatoren van NOS op 3 en later het gezicht van technologieplatform Bright van RTL. Het idee voor de podcast ontstond vanuit haar voorliefde voor tech-onderwerpen, maar ook vanuit haar ervaringen op werkgebied. “Op mijn carrièrepad ben ik een paar keer flink gestruikeld. Ik wil anderen graag helpen met het maken van bewuste keuzes in hun loopbaan.” “Die vraag stel ik aan alle experts in de podcast: hoe kun je er nou op voorsorteren dat je over acht jaar op die plek terechtkomt? Het verschilt natuurlijk per beroepsgroep, maar de gemene deler is dat er veel eigen initiatief voor nodig is. Blijf op de hoogte van ontwikkelingen in je interessegebied, praat met mensen, breid je netwerk uit. Dat vergt zelfstandigheid.” “Zeker niet. Ook mensen die al aan het werk zijn, zullen moeten meebewegen met hun werkveld. Al helemaal nu de arbeidsmarkt in crisis verkeert en de werknemers het werk bij wijze van spreken voor het uitkiezen hebben, is zelf de regie houden belangrijk. Ook bedrijven moeten scherpere keuzes maken: waar gaan zij op inzetten in de toekomst? Of dat nu omwille van robotisering, duurzaamheid of een recessie is.” “Ik weet dat niet zelf, maar ga in gesprek met grote denkers uit bepaalde vakgebieden. Aan hen stel ik de vraag: hoe ziet de wereld er in 2030 uit in jouw werkveld? Welke ontwikkelingen zijn er nodig om die toekomst te realiseren? Wat voor iemand heb je daarvoor nodig? Kortom: wat moet iemand doen en hoe kunnen we die functie het beste noemen. Bovendien zijn er in deze beroepsgroepen al mensen aan het pionieren. Alle veranderingen die we bespreken in de podcast zijn reeds ingezet.” “Gelukkig is dat juist wat ik zo leuk vind aan tech: verhalen vertellen over de mogelijkheden die er zijn, zodat die voor iedereen begrijpelijk worden. Zelf ben ik ook geen expert op deze gebieden. Voor elk onderwerp moet ik me heel goed inlezen.” “Klopt. Zelf heb ik te weinig vooruitgekeken wanneer ik ergens werkte. Dat heeft me meermaals parten gespeeld. Toen me bij NOS Op 3 werd gevraagd wat ik er in de toekomst wilde doen, had ik geen idee. Ik was alleen met het nú bezig. Maar mijn chef wilde weten waar we samen naartoe konden werken. Als zo’n doel er niet was, zei zij, hield het op een gegeven moment op.” “Ja. Toen mijn contract niet werd verlengd, vatte ik dat persoonlijk op, dat voelde als een break-up. Voor mijn gevoel zat ik daar bovendien helemaal op mijn plek. Gelukkig kreeg ik dat gevoel terug toen ik op de binnenlandredactie van NOS en later bij Bright begon. Maar begin 2020 raakte ik overspannen en moest ik mijn werk abrupt neerleggen. De fysieke klachten die erbij kwamen kijken – onder andere concentratie- en geheugenverlies – waren zo heftig dat ik gewoonweg niet meer kón. Ook dat leidde tot nieuwe inzichten.” “Ik stond altijd aan. Zodra ik bij NOS het pand uitliep zat ik op mijn telefoon, ’s avonds keek ik nieuwsuitzendingen en checkte ik social media. Bij Bright reageerde ik op comments onder de video’s die we die dag hadden gepubliceerd. Dat legt meteen de donkere kant van tech bloot: de macht van de grote innovators in Silicon Valley.” “Ja, dat is hard nodig. Al staan we wel positief tegenover de toekomst. De experts die ik spreek, hebben een passie voor een betere, gezondere wereld. Dat werkt aanstekelijk. Ik bekijk de psychologische trucjes die worden toegepast om ons online te houden vooral gefascineerd. Hoe werkt het en wat zijn de drijfveren van de makers?” “Nou, ik refereer aan mijn loopbaan, maar de podcast gaat daar niet over. Soms speel ik met de gedachte om nog een podcast te beginnen die van persoonlijker aard is. Maar dat vind ik ook eng. Tegelijkertijd vind ik het belangrijk dat mensen weten dat het oké is om soms in de put te zitten of niet op de toppen van je kunnen te presteren.” “Nee. Ik identificeerde me enorm met mijn werk. Daarom nam ik mijn vertrek bij NOS op 3 ook zo persoonlijk, terwijl het dat natuurlijk niet is: het is een zakelijke beslissing. Nu weet ik dat mijn werk niet mijn leven is. Ik was zo ambitieus en perfectionistisch dat het me heeft genekt. Toen ik thuiszat, ben ik mezelf gaan fileren: waarom doe ik wat ik doe? Waar komt dat perfectionisme vandaan? Waarom voel ik zo’n bewijsdrang?” “Ik word er in elk geval niet meer door gehinderd. Ik wil heel graag verhalen vertellen, maar hoef niet zo nodig meer met mijn hoofd op tv. Vroeger was dat ook een drijfveer. Dat succes nu geen einddoel meer is, voelt als een verademing.” “Ik maak nog steeds tv-programma’s, bijvoorbeeld voor National Geographic, maar ik doe dat nu freelance en met begeleiding van iemand die me helpt bij mezelf te blijven. Ik denk dat zo iemand in je omgeving belangrijk is. In mijn geval is dat mijn manager. Hij daagt me uit – is dit project in lijn met waar je naartoe wil, waar wil je over een paar jaar staan? – maar denkt ook met me mee. Zo blijf ik scherp op de toekomst.” “Dan vertel ik nog steeds verhalen over innovatie. Of dat online, op televisie, in podcasts of in corporate video’s is, dat doet er niet toe. In ieder geval wil ik werken voor bedrijven die de wereld beter willen maken. Dankzij My Future Dream Job weet ik nu dat er in elk werkveld ook mensen nodig zijn die wellicht geen expert zijn, maar wel anderen kunnen meenemen in een technologische beweging. Daarin zie ik wel een rol voor mezelf weggelegd.” My Future Dream Job, de podcast.||https://www.parool.nl/ps/anic-van-damme-onderzoekt-de-banen-van-2030-ik-ben-in-mijn-carriere-een-paar-keer-flink-gestruikeld~b2703c36/
2022-08-30||Restaurant Secret Garden is een groene oase midden in de stad||Broers en eigenaren Roy (34) en Mike Poppes (32) willen met hun restaurant Secret Garden een on-Amsterdams sfeertje neerzetten. Roy:“Je waant je bij ons totaal in het buitenland.” Zo trots als een pauw zijn ze op het interieur van hun onlangs geopende zaak. Letterlijk: midden in een jungle van tropische planten en Zuid-Amerikaanse kunst staat een opgezette pauw vernoemd naar de binnenhuisarchitect Willy. De aankleding straalt internationale luxe uit, precies hoe de broers het voor ogen hadden. Eenmaal binnen blijkt de tuin uit de naam niet zo geheim: naast de bar achter in het restaurant ligt het stukje groen. Zelfs de menukaart helpt je het te vinden. Alle wegen leiden naar de geheime tuin, zo staat erop vermeld. Mike: “Midden in de drukke stad is de tuin een oase van rust met uitzicht op eeuwenoude monumentale panden.” Het menu van Secret Garden is geïnspireerd door de Japans-Peruaanse keuken, beter bekend als de Nikkeikeuken. Dat resulteert in gerechten als een tiradito tuna tataki (€22,00) of crispy pulpo met lavendel (€21,00). En aan de bar drink je cocktails in Nikkeistijl. Kies bijvoorbeeld voor de Coco Lima (€14,00) met de Peruaanse drank Waqar Pisco en Japanse Yuzusaké. “Een avondje Secret Garden is meer dan een hapje eten,” zegt Roy, “het is een allesomvattende ervaring.” Na een borrel in de tuin verplaats je je naar het restaurant voor diner, alwaar je de avond afsluit met een cocktail aan de bar. De allesomvattende ervaring is inclusief dresscode, namelijk casual chic. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/restaurant-secret-garden-is-een-groene-oase-midden-in-de-stad~bb1dad7c/
2022-08-30||Veilige fietsers opgelet: bent u de beste doortrapper van uw stadsdeel? ||“In Amsterdam gaat het per stadsdeel, zeven plus Weesp. Tot 14 oktober kan iedereen iedereen nomineren, ook zichzelf. We merken dat de meeste mensen iemand anders voordragen, vaak iemand die een ervaring heeft gehad, een ernstig ongeluk, een ongeval. Zij worden daarna vaak ambassadeurs van het veilige fietsen.” “Met een fietsverhaal. Dat kan je doen in de vorm die bij jou of de persoon past: een geschreven verhaal, kort of langer, maar een filmpje kan ook. Als het maar duidelijk maakt hoe deze persoon veilig fietsend door de stad gaat.” “Ja, die is in het leven geroepen omdat er ontzettend veel eenzijdige ongelukken gebeuren met ouderen op de fiets. We worden steeds ouder en er zijn ook steeds meer ouderen, dat is zo, maar we moeten eerlijk zijn: een deel komt ook door de elektrische fiets. De overheid heeft toen besloten met Doortrappen te beginnen.” “Via gemeentes, maatschappelijke organisaties, ergotherapeuten, fietsenmakers en buurthuizen willen we mensen voorlichten over veilig fietsen. Dat kan al iets simpels als een achteruitkijkspiegel zijn. Het streven is dat mensen doorfietsen tot hun honderdste, want fietsen is ook gezond en sociaal natuurlijk.” “Onze ambitie ligt zelfs hoger. Waarom zou je stoppen met fietsen op je honderdste? Als je het maar veilig doet.” Nomineren kan via Doortrappen.nl, winnaars krijgen een bokaal en een thermosfles.||https://www.parool.nl/ps/veilige-fietsers-opgelet-bent-u-de-beste-doortrapper-van-uw-stadsdeel~bb7f085f/
2022-08-30||De mannen met vuurwapens wilden 13 miljoen zien van Paul Pogba||Als dit een film zou zijn, ging ik ernaartoe. Nu het realiteit is, moet ik ervan gruwen. In maart van dit jaar bezocht Pogba zijn ouders in Lagny-sur-Marne, een stadje op een half uur van Parijs. Na het familiebezoek werd Pogba gedwongen met jeugdvrienden van hem mee te gaan naar een flat in de buurt. De dwang werd uitgeoefend door twee hem onbekende types met vuurwapens. Ze wilden graag 13 miljoen zien. In de lente kwam de vriendengroep naar Manchester en in juli naar Turijn, waar Pogba een contract bij Juventus tekende. Hij waarschuwde de juridische afdeling daar dat hij werd gechanteerd. Hij noemde onder anderen zijn broer. Die postte dit weekend een boze tweet. Hij had hiermee niks te maken. Echt niet. ‘Ik had wel dood kunnen zijn door jouw fout.’ Geld in het voetbal betekent rottigheid op veel niveaus.||https://www.parool.nl/sport/de-mannen-met-vuurwapens-wilden-13-miljoen-zien-van-paul-pogba~bab73122/
2022-08-30||Het kutverhaal van Ali. Hij bleek een lieve goedzak, maar het verdriet droop van hem af||Zijn verhaal is een kutverhaal. Maar dat is geen uitzonderlijke kwalificatie voor de geschiedenis van een jongen zoals hij, dus éígenlijk zou dat niet uit moeten maken. Hij heet Ali en toen hij en zijn oudere broer vanuit Syrië in het kamp op het Griekse eiland Lesbos terechtkwamen, waren ze 15 en 18. Goed voorbereid waren ze. Waarmee ik bedoel: alle papieren netjes in een mapje. Verder hadden ze niks. Maar zoals ik zei, dit is een kutverhaal, dus natuurlijk ging het mis. De Griekse immigratiedienst geloofde niet dat hun papieren echt waren, dus die bleken niets waard. Maar erger nog: hij en zijn broer werden verwisseld. Zijn broer werd gezien als minderjarig en in zijn eentje overgeplaatst naar een jongerenopvang in Athene. Ali, toen net 15, werd bij de volwassen mannen in een grote tent in het kamp op Lesbos gehouden. Daar bleef hij ruim tweeënhalf jaar. Gescheiden van zijn broer en de rest van zijn familie kwijnde hij weg. Zijn enige vriend, Jawad, die een paar jaar jonger is en in een ander deel van het kamp zat, probeerde hem vaak op te vrolijken, maar dat lukte zelden. De meeste dagen kwam hij amper uit zijn bed. Zelf ontmoette ik Ali vorig jaar november. Ik was op Lesbos om Jawad te bezoeken, die ik inmiddels een aantal jaar kende en met wie het ook niet goed ging. Jawad stelde me voor aan zijn goede vriend. Ali bleek een lieve goedzak. Maar het verdriet droop van hem af. Toevallig, vlak na mijn bezoek, kregen ze allebei, kort na elkaar, een vluchtelingenstatus. En dat betekende dat ze Griekenland mochten verlaten. Ik doneerde voor tickets. Ze belandden allebei in Duitsland. Maar in aparte opvangplekken, op drie uur afstand van elkaar. Dit weekend werd ik gebeld door Jawad. In tranen. Ali’s telefoon was kapot waardoor hij zijn familie niet meer kon bereiken. Hij was zo depressief en alleen dat hij niet meer wist waar hij het zoeken moest. Of ik kon helpen. En nu komt het kleine stukje goed nieuws in dit verhaal. Namelijk dat ik met één oproepje op Twitter binnen een klein uur ruim 800 euro aan donaties kreeg voor een nieuwe telefoon, wat kleren en zakgeld voor Ali. Wat blijkt, en wat al veel eerder is gebleken, is dat wanneer je het over mensen hebt die vluchten voor oorlog en in totale ellende verkeren, bijna íédereen wil helpen. En dat betekent dus dat er feitelijk maar iets heel kleins moet gebeuren. We moeten niet meer praten over honderden asielzoekers. Niet over vreemdelingen. Niet over lastpakken. Of testosteronbommen. Geef mensen hun naam en eigen verhaal. En dan zal je zien, blijken die Albergenaren ineens barmhartig. Schrikken ze zich kapot van zo veel kutverhalen. Blijken mensenrechten ineens ook echt voor mensen bedoeld. Van harte welkom in ’t Elshuys! Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/het-kutverhaal-van-ali-hij-bleek-een-lieve-goedzak-maar-het-verdriet-droop-van-hem-af~b2e4b7da/
2022-08-30||Vrachtwagenchauffer Nieuw-Beijerland zit twee weken langer vast||De 45-jarige chauffeur wordt verdacht van het veroorzaken van een verkeersongeval met dodelijk en zwaar lichamelijk letsel, meldt het Openbaar Ministerie. Bij het drama kwamen zaterdagavond op een buurtfeest zes volwassen personen om het leven onder wie een hoogzwangere vrouw, waarmee het dodental uitkwam op zeven. Ook zeven aanwezigen, onder wie kinderen, raakten gewond. De Spaanse chauffeur wordt medisch onderzocht, zijn bloed is afgenomen om te zien of er medicatie is gebruikt en er wordt gekeken of hij ten tijde van het ongeluk niet heeft getelefoneerd of op andere wijze was afgeleid. Vanwege het lopende onderzoek, kan het OM momenteel niet meer informatie geven. De man zit in beperking, dat wil zeggen dat hij alleen contact mag hebben met zijn advocaat.||https://www.parool.nl/nederland/vrachtwagenchauffer-nieuw-beijerland-zit-twee-weken-langer-vast~b0fb67eb/
2022-08-30||Tweede verdachte aangehouden voor reeks explosies in Amsterdam||Amsterdam wordt de laatste tijd geteisterd door plofkraken en explosies bij horecazaken. De politie heeft daarom half augustus nieuwe rechercheteams opgericht die zich specifiek met deze zaken bezighouden. Op 26 augustus werd een eerste verdachte gearresteerd. Deze jongen van 15 jaar oud zit, net als de dinsdag aangehouden persoon, in beperking en mag alleen contact hebben met zijn advocaat. De politie wil vanwege het onderzoek naar de explosies niets kwijt over de identiteit van de verdachten. Het is niet bekend bij welke explosies zij in beeld zijn. In augustus werden onder andere bij The Harbour Club in Oost en café In the City in het centrum van de stad explosieven tot ontploffing gebracht. Daarnaast waren juwelier Bektas in Noord, de Geldmaat aan de Pieter Calandlaan in Nieuw-West en een geldautomaat aan de Iepenweg in Oost doelwit van een plofkraak. Een maand eerder werd op het Beukenplein in Oost het een waarin een Primerawinkel huist door een plofkraak getroffen.||https://www.parool.nl/amsterdam/tweede-verdachte-aangehouden-voor-reeks-explosies-in-amsterdam~bb980407/
2022-08-30||Geschuif op nieuwe posities levert Dusan Tadic vooral een valse start op||Na vier speelrondes telt de eredivisie acht veldspelers die meer dan zestig keer balverlies leden. Daaronder liefst vijf spelers van Vitesse, dat zwalkend aan het seizoen begonnen is. Ook het feit dat twee Utrechters de lijst halen, tekent een moeizame openingsmaand. Maar bovenaan de lijst met meest spilzuchtige eredivisiespelers vinden we een Ajacied. En niet de minste. Dusan Tadic raakte in vier gewonnen potjes maar liefst honderd keer de bal kwijt. Hoewel de speelstijl van Ajax – dat veelal op de drukbezette helft van de tegenstander opereert – natuurlijk voor elke aanvallend ingestelde speler flink wat balverlies met zich meebrengt, is het verschil tussen Tadic en zijn teamgenoten enorm. De drie spelers ná Tadic met het balverlies zijn Steven Bergwijn, Kenneth Taylor en Daley Blind. En die verloren respectievelijk 53 keer, 45 keer en 45 keer de bal, toch iets heel anders dan 100 keer. Als we wat meer inzoomen op de cijfers van Tadic in het huidige en het vorige seizoen, zien we dat het vele balverlies ingebakken zit in zijn speelstijl, en dus niet per se iets slechts hoeft te zijn. Zoals zijn vroegere ploeggenoot Hakim Ziyech staat tegenover dat vele balverlies bij Tadic ook een dominant rendement. Beslissend zijn vergt risico’s. Maar de huidige statistieken van de captain moeten toch enige zorgen baren. In elke aanvallende categorie is de Serviër flink achteruit gegaan dit seizoen. Zo is de kansenkwaliteit van Tadic gehalveerd, terwijl hij gemiddeld ook per 90 minuten een kans minder voor ploeggenoten gecreëerd ten opzichte van vorig jaar. Als rechtsbuiten tegen FC Utrecht (0-2) speelde Tadic een onkarakteristiek impactloze wedstrijd. Bij het terugkijken van alle momenten waarop hij balverlies leed, vallen drie zaken op. Allereerst toont de verhuizing naar de rechterflank iets wat Tadic op de linkerflank effectiever weet te verhullen: op explosiviteit zal hij zijn duels niet al te vaak winnen. Waar hij op links bij acties buitenom ook kan leunen op de vele bijzondere kwaliteiten die hij wél bezit – denk aan: zijn balbehandeling, kracht, schijnbewegingen, speloverzicht en timing – is hij zonder turboversnelling makkelijker af te stoppen wanneer hij vanaf rechts naar binnen toe snijdt. In onderstaand voorbeeld hoeft Outhmane Boussaid slechts drie stappen naar links te doen, om afdoende rugdekking te geven aan zijn linksback Djevencio van der Kust. Maar niet alleen Tadic treft blaam. Want van zijn rechtsbacks krijgt hij tegen Utrecht te weinig hulp qua overlappende loopacties. Zo zien we Tadic in onderstaande spelsituatie op kenmerkende wijze zijn rug draaien in de tegenstander. Op de linkerflank is dit doorgaans het ideale moment voor de back om eroverheen te komen. Dat Jorge Sánchez bij zijn debuut niet al te veel van dit soort acties maakt, is hem vergeven. In Mexico stond de rechtsback vooral bekend om zijn atletisch vermogen, duelkracht en defensieve impact, niet om wat hij aanvallend deed. Maar de sterk aan het seizoen begonnen Devyne Rensch laat in Utrecht een paar momenten onbenut om zijn aanvoerder van dienst te zijn. Bovenstaande spelsituatie mondt bijvoorbeeld uit in balverlies, omdat Rensch zich aan de binnenkant aanbiedt aan Tadic, in plaats van buitenom te overlappen. Ook neemt een positie op rechts het belangrijkste wapen bij Tadic deels weg. De Serviër is sinds jaar en dag een van de beste voorzetgevers in Europa, maar daar is tegen Utrecht weinig van merkbaar. Te vaak moet Tadic vanaf rechts een moeilijke bal over de top spelen, in plaats van zijn geliefde uitdraaiers richting tweede paal die hij vanaf de linkerflank kan geven. Onderstaande bal op Brian Brobbey is bijvoorbeeld van de hoogste moeilijkheidsgraad. Waar zijn defensie in de eerste vier competitieduels opvallend sterk oogt, moet Alfred Schreuder voorin nog even puzzelen. Want bot gezegd komt het erop neer dat zijn twee beste spelers, Tadic en Bergwijn, allebei het liefst op dezelfde positie willen spelen. Afgaande op de cijfers lijkt een verhuizing terug naar de linkerflank het verstandigste idee voor Tadic. Maar of Schreuder de uitstekende presterende Bergwijn daar nu al wil weghalen, is maar de vraag.||https://www.parool.nl/sport/geschuif-op-nieuwe-posities-levert-dusan-tadic-vooral-een-valse-start-op~b18e32af/
2022-08-30||Pieter & Kaylee: ‘Papa en ik hebben zoveel raakvlakken’||“Ik werk al 27 jaar als wegenwacht. Wij zijn regelmatig als eerste bij een ongeluk. Sinds de komst van de mobiele telefoon zijn de alarmdiensten sneller gealarmeerd. Als je aankomt, is er altijd chaos en moet je meteen handelen. Ik kan me goed voorstellen wat Kaylee meemaakt, zij is verpleegkundige op een ambulance. Als er op straat iets gebeurt, is zij de eerste die helpt. Ze moet de gewonden stabiliseren voor ze naar de spoedeisende hulp kunnen. Eigenlijk wilde Kaylee dokter worden. Ze werd twee keer uitgeloot en ging alvast verpleegkunde studeren. Ze vond het zo interessant dat ze ermee is doorgegaan. Als ik zie wat voor belangrijk werk ze nu doet, ben ik zo trots op haar. Als dokter werk je met een team in een professionele omgeving met apparatuur binnen handbereik. Op straat is Kaylee eigenlijk de dokter en moet ze levensreddende besluiten nemen. Als ze aan het werk is, krijgt ze veel narigheid naar haar hoofd. Ik vind het verschrikkelijk dat mensen zich zo gedragen, maar in mijn werk merk ik ook dat de samenleving verhardt. Gelukkig weet ik dat Kaylee focus houdt, met twee benen op de grond staat en haar mondje bij zich heeft. Daarin lijkt ze op mij, ik zeg waar het op staat. Ik ben vaak direct, daar kan niet iedereen tegen. Kaylee is diplomatieker. Ze wil later bij een traumateam, dan mag ze op een helikopter meevliegen. Tot nu toe heeft ze alles bereikt wat ze zich ten doel stelt, dus dit zal haar zeker ook lukken. Als topsporter gebruikt ze datzelfde doorzettingsvermogen. Met haar team heeft ze met het wereldkampioenschap zoetwatervissen dames eerst brons en later zilver gewonnen. Vroeger reden we haar door het hele land voor wedstrijden. Ik had om de week een weekenddienst, gelukkig waren mijn collega’s altijd bereid te ruilen zodat ik al haar wedstrijden kon zien. We hebben allemaal iets met water: Kaylee vist, ik ben duikinstructeur, mijn zoon Lorenzo studeert mariene biologie. Hij is de eerste van de familie die naar de universiteit gaat, daar ben ik trots op. In onze beroepen kunnen Kaylee en ik echt mensen helpen. Toen ik het aanbod kreeg om met pensioen te gaan, heb ik lang geaarzeld. Ik doe mijn werk met plezier. Kaylee, die weet hoe zwaar het is om bij weer en wind wisseldiensten te draaien, adviseerde me om op het aanbod in te gaan. Als ik eind van het jaar stop, weet ik nog niet wat ik ga doen. Ik ga in ieder geval niet stilzitten, dat kan ik niet.” “Papa en ik hebben zoveel raakvlakken. We rijden allebei in een gele auto, hij als wegenwacht en ik op een ambulance. We dragen allebei een uniform, worden door een meldkamer aangestuurd, werken in wisseldiensten, zijn met mensen bezig, zijn op straat – ook als het sneeuwt en regent – en ons werk loopt 24 uur per dag door. Op mijn zestiende ben ik een paar keer met papa meegereden. Als hij werkt is hij rustig en kalm, daardoor loopt een moeilijke situatie niet uit de hand. Zo probeer ik ook te zijn. Als iemand me uitscheldt, blijf ik rustig. Als dat privé gebeurt, zou ik echt wel iets terugzeggen. Ik weet dat mijn ouders soms bezorgd zijn over wat ik op straat meemaak. Als ik bijvoorbeeld op Koningsdag werk, stuur ik achteraf een appje dat ik een fijne dienst had. Papa is eerlijk, hij steunt me altijd, maar als ik bij een wedstrijd een vis te snel van de haak trek, waardoor ik de vis verspeel, zegt hij het ook. Door hem heb ik geleerd open en eerlijk mijn mening te geven. Ik wilde eigenlijk geneeskunde studeren. Na het eerste jaar verpleegkunde was ik zo gegrepen door de acute zorg dat ik na lang aarzelen besloot daarmee door te gaan. Met mijn werk kan ik echt verschil maken. Ooit wil ik graag bij het Mobiel Medisch Team, dan mag je op de heli vliegen en navigeert de verpleegkundige voor de piloot. Ik ben nu misschien nog wat jong, maar ik probeer zoveel mogelijk ervaring op te doen en extra cursussen te volgen. Mijn ouders hebben mij en mijn broer Lorenzo een warm nest geboden. Ze hebben alles voor ons over. Mijn moeder is zorgzaam. Mijn vader is vastberaden en weet overal een oplossing voor. Beiden hebben me meegegeven dat je mensen moet helpen. Papa staat altijd klaar om iedereen advies te geven over auto’s en storingen, mama kookt voor mensen als ze ziek zijn. Op mijn zesde zag ik bij ons op de dijk een groepje kinderen vissen. Het zag er leuk uit en ik wilde het ook eens proberen. Papa kocht een hengeltje en ik bleek talent te hebben en won allemaal prijzen. Als een jongen huilde omdat hij verloor van een meisje, was dat een extra stimulans. Mijn ouders hebben me altijd gesteund, ook als ze supervroeg op moesten om mij naar de andere kant van het land te rijden. Voor mijn diploma-uitreiking hebben mijn ouders een hele minisnelweg nagemaakt, met een ambulance, politie en een slachtoffer. Dat was echt een kunstwerk.”||https://www.parool.nl/ps/pieter-kaylee-papa-en-ik-hebben-zoveel-raakvlakken~b745eedb/
2022-08-30||Terug bij een bomvolle mailbox na die heerlijke hike in de bergen: zo voorkom je de postvakantieblues||In een ideale wereld gaat een werknemer na zijn vakantie fluitend naar kantoor, vertelt her en der aan collega’s hoe fijn de glamping in de Provence was – ‘ja, heerlijk bijgetankt’ – klapt zijn laptop open en gaat aan de slag. Als herboren. Met nieuwe energie en bomvol inspiratie. Dat is de ideale wereld, nu de realiteit. Er zijn óók mensen die zich met lood in de schoenen naar hun flexplek slepen. Ze vervloeken de automatencappuccino, de kantoorficus, de pistoletjes brie in de bedrijfskantine en collega’s in korte broeken. Ze zijn neerslachtig, ongemotiveerd en hebben moeite om zich te concentreren. Er is zelfs een naam voor bedacht: het postvakantiesyndroom of de postholidayblues, zegt arbeids- en organisatiepsycholoog Tosca Gort. Is dit een broedsel van dit tijdsgewricht waarin we meer dan ooit bezig zijn met persoonlijke ontwikkeling? “Nee hoor, er is literatuur te vinden uit de jaren vijftig. Toen werd het zelfs al het post vacation syndrome genoemd.” Vanaf de jaren vijftig gaan steeds meer mensen op vakantie, dus dat het in die tijd voor het eerst door psychologen wordt beschreven, is geen toeval. “Ze zagen dat sommige werknemers na hun vakantie ‘minder goed functioneerden’. Toen dachten ze nog dat deze werknemers ziek waren.” Het goede nieuws: Dat klopt niet. Het is ook geen stoornis en de klachten duren volgens Gort meestal niet langer dan twee weken. Maar wat gebeurt er nou eigenlijk bij iemand die terugkomt van vakantie en slecht landt? En wie is daar extra vatbaar voor? “Het lijkt erop dat niet de persoonlijkheid hierin het meest bepalend is, maar de omstandigheden op je werk. Als jij een baan hebt met veel stress binnen een organisatie waar veel conflicten spelen, is het risico groter op een postvakantiesyndroom. Samengevat: iedereen dus die terugkomt in een koud bad.” Over de oorzaken lopen de meningen uiteen. Er zijn onderzoekers die de bron zoeken in de aanmaak van ‘stofjes’. Als we in de vakantie leuke dingen doen met onze dierbaren, maken we gelukshormonen zoals dopamine aan. Maar eenmaal terug in het ritme van thuis – zonder het vooruitzicht van een hike door de bergen of een Sex on the beach aan de hotelbar – zakt de productie van dit soort hormonen weer in. Gort gelooft dat de invloed van stofjes heel groot kunnen zijn, maar bewijs dat hier ook de oorzaak van het postvakantiesyndroom ligt, ziet zij niet. Bovendien: er zijn ook veel mensen die juist met een ‘vakantiegloed’ terugkomen op het werk. Die beginnen blij en uitgerust. “Maar dat duurt helaas ook maar twee weken. Daarna zeggen ze: ‘O ja, mijn vakantie – die was fijn, maar lijkt weer héél lang geleden’.” Aardig weetje: voor deze napret maakt het niet uit of je een lange of een korte vakantie hebt gehad. “Uit onderzoek is gebleken dat we gemiddeld minimaal 12 dagen nodig hebben om te ontspannen.” Jessica de Bloom, arbeids- en organisatiepsycholoog, docent aan de Rijksuniversiteit Groningen en schrijver van het boek De kunst van het vakantievieren, onderzocht hoe ‘creatief’ werknemers terugkomen van vakantie. In haar onderzoek zag ze dat werknemers na de vakantie meer creatieve flexibiliteit hebben dan ervoor. “We hebben deelnemers aan het onderzoek gevraagd wat je allemaal kunt doen met een specifiek object – een krant of een baksteen. Na de vakantie is er een grotere variatie aan ideeën dan ervoor.” Volgens Gort zijn er ook mensen die met een prima humeur terugkomen, maar wel met een ‘mistig hoofd’, in goed Nederlands ook wel brain fog. “Daarom wordt ook vaak gezegd: ‘Use it or lose it.’ Als je een spier een paar weken niet gebruikt, slinkt hij. Om de hersenen fit te houden, moet je ze dus gebruiken. Dat vind ik ook nog wel een interessant gegeven om mee te nemen, bijvoorbeeld in de discussies over iets heel anders: een basisinkomen. Werk helpt mensen actief te blijven. We zijn gebaat bij een optimale stresscurve – dus een dosis stress en prikkels die precies goed voor je is. Het houdt ons energiek en scherp.” Dat is per persoon heel verschillend en niet in een formule te vangen, maar volgens Gort geldt voor vrijwel iedereen: van niks doen, raak je onderprikkeld en daar word je op de langere termijn ook niet gelukkiger van. Maar nog even terug naar het zogenoemde postvakantiesyndroom. De Bloom vindt de benaming ‘syndroom’ te zwaar aangezet. Ja, er zijn mensen die na een fijne vakantie met tegenzin een bomvolle mailbox openen en met wat chagrijn dat moeilijke dossier weer oppakken, maar dat is geen syndroom. “Ik zou niet weten hoe ik het wel moet noemen.” Wat ze wel ziet, is dat er mensen zijn die snel de positieve effecten van de vakantie verliezen én anderen die het nog een tijdje weten vast te houden. “Op vakantie zijn we over het algemeen gelukkiger, gezonder en energieker. Uit Duits onderzoek is gebleken dat werknemers die langzaam opstarten langer profiteren van de positieve effecten van de vakantie, dan mensen die meteen weer lange dagen maken en te hard van stapel lopen,” zegt De Bloom op, ironisch genoeg, haar eerste werkdag na haar vakantie. Haar eerste werkdag, trouwens, daar is vooraf goed over nagedacht. Om te beginnen: het is een vrijdag. “Op maandagochtend met een propvolle agenda aan de eerste werkweek beginnen is een slecht idee. Tip: een donderdag of vrijdag zijn goede dagen om weer rustig op te starten.” De Bloom heeft zich voorgenomen op tijd te stoppen. “En ik heb leuke dingen in het weekend gepland. Zo houd ik het gevoel nog even vast.”||https://www.parool.nl/ps/terug-bij-een-bomvolle-mailbox-na-die-heerlijke-hike-in-de-bergen-zo-voorkom-je-de-postvakantieblues~b4f8952a/
2022-08-30||Amsterdam krijgt een zeecruiseschip voor 1000 asielzoekers in het Westelijk Havengebied||Om de enorme asielcrisis in Nederland tegen te gaan, stelt Amsterdam als tweede gemeente een kade beschikbaar om een cruiseschip voor asielzoekers af te meren. Vanaf 1 oktober zullen daar duizend vluchtelingen voor zes maanden worden opgevangen. De boot, die Galaxy is gedoopt, ligt nog in Estland, maar zal snel aanmeren in het Westelijk Havengebied, bij het Westerhoofd, net naast de Tweede Coentunnel. Het Westerhoofd wordt normaal gebruikt als aanlegplaats voor cruiseschepen, duwbakken, superjachten en binnenvaartschepen, en is ver verwijderd van de bewoonde wereld. In de wijde omgeving staan slechts twee woningen, faciliteiten zoals supermarkten zijn er niet en er gaat geen openbaar vervoer naartoe. Wethouder Rutger Groot Wassink (Sociale Zaken en Vluchtelingen) zegt dan ook dat de opvang niet de ‘gewenste vorm’ heeft. Groot Wassink: “Het is een tijdelijke oplossing voor de korte termijn. De opvang biedt een directe bijdrage om de opvangcrisis met elkaar het hoofd te bieden. Als Amsterdam willen we dat graag doen, omdat we in Ter Apel door de humanitaire grens zijn gezakt.” Het Centraal Orgaan opvang asielzoekers (COA) wordt verantwoordelijk voor de opvang. De instantie organiseert dagbesteding, regelt zorg en onderwijs. De komende maand kijkt het COA ook hoe de bereikbaarheid van de locatie kan worden verbeterd en of er eventueel een supermarkt kan komen. Voor de veiligheid van kinderen wordt het kadeterrein met een hekwerk afgescheiden van de waterkant. De opvang van zes maanden kan indien nodig worden verlengd. Tussentijds wordt wel een ‘humanitaire toets’ uitgevoerd. Indien de situatie ‘humaan, veilig en beheersbaar’ is, zouden er nog eens maximaal 500 personen extra kunnen worden opgevangen. Het totaal komt daarmee uit op 1500 asielzoekers. In ruil voor het aanmeren van het schip heeft de gemeente met het ministerie van Binnenlandse Zaken uitonderhandeld dat er versneld 2.500 tot 3.000 flexwoningen in Amsterdam komen. De woningen, die onder meer op het Strandeiland op IJburg en in Gaasperdam worden neergezet, zijn voor tien tot vijftien jaar bewoonbaar. In 2024 moeten de eerste bewoners hier intrekken. Amsterdam hoeft door deze deal dit jaar minder statushouders in een sociale huurwoning te huisvesten. Het Rijk verlangt dan wel dat dit later met terugwerkende kracht wordt ingehaald. Volgens Groot Wassink bieden de flexwoningen, die bedoeld zijn voor iedereen die recht heeft op een sociale huurwoning, de mogelijkheid de achterstand later in te halen. Eric van der Burg (staatssecretaris Justitie en Veiligheid) zegt ‘heel dankbaar’ te zijn voor de hulp die Amsterdam biedt. Van der Burg: “Tijdelijke grootschalige opvang is heel belangrijk om weer rust te brengen in de asielopvang. Met de komst van het cruiseschip in Amsterdam zetten we samen weer een stap in het oplossen van de crisis in de asielketen.” Eerder werd al bekend dat de eerste asielcruiseboot voor duizend asielzoekers in Velsen mag aanmeren. De verwachting is dat die in de tweede helft van september de deuren opent. In heel Amsterdam worden momenteel 2100 vluchtelingen opgevangen – exclusief mensen uit Oekraïne. De asielzoekers verblijven onder andere in het A&O Hostel in Zuidoost, op het Marineterrein, in een Stayokay op de Kloveniersburgwal en in azc Willinklaan in Nieuw-West.||https://www.parool.nl/amsterdam/amsterdam-krijgt-een-zeecruiseschip-voor-1000-asielzoekers-in-het-westelijk-havengebied~b6f3d398/
2022-08-30||Afscheid van een legende, superster en rolmodel: Serena Williams bezig aan laatste klus||Geen tennisstadion ter wereld produceert zo veel herrie als het Arthur Ashe in New York. Het zit hem in de bouw en akoestiek, en vooral de luidruchtige Amerikaanse fans. Maandagavond ging het dak er af toen Serena Williams in de eerste ronde aantrad tegen Danka Kovinic uit Montenegro. Het stadion zat tot de nok toe gevuld, onder anderen Bill Clinton, Mike Tyson, Martina Navratilova, Anna Wintour, Lindsey Vonn, Bella Hadid en Hugh Jackman zaten op de tribune. Williams won met 6-3, 6-3, maar na afloop vond al een ceremonie plaats als eerbetoon aan de 23-voudig grandslamwinnares. Want elke keer dat ze op de baan verschijnt, kan nu de laatste zijn. Hoewel de Amerikaanse superster in haar eigen farewell letter in het blad Vogue cryptisch was over het precieze moment van haar afscheid, gaat iedereen ervan uit dat de US Open, haar laatste toernooi wordt. Een logisch decor, Williams won er zes keer en is er immens populair. Juist door het niet zo te benoemen, is de hype alleen maar groter. “Ik hoop écht dat Serena ervan gaat genieten,” zegt John McEnroe, viervoudig US Openkampioen en toernooianalyticus voor Eurosport en Discovery+. “Maar ze zal ook gespannen zijn. Alles is erop gericht geweest om nog één keer wat uit te richten op de Open. Dat worden avondwedstrijden natuurlijk, de fans zullen haar toeschreeuwen, dat wordt niet normaal. Het zou haar moeten voeden.” Een kwart eeuw geleden speelde Serena Williams voor het eerst op Flushing Meadows, in het dubbelspel met haar oudere zus Venus. Het was ook het jaar van haar doorbraak in het enkelspel, in Chicago won ze onder anderen van Monica Seles en Mary Pierce, destijds de nummers 4 en 7 van de wereld. Het was de periode dat Miriam Oremans voor het eerst ging kijken bij de Williams-zusjes. De belofte was het duo al vooruitgesneld. “Iedereen had het over ze, bijna niemand had ze nog zien spelen. Wij gingen kijken of de verhalen klopten’’, zegt ze over die ‘kennismaking’ in Montreal. “De rest is geschiedenis.” Oremans zag het direct: dit waren twee unieke talenten. “Maar Serena was toen al beter, had meer mogelijkheden met haar spel.” Al snel stond Oremans tegenover ze. Hoe dat was? “Imponerend,” zegt de Brabantse. “Het waren warriors.” Ze wijst op de film King Richard, die gaat over het leven van Serena en Venus Williams, die het script goedkeurden. “Als je ziet waar ze vandaan komen, wat ze als kind hebben gezien en meegemaakt, dan kun je je daar ook wel iets bij voorstellen.” Een deel van hun jeugd brachten Serena en Venus door in Compton, een criminele buitenwijk van Los Angeles. Een halfzus werd bij een drugsgerelateerde schietpartij per ongeluk geraakt en overleed. In de tenniswereld hadden de twee te maken met racisme. Oremans: “Ze hadden daardoor een enorme overlevingsdrang. En ze waren hartstikke sterk. Toen ik met Kristie Boogert in de olympische finale van Sydney (2000) tegen ze speelde, wisten we dat een van de twee een been zou moeten breken om te kunnen winnen. Het waren in het begin geen leuke meiden. Als ze een makkelijke lob kregen, kon je maar beter aan de kant gaan staan, want ze sloegen dwars door je heen. Elke tegenstander was een vijand, die houding namen ze aan. Later veranderde dat. Toen ik in 2013 als coach van rolstoeltennisser Maikel Scheffers terug was in New York, kwam Serena uit de lift, omhelsde me en vroeg naar mijn gezin.” In 1999 had ze in New York haar eerste grandslamtoernooi gewonnen. Het was de kennismaking met het grote publiek. Williams – 17 jaar, witte kraaltjes in het haar – versloeg Martina Hingis en werd de eerste Afro-Amerikaanse tennisster die een major won. Er zouden er nog 22 volgen. In die kwart eeuw lukte het Sven Groeneveld niet om de Serena-code te kraken. Als coach van onder anderen Pierce, Arantxa Sánchez Vicario en vier jaar lang Maria Sjarapova wisten zijn speelsters niet van haar te winnen. Frustrerend? “Absoluut niet,” zegt hij beslist. “Als ik goed tennis zie, geniet ik. Het was een eer om het van dichtbij te mogen meemaken. Als Serena op haar piek speelde, was ze gewoon oppermachtig en onverslaanbaar.” Hij heeft enkel bewondering voor Williams. Twee aspecten springen eruit, wat Groeneveld betreft. Als het om haar spel gaat, is dat de service. “Technisch perfect, nog steeds trouwens. Dat leverde zoveel gratis punten op, je kwam daar gewoon niet doorheen. Dan maak je het je tegenstander mentaal zo moeilijk, de druk op jouw eigen opslag wordt steeds groter. En al kwam je een keer tot een tiebreak, dan deed ze er nog een schep bovenop.” Daarnaast was het haar mentaliteit. “Het leek alsof Serena nooit stilstond bij een grote overwinning, maar meteen doorging naar de volgende uitdaging. De continuïteit in haar carrière maakt het verschil met de rest. Ik zou graag nog meer weten over hoe ze dat heeft kunnen volhouden, twintig jaar lang aan de top. Wat zij heeft gepresteerd, gaat in mijn leven niemand haar nadoen. En misschien de komende honderd jaar wel niet. Ze is een levende legende.” Kiki Bertens heeft wel een keer van Serena Williams gewonnen. Iedereen herinnert zich de verloren halve finale op Roland Garros (2016) in het enkelspel, maar een paar dagen eerder versloeg ze ‘Williams en Williams’ met haar partner Johanna Larsson wel in het dubbelspel. “Nou ben ik niet iemand die overal gaat vertellen dat ik maar mooi een keer van Serena heb gewonnen,” zegt Bertens. “Maar het blijft me wel bij.” In het enkelspel was ze er drie keer dichtbij, maar kon ze geen set pakken. “Serena is een echte wedstrijdspeelster. Als ze het lastig heeft, gaat ze harder kreunen, of komt ze met een keiharde ‘come on’ na een gewonnen punt.” Ook Bertens was onder de indruk. “Daar stond echt iemand. Ja, met maniertjes. Maar die vond ik bij andere speelsters vervelender. Serena is een grootheid, die heeft zo veel bereikt, daar had je respect voor. Zij en Venus werden in het begin anders bekeken, ze moesten tegen de rest opboksen en hebben het toch maar geflikt. Terwijl de druk altijd zo hoog is geweest, het ging ook altijd maar over al die records. Dat ze nu als moeder nog steeds tennist, bewonder ik helemaal. Sinds ik bevallen ben heb ik vier keer gespeeld, maar na een paar keer heen en weer slaan hangt mijn tong op de grond.” Oremans en Bertens zeggen dat Williams het vrouwentennis heeft veranderd. “Zoals nu veel wordt gespeeld, hard vanaf de baseline, dat heeft zij geïntroduceerd,” vindt Oremans. “Dat is de hand van haar vader. Die heeft ze keihard leren slaan, en later de techniek zo aangepast dat de ballen ook in gingen.” Groeneveld wijst op Seles, ook een voormalige pupil van hem. “Zij heeft het powertennis in het leven geroepen. Monica had als tiener al acht grand slams gewonnen en was, als er geen aanslag op haar was gepleegd, misschien de enige geweest die de 22 en 23 gewonnen grandslamtoernooien van Steffi Graf en Serena had kunnen halen.” Wat Williams nalaat? Een simpele vraag, maar niet in een paar zinnen te beantwoorden. McEnroe: “Alleen al het feit dat ze het als Afro-Amerikaans meisje, opgegroeid in moeilijke omstandigheden, heeft geschopt tot de grootste speelster die ooit heeft geleefd, zegt alles. Het laat zien dat het, in potentie, voor iedereen mogelijk is.” Groeneveld kijkt verder dan huidskleur of achtergrond. “Natuurlijk is die barrière door Venus en Serena gebroken en is tennis een multiculturele sport geworden. Maar ze hebben nog veel meer voor vrouwensport betekend. Denk bijvoorbeeld aan het gelijke prijzengeld op de grandslamtoernooien. De naam Serena Williams is niet alleen tennis, niet alleen sport, niet alleen Amerika. Die kent iedereen.”||https://www.parool.nl/sport/afscheid-van-een-legende-superster-en-rolmodel-serena-williams-bezig-aan-laatste-klus~bb903fe1f/
2022-08-30||Nederland wil rijke Russen weren met ban op toeristenvisa||Minister Wopke Hoekstra (Buitenlandse Zaken, CDA) heeft, voorafgaand aan een EU-vergadering van de ministers van Buitenlandse Zaken over Europese visa voor Russen, het Nederlandse standpunt al openbaar gemaakt. Tegen RTL Nieuws laat de bewindsman weten dat Nederland in de EU pleit voor een ban op toeristenvisa voor Russen. “We maken een duidelijk onderscheid tussen visa voor toeristen en andere visa.” Andere visa blijven dus wel mogelijk. Volgens Hoekstra's woordvoerder wil het kabinet reizen voor Russen niet helemaal onmogelijk maken, juist omdat Nederland onderscheid wil maken tussen de Russische regering en de Russische burger. Maar, stelt hij, de Russen die als toerist naar ons land komen, zijn vaak vermogende Russen die gelieerd zijn aan het regime. Nederland wilde zich eerder niet uitspreken in de discussie omtrent een mogelijke ban op Europese visa voor Russen. Sommige landen hebben zelf al de uitgifte van visa beperkt, maar Nederland hoopt dat er in EU-verband één lijn kan worden getrokken. “Onze diplomatieke inspanningen zijn erop gericht om het eens te worden over een ban op die toeristenvisa,” aldus Hoekstra.||https://www.parool.nl/wereld/nederland-wil-rijke-russen-weren-met-ban-op-toeristenvisa~bb9310dd/
2022-08-30||Officieel: Antony verpulvert transferrecords met overstap van Ajax naar Manchester United||Wekenlang hield Ajax de poot stijf. Een eerste bod van 80 miljoen euro werd geweigerd, waarna zelfs een bod van 90 miljoen euro niet genoeg bleek voor de Amsterdammers. Coach Alfred Schreuder was ook kraakhelder: hij wilde Antony, die al een tijdje niet mee meetrainde, bij Ajax houden en was de laatste weken dan ook woest over de gang van zaken. Het laatste bod kon Ajax niet meer weigeren. Antony werd in 2020 voor 15,75 miljoen euro overgenomen van São Paulo. De landskampioen laat via Twitter weten dat Antony zijn laatste wedstrijd voor Ajax heeft gespeeld. Antony, die bij Manchester United wordt herenigd met coach Erik ten Hag en verdediger Lisandro Martínez, volgt Frenkie de Jong op als duurst verkochte speler van Ajax. Ook het eredivisierecord is daarmee gesneuveld. De Jong werd na het seizoen 2019/2020 voor 86 miljoen euro door Ajax verkocht aan FC Barcelona. Eerder vertrokken onder anderen Martínez, Sébastien Haller, Noussair Mazraoui, Ryan Gravenberch, Nicolás Tagliafico en André Onana ook al bij Ajax. Ook de club uit Manchester heeft de komst van de Braziliaanse vleugelaanvaller op Twitter bevestigd.||https://www.parool.nl/sport/officieel-antony-verpulvert-transferrecords-met-overstap-van-ajax-naar-manchester-united~b2be4aab/
2022-08-30||Overvallers met vuurwapen slaan op de vlucht nadat vrouw zegt dat horloge nep is||De vrouw wilde rond 22.45 uur in haar auto stappen toen er naast haar een scooter stopte. Hierna voelde de vrouw iets hards tegen haar hoofd. Toen ze zich omdraaide om te kijken wat het was, keek ze in de loop van een pistool en twee overvallers met bivakmutsen op. De twee verdachten eisten het horloge van de vrouw, maar nadat ze aangaf dat het een nepexemplaar betrof, sloegen ze zonder buit op de vlucht. De vrouw is bij de overval niet gewond geraakt. Wat voor type nephorloge de vrouw droeg is niet bekend. Exclusieve horloges zijn de laatste jaren in trek bij criminelen. “Er is nergens meer cash. Het heeft voor criminelen geen zin om een bank of een tankstation te beroven, mensen met horloges wel,” zei een Amsterdamse horlogehandelaar eerder in Het Parool. Onlangs werd Ajaxspeler Dušan Tadić in de buurt van zijn huis opgeschrikt door een poging tot overval. Hij kon na een korte worsteling vluchten en raakte niet gewond. Of het de overvallers om zijn horloge te doen was, is niet bekend, maar op Instagram poseert de aanvoerder regelmatig met exclusieve horloges. Ook werd begin juli op het terras van restaurant Ferilli’s op de Beethovenstraat in Zuid bij een ondernemer uit Den Haag een pistool op zijn hoofd gezet. “Hij zei: geef me je horloge anders schiet ik je door je hoofd,” vertelde de ondernemer aan Het Parool. Ook deze roof mislukte en de overvaller vluchtte. Leden van een Rolexbende die vorig jaar opgepakt werden, kregen hoge straffen en zijn voor meerdere jaren achter tralies gezet.||https://www.parool.nl/amsterdam/overvallers-met-vuurwapen-slaan-op-de-vlucht-nadat-vrouw-zegt-dat-horloge-nep-is~be933897/
2022-08-30||Darkstores Getir en Flink in West moeten 14 september dicht van gemeente, Flink stapt naar rechter||Nadat de darkstores begin juli kregen te horen dat ze zouden moeten sluiten, kwamen er toonbanken in de vestigingen te staan en meenden ze volgens de gemeente als ‘normale buurtsuper te functioneren’. De gemeente zegt echter na ‘meerdere controles dat de vestigingen vooral als distributiecentrum dienen voor flitsbezorging’. “Het beleid dat door het college is vastgesteld dient ter bescherming van leefbare buurten. Deze twee vestigingen voldoen niet aan dit uitgangspunt,” zegt wethouder Reinier van Dantzig (Stedelijke Ontwikkeling). “De distributie vanuit deze vestigingen past niet in het beleid van de gemeente Amsterdam en leidt tot ongewenste situaties.” Volgens de gemeente tasten de darkstores op beide locaties ‘de leefbaarheid aan’. Beide bedrijven hebben per brief te horen gekregen dat ze daarom per 14 september de vestigingen moeten sluiten, anders legt de gemeente ze een dwangsom van 20.000 euro op. Flink laat via een woordvoerder weten het standpunt van de gemeente niet te delen. “Er is hier sprake van detailhandel. Klanten kopen bij Flink zowel online als offline, net als bij andere winkels. Wij zullen de rechter daarom om een oordeel vragen,” aldus de woordvoerder. Getir was nog niet bereikbaar voor commentaar. Komende maand hoopt het college het nieuwe paraplubestemmingsplan voor flitsbezorgers vrij te geven. Hierin staat onder andere dat er geen vestigingen van flitsbezorgers in woonwijken mogen komen en nog bij hoge uitzondering in gemengde woon-werkgebieden. Het stadsbestuur wil enkel nog darkstores toestaan op industrieterreinen. Als dit nieuwe bestemmingsplan door de raad is goedgekeurd, is het college voornemens om alle vestigingen van flitsbezorgers in de stad langs deze nieuwe meetlat te leggen. De flitsbezorgers vrezen dat daarmee hun verdienmodel in gevaar komt en noemen dat onder andere ‘onrechtvaardig’.||https://www.parool.nl/amsterdam/darkstores-getir-en-flink-in-west-moeten-14-september-dicht-van-gemeente-flink-stapt-naar-rechter~b6a8f543/
2022-08-30||Kumano van Tomoko Mukaiyama neemt je mee naar haar jeugd en naar je eigen jeugd||In De Duif staat tussen twee projectieschermen een vleugel klaar voor de Nederlandse première van de audiovisuele voorstelling Kumano van Tomoko Mukaiyama, pianist en visueel kunstenares. Kumano is een historisch belangrijke regio in Japan. Er ligt een netwerk van eeuwenoude pelgrimsroutes en het is tevens de geboorteplaats van Tomoko Mukaiyama. “Er is een kracht die je niet kunt zien, maar wel kan voelen. Diezelfde energie kun je ook ervaren in de zaal. Dat is het vertrekpunt.” Kumano is altijd haar ankerpunt geweest, al is ze nu gevestigd in Amsterdam. In de voorstelling verwerkt ze zowel de geschiedenis van de regio als persoonlijke elementen uit haar kindertijd. “Ik wil het publiek uitnodigen om samen op ontdekkingsreis te gaan.” Mukaiyama keert regelmatig terug naar Kumano en heeft daar elk jaar een verzameling aan beelden gemaakt. Regen, feesten, de rivier – samen creëren ze een tijdcapsule van zowel stilstaand als bewegend beeldmateriaal, dat tijdens het programma op de schermen wordt geprojecteerd. Mukaiyama werkte samen met filmmaker Reinier van Brummelen het visuele aspect van de voorstelling uit. Beeld en geluid hebben een gelijkwaardige rol, maar lopen nooit geheel parallel. Het ebt en stroomt langs elkaar heen, zonder dat één element dominant wordt. De keuze om visuals te integreren voelt voor Mukaiyama natuurlijk aan: “Eigenlijk wilde ik schilder worden toen ik jong was. Als ik muziek studeer, zie ik de interpretatie ook altijd eerst visueel voor me.” Kenmerkend aan Mukaiyama’s werk is een persoonlijke, intieme insteek, zo ook nu in Kumano. “Er is een uitwisseling van energie. Mijn verhaal moet jouw verhaal ergens ontmoeten. Ik nodig je uit voor een reis naar Kumano, maar tegelijkertijd ook voor een reis naar jouw jeugd.” Ze stelt zich daarmee open voor het publiek. “Als je Chopin speelt, hoef je niet te vertellen wat je hebt meegemaakt toen je zeven was. Het is onthullend, maar het maakt de band met het publiek sterker.” Mukaiyama is overtuigd van de collectieve kracht die kunst kan hebben. “Theater begint al op het moment dat je opstaat en besluit die avond naar een voorstelling te gaan. De impact van een uur in het donker zitten, samen met andere mensen in een heel andere wereld... Als na afloop van het stuk het licht aangaat, ben je een ander mens. Dat kan ik garanderen.” Tomoko Mukaiyama - Kumano, donderdag 1 september om 21.00 uur in De Duif||https://www.parool.nl/kunst-media/kumano-van-tomoko-mukaiyama-neemt-je-mee-naar-haar-jeugd-en-naar-je-eigen-jeugd~be9c2e6c/
2022-08-30||Collegegeld 105 euro duurder: ‘Het lijkt wel alsof ze niet willen dat we gaan studeren’||Volgend studiejaar betalen studenten voortaan geen 2209 euro collegegeld per jaar, maar 2314 euro. De stijging van 105 euro is volgens minister Robbert Dijkgraaf een ‘technische maatregel’ die losstaat van eventuele koopkrachtmaatregelen. Voor studentenvakbonden is deze verhoging onbegrijpelijk en kan het serieuze gevolgen hebben. “Het is een last bovenop alle andere lasten,” zegt Joep van Dijk voorzitter van studentenbond SRVU. Net als Joram van Velzen van de Landelijke Studentenvakbond (LSVB) wijst Van Dijk naar ‘het scharminkele 1400 euro aan compensatie voor het leenstelsel waar nu nog minder van overblijft’. Tel daarbij op dat de kamerprijzen in Amsterdam gigantisch hoog zijn – in Amsterdam vragen kamerverhuurders gemiddeld 307 euro meer per maand dan de overheid adviseert – én dat ook studenten te maken hebben met stijgende energiekosten, terwijl zij worden uitgesloten van energietoeslag. Het meldpunt dat het LSVB hiervoor opende zorgde al voor veel bezorgde studenten. “Veel studenten melden dat hun energierekening met 50 tot 80 euro per maand is gestegen. Dat is sowieso een enorm bedrag, maar zeker voor studenten. Daardoor komen ze nu al in financiële problemen.” Vanaf komend studiejaar krijgen studenten weer studiefinanciering, maar volgens de vakbonden is dat haast een symbolisch bedrag. De basisbeurs wordt 109,90 euro voor inwonenden en 273,90 voor studenten die een kamer weten te vinden. Bijlenen is een optie, maar nog een financiële onzekerheid: de rente op de studieschuld van studenten lijkt de komende jaren niet op nul procent te blijven staan door de stijging van andere rentetarieven. “Het lijkt wel alsof ze niet willen dat we gaan studeren,” zegt Emma Buining, voorzitter van de Amsterdamse studentenvakbond Asva. “Studeren was vroeger echt om jezelf te ontwikkelen, tegenwoordig is het een diplomamachine en werk je jezelf in de schulden. Als we studeren echt belangrijk zouden vinden, zouden we daden bij woorden moeten voegen en een stop moeten zetten op deze collegegeldverhoging.” De SRVU, Asva en landelijke studentenvakbond beraden zich nu op acties in de studentensteden. "Stilzitten kan niet meer. Er wordt te weinig geïnvesteerd in de positie van studenten.” Budgetinstituut Nibud meldt dat studenten van ouders die samen 55.000 euro verdienen moeten blijven bijlenen of een flinke bijbaan moeten nemen om straks rond te komen. Het bedrag dat kinderen krijgen met ouders die 1,5 keer modaal verdienen - bruto ongeveer 55.000 euro - is volgens het Nibud te laag. Deze ouders hebben volgens de onderzoekers niet de financiële ruimte om honderden euro’s bij te dragen aan de studie van hun kinderen.||https://www.parool.nl/nederland/collegegeld-105-euro-duurder-het-lijkt-wel-alsof-ze-niet-willen-dat-we-gaan-studeren~b090f4c2/
2022-08-30||Wethouders manen kabinet tot nationaal plan armoedebestrijding||De lokale bestuurders vinden dat ze te weinig middelen en geld hebben om de huidige problemen op een effectieve manier te bestrijden. Daarom roepen ze op tot een ‘nationaal noodplan’, dat bestaat uit een versneld hoger minimum loon en een nationaal akkoord tussen werkgevers en vakbonden over hogere lonen. De briefschrijvers wijzen erop dat na jaren van hoge winsten hogere lonen ‘echt moeten’. Ook pleiten ze voor prijsplafonds voor energie voor consumenten en extra belasting op winst van energiebedrijven. Eerder gaf het kabinet aan weinig te voelen voor een extra belasting voor energiebedrijven die, mede dankzij de oorlog in Oekraïne, miljardenwinsten maken. Ook willen de ondertekenaars van de brief meer geld en mogelijkheden om inwoners die in de knel komen te compenseren. “De energietoeslag van honderden euro’s, enkel voor de mensen die tot 120 procent van het minimum verdienen, is ontoereikend. De lasten stijgen met duizenden euro’s en ook mensen boven de minimumgrens komen steeds vaker in de problemen.” Eerder werd bekend dat Amsterdam strenger is dan andere gemeenten als het aankomt op het toekennen van energietoeslag. Mensen met een vermogen van 6295 euro (voor gezinnen 12.590 euro) of meer, krijgen de toeslag van 800 euro niet. Een eigen huis wordt niet meegerekend in dit vermogen. De gemeente erkent dat dit beleid tot ‘schrijnende gevallen’ kan leiden en wil daarom bij de tweede toeslag van 500 euro de vermogenstoets niet toepassen. Naast Moorman werd de brief ook ondertekend door wethouders uit Utrecht, Tilburg, Leiden en Den Bosch.||https://www.parool.nl/nederland/wethouders-manen-kabinet-tot-nationaal-plan-armoedebestrijding~b0b022fc/
2022-08-30||Sébastien Haller openhartig over periode waarin tumor werd ontdekt: ‘Ineens had ik last van mijn buik’||Haller maakte deze zomer voor 31 miljoen euro de overstap van Ajax naar Borussia Dortmund, maar tot speelminuten voor zijn nieuwe club kwam het nog niet. Er werd teelbalkanker bij hem ontdekt. “Toen ik tekende bij Dortmund voelde ik me prima, maar ineens voelde ik me niet helemaal fit. Ik had last van mijn buik. Vanaf dat moment ging het heel snel,” zo vertelt de voormalig Ajax-spits bij ESPN, waarvan hij een trofee overhandigd kreeg nadat hij vorig seizoen topscorer werd in de eredivisie met 21 goals. “De volgende ochtend om 9 uur had ik al een MRI-scan. ‘We zien iets, dat moeten we uitzoeken,’ zeiden ze. Het werd een biopsie, want ze zagen al dat het een tumor was. Binnen 24 uur kreeg ik heel veel onderzoeken. Voordat ik geopereerd werd moesten ze zeker weten wat het was. Ik heb geluk gehad dat ik zo snel onderzocht kon worden. Nu weet ik wat er is,” vertelt Haller, die ook spreekt over de behandeling. “Je ligt vijf dagen lang 24 uur per dag aan het infuus. Je kunt niet bewegen en je ligt alleen maar op bed. Je verliest veel spierkracht en fitheid.” Wat er door het hoofd van Haller ging toen hij het slechte nieuws kreeg? “Eerst dacht ik: kom op, ik ben hier tien dagen en ik kan niet eens spelen voor mijn nieuwe club. Ik dacht eerst vooral aan de club. Nu lijkt het alsof het geen goede deal is voor hen, maar je weet ook dat je er niets aan kan doen. Je kunt het niet voorkomen.” Later dacht de aanvaller vooral ook aan zijn familie: “Het is schrikken als je het hoort en het is zwaar om aan je naasten te vertellen. Mijn vrouw was in shock, maar ze weet er goed mee om te gaan. Voor m'n moeder was het anders. Moeders zijn moeders. Ik belde mijn broer en zus om te vragen voor haar klaar te staan zodat ze zich oké voelt en er niet alleen voor staat.” Haller zelf staat er ook zeker niet alleen voor, zo vertelt hij met grote dankbaarheid: “Ik ontvang heel veel steun. Ik zag alle berichten van de clubs en dat was heel emotioneel. Dat gaf extra motivatie. Vanaf de eerste dag dat ik thuiskwam, ben ik gaan trainen. Nu zit ik op hetzelfde niveau als een paar maanden terug. Dat is een goed teken. Ik wil dan ook iedereen bedanken en zeggen dat ik me goed voel. Ik wil ook graag meegeven dat mensen zich vroeg moeten laten checken.” Het doel voor de komende weken? “Mijn eerste doel is om terug op het veld te staan en te spelen voor de Gelbe Wand (de fanatieke aanhang van Borussia Dortmund, red.). Ik wil mijn eerste goal voor hen maken. Dat wordt een emotioneel moment, want hoewel ik pas twee weken bij deze club was, heb ik enorm veel steun en kracht gekregen. Dankzij hen sta ik snel weer op het veld.”||https://www.parool.nl/sport/sebastien-haller-openhartig-over-periode-waarin-tumor-werd-ontdekt-ineens-had-ik-last-van-mijn-buik~b2f7af54/
2022-08-30||OM verdenkt illegale taxichauffeur van aanslag op flat Slotervaart ||De explosie vond plaats in de vroege ochtend van zondag 22 mei. De klap veroorzaakte een enorme ravage. Zeker 26 ramen lagen aan diggelen, de straat lag bezaaid met glas. Daarnaast was er grote schade in het portiek. Bewoners omschreven de situatie later als ‘een oorlogsgebied’, enkelen van hen durfden na de aanslag een tijd niet meer thuis te slapen. Een paar uur na de aanslag hield de politie op basis van camerabeelden de 33-jarige taxichauffeur Levito D. aan. Zijn auto was ten tijde van de aanslag in de omgeving van de Comeniusstraat gesignaleerd. D. ontkende bij de politie bij de aanslag betrokken te zijn geweest. Hij verklaarde dat hij iets had meegemaakt waarvan hij enorm was geschrokken. Hij had een klant naar de Comeniusstraat gereden, waar vervolgens de explosie plaatsvond. Toen de recherche de woning van D. in Noord doorzocht, werden vuurwapens, geluiddempers en munitie gevonden. Ook werden valse identiteitsbewijzen en een aanzienlijke hoeveelheid harddrugs (MDMA) gevonden. Burgemeester Femke Halsema besloot daarop de woning voor drie maanden te sluiten. De aanslag op het appartementencomplex aan de Comeniusstraat vond plaats met flitspoeder, zeer explosief materiaal dat onder andere in zwaar vuurwerk gebruikt wordt. In de keuken van de woning in Noord werd ook een kladblok aangetroffen met daarop aantekeningen over explosies. Volgens D. was hij bezig met een cursus VCA, een opleiding om veilig te kunnen werken in een risicovolle omgeving. Bart Hartman, de advocaat van Levito D., vroeg dinsdag tijdens een pro-formazitting in de zaak om zijn client op vrije voeten te stellen. Daarin ging de rechtbank niet mee. D. blijft tot de inhoudelijke behandeling van zijn zaak vastzitten. Die staat gepland op 15 november.||https://www.parool.nl/amsterdam/om-verdenkt-illegale-taxichauffeur-van-aanslag-op-flat-slotervaart~b3d68dd8/
2022-08-30||Alles wat mee kan trillen, trilt mee op de bedwelmende tonen van Tame Impala in Afas Live||Lang geleden, toen Amsterdam nog echt penose kende, had je op de Wallen een pooier die Impala Appie werd genoemd. Hij dankte zijn bijnaam aan zijn grote liefde voor de Chevrolet Impala. Zo mooi vond Appie de Amerikaanse wagen, dat hij blind ieder nieuw model kocht. Maar hoe komt de Australische rockgroep Tame Impala aan zijn naam? Een toevallige ontmoeting, in het wild, tussen leider Kevin Parker en een impala, een antilopesoort, was de inspiratie. Maar waarom Parker de naam van het dier in de naam van zijn groep vooraf liet gaan door ‘tame’ (Engels voor temmen) is onduidelijk. Na een langzame start is het al in 2007 opgerichte Tame Impala tegenwoordig een grote naam in de alternatieve popmuziek. Op het ogenblik toeren de Aussies langs de Europese festivals, waar ze vaak de hoofdact zijn. In die hoedanigheid sloot Tame Impala in 2019 ook de laatste editie voor corona van Lowlands af. Nog een keer Lowlands zat er in Nederland niet in. Wel staat de groep deze week drie keer achtereen in Afas Live, ook leuk. Gezellig kun je de zaal aan de Johan Cruijff Boulevard moeilijk noemen, maar de akoestiek is er prima en daar gedijt de zorgvuldig geconstrueerde muziek van perfectionist Kevin Parker en de zijnen goed bij. De eerste avond van het rondje Afas spelen ze wel loeihard, alsof ze nog steeds een massapubliek op een festivalweide moeten bereiken. Alles wat mee kan trillen, trilt mee in de zaal en oordopjes zijn hier tot op de allerlaatste rij van de tribune zwaar aan te raden. Maar indrukwekkend is de muziek zeker. Tame Impala maakt een eigentijdse versie van de psychedelische muziek van de jaren zestig en zeventig. Die gaat soms heel voorzichtig de kant op van de dance, vooral door de ruime inzet van keyboards, maar het uitgangspunt is zweverige, bedwelmende en dromerige rock. Meestal wordt het als negatief ervaren als een zanger geen rechtstreeks contact met het publiek zoekt. Bij Tame Impala is het juist bijna storend als Kevin Parker, een tikje geheimzinnig figuur met Jezushaar, tussen twee nummers iets zegt tegen zijn toehoorders. Even wordt de betovering verbroken. Wel mooi is de Engelse uitdrukking waarmee hij het nummer Elephant inleidt: ‘Shall we crack it up a notch?’ (Zullen we er een schepje bovenop doen?) Waarna een nummer volgt waarmee duidelijk wordt dat ook glamrock tot zijn muzikale bagage hoort. Elephant stampt er lekker op los en doet denken aan de seventiesgroep T-Rex. Heel subtiel en melodieus, maar ook feestelijk is de hit The Less I Know the Better aan het einde van het concert. Zet die confettikanonnen maar aan.||https://www.parool.nl/kunst-media/alles-wat-mee-kan-trillen-trilt-mee-op-de-bedwelmende-tonen-van-tame-impala-in-afas-live~b123c75f/
2022-08-30||Uitgestorven stations door NS-staking: ‘Impact extreem vervelend voor alle treinreizigers’||Op de vierde dag van een aangekondigde estafettestaking is Utrecht Centraal uitgestorven. Tussen de poortjes begeeft zich – afgezien van journalisten en NS-personeel – slechts een enkele busreiziger die even een snelle kop koffie haalt in een van de kiosken. “Ik heb de indruk dat veel reizigers op de hoogte zijn van de staking,” aldus een NS-woordvoerder. De staking in Midden-Nederland heeft gevolgen voor vrijwel het hele land, aldus NS. Door de impact van de acties kunnen er de gehele dag geen NS-treinen rijden in Nederland, met uitzondering van het traject Amsterdam Centraal - Schiphol. “Veel treinen rijden van, naar of door dit gebied. Vanuit Utrecht rijden collega’s normaal gesproken treinen naar alle windrichtingen. Bovendien werken hier veel collega’s aan de dagelijkse coördinatie van personeel en treinen voor het hele land. Als zij het werk neerleggen, heeft dit verstrekkende gevolgen voor de dienstregeling in heel Nederland.” De Eurostar en Thalys rijden wel, overige internationale treinen rijden niet in Nederland. Ook de treinen van de regionale vervoerders blijven rijden, met uitzondering van de treindienst Alphen - Gouda. “We adviseren reizigers hun reis uit te stellen of zelf vervangend vervoer te regelen. Er kan geen alternatief busvervoer worden ingezet. We vinden het buitengewoon vervelend dat reizigers zoveel last hebben van de impact van de acties,” laat de NS weten. De spoorvervoerder zegt zich te hebben ingespannen om ‘een betrouwbare en verantwoorde dienstregeling te bieden rondom de stakingsgebieden’, maar daartoe ondanks alle uitgewerkte scenario’s geen mogelijkheid te zien. NS spant zich in om Schiphol Airport bereikbaar te houden. Schiphol Airport blijft vier keer per uur bereikbaar via Amsterdam Centraal. NS adviseert reizigers voor Schiphol Airport gebruik te maken van alternatief vervoer. Maandag moesten reizigers in Noord-Holland rekening houden met langere reistijden en vaker overstappen. De derde stakingsdag van het NS-personeel zorgde ervoor dat het treinverkeer in Noord-Holland platlag. Gisteren werden automobilisten gewaarschuwd voor een drukke ochtend- en avondspits. Dat lijkt vooralsnog mee te vallen. De staking leidt alsnog niet tot extra files dinsdagochtend, meldt de ANWB. “We hebben de dagelijkse files. En alleen op de A4 tussen Amsterdam en Den Haag en op de A1 bij Hoevelaken is er wat meer vertraging dan gebruikelijk,” aldus een woordvoerder. Hij laat weten dat de meeste mensen op de hoogte zijn van de staking en dat velen inmiddels gewend zijn om thuis te werken. “Bovendien heeft het zuiden van het land nog vakantie. En dat is ook van invloed op de drukte op de wegen.” Busvervoerder FlixBus verwacht dinsdag meer reizigers op alle binnenlandse lijnen in Nederland. Staatssecretaris Vivianne Heijnen (Infrastructuur) roept NS en vakbonden opnieuw op hun conflict snel bij te leggen. “De impact van de NS-staking vandaag is extreem vervelend voor alle treinreizigers. Ik heb bonden en NS eerder opgeroepen om er samen uit te komen en in het belang van de reiziger doe ik die oproep nu opnieuw,” twittert de bewindsvrouw. De verwachting is dat de NS net als op de eerdere stakingsdagen een ‘stakingsgeldregeling’ in het leven roept. Reizigers kunnen dan een vergoeding kunnen krijgen van hun reiskosten. Ze kunnen de kosten voor de treinreis deels of zelfs helemaal terugkrijgen als ze vertraging hebben. Ook als ze afzien van de reis, kunnen ze het gekochte kaartje vergoed krijgen. Er is ook een regeling waarbij reizigers 25 euro kunnen krijgen als ze kiezen voor een ander vervoermiddel, omdat hun reis helemaal niet mogelijk is door de staking en ze voor dat alternatieve vervoer kosten moeten maken. Als bewijs moet je bijvoorbeeld een taxirekening overleggen. “Maar als je met bijvoorbeeld de auto gaat, is ook een screenshot van de routeplanner waaruit blijkt hoeveel je moet rijden geldig,” aldus een woordvoerder. Daarmee is misschien makkelijk te frauderen: het is moeilijk te controleren of iemand écht die dag naar die plek zou gaan en de reis ook echt heeft gemaakt. “Maar we gaan ervan uit dat mensen te goeder trouw zijn en er geen misbruik van maken.” Bij reizigersvereniging Rover zijn ze niet te spreken over het moment van aankondigen. Freek Bos, directeur: “Zo laat van tevoren, dat kan natuurlijk echt niet. Heel gek dit. Dat er vanuit de coördinatie in Utrecht gestaakt wordt, dat was afgelopen weekend al bekend. Maar dat de NS de gevolgen ervan nu pas aan de reizigers aankondigt, is heel bijzonder.” Hij roept NS-reizigers op om gebruik te maken van het stakingsreglement van de NS, waarmee zij tot 25 euro kunnen terugkrijgen als ze ander vervoer gebruiken. De staking is aangekondigd door de vakbonden FNV Spoor, VVMC en CNV, en maakt onderdeel uit van de estafettestaking van de bonden. Vorige week staakte het NS-personeel al in het noorden en westen van Nederland. Vooral die laatste staking was ook elders voelbaar, omdat een paar belangrijke knooppunten zoals Rotterdam Centraal werden getroffen. De acties door NS-personeel worden gevoerd vanwege de stukgelopen cao-onderhandelingen tussen NS en de vakbonden. De bonden eisen compensatie voor het fors duurder geworden leven en willen inflatiecorrectie. Ook willen ze betere arbeidsvoorwaarden. Vorige week besloten ze tot een grote estafettestaking. Volgens NS kost het te veel geld om de eisen van de bonden in te willigen. Dat zou de loonkosten met 20 procent opdrijven. Ook zouden de individuele eisen van spoorvakbonden in diverse gevallen haaks op elkaar staan en daarmee niet uitvoerbaar zijn. Waarnemend president-directeur Bert Groenewegen van de NS zegt dat de acties van de vakbonden ‘grote impact op onze reizigers’ hebben. “De treindienst wordt in het hart geraakt. We moeten een groot beroep doen op het begrip en de zelfredzaamheid van onze reizigers. Dat vinden we uiterst vervelend.” Groenewegen zegt het signaal van de stakers te begrijpen. “Staken doe je niet zomaar. Daarom willen we graag in gesprek met de vakbonden om tot een goede cao te komen.” Volgens de NS kan geen alternatief busvervoer worden aangeboden. Reizigersvereniging Rover vindt dat vreemd: “Dat was zeker aardig geweest. En bovendien, er kan blijkbaar wél iets, want er is treinverkeer tussen Schiphol en Amsterdam. Ga dan ook lekker in Zeeland pendelen, want tussen Schiphol en Amsterdam zijn alternatieven voor handen zoals lijnbussen, terwijl dat in Zeeland niet geldt. Zet daar dan vier treinen per uur in.” De Landelijke Studentenvakbond laat via voorzitter Joram van Velzen weten dat ‘duizenden studenten’ geraakt zullen worden. Hoeveel het er precies zijn is lastig aan te geven, omdat in sommige studentensteden de introductieweken nog bezig zijn en/of het academische jaar nog niet begonnen is. “Een maand geleden uitten wij al onze zorgen over de toegankelijkheid van het onderwijs, met name buiten de Randstad. Die zorgen zien we nu uitkomen. Hoewel we solidair zijn met de stakers, is het natuurlijk wel heel frustrerend. Maar de staking is een logisch gevolg van hoe de NS met zijn medewerkers is omgegaan.”||https://www.parool.nl/nederland/uitgestorven-stations-door-ns-staking-impact-extreem-vervelend-voor-alle-treinreizigers~b0a49385/
2022-08-30||Experts uiten zorgen over gehoorschade: ‘We verwachten over vijf jaar een golf’||Het kan mensen tot complete wanhoop drijven: tinnitus, ook wel bekend als oorsuizen. Mensen die hier last van hebben horen geluiden die er eigenlijk niet zijn, zoals een indringende piep, zoemen, tikken, sissen of fluiten. Ruim 2,5 miljoen Nederlanders, onder wie veel jongeren, lijden op de één of andere manier aan tinnitus. “Het is een geluid dat alleen in je eigen hersenen bestaat, niemand anders hoort het. Het houdt je als het ware gevangen: 24/7. Er is geen ontsnapping, geen stilte,” legt Stichting Hoormij/NVVS uit. “Waar de één er redelijk mee kan omgaan, gaat de ander door een ware hel.” Bij tienduizenden Nederlanders is de tinnitus zo heftig dat de aandoening psychosociale problemen veroorzaakt. Een behandeling is er niet, je moet ermee leren leven. De Wereldgezondheidsorganisatie (WHO) weet dat de helft van de jongeren tussen de 12 en 35 jaar zich regelmatig in situaties bevindt die schadelijk zijn voor de oren. Exacte Nederlandse cijfers ontbreken, maar volgens de GGD komen er in ons land jaarlijks duizenden jongeren bij met ernstige gehoorklachten. “Dat moet echt stoppen,” zegt klinisch audioloog Dyon Scheijen, gespecialiseerd in tinnitus. “Deze generatie gaat straks als ze 40+ is heel veel problemen krijgen in het verstaan van spraak. Met alle gevolgen van dien.” Saskia Kloet van VeiligheidNL, het kenniscentrum voor letselpreventie, deelt de zorgen van de experts en pleit ervoor om – naast het geven van voorlichting – al in een vroeg stadium te kijken naar mogelijke gehoorschade. Uit onderzoek van het Erasmus MC blijkt dat 14 procent van de kinderen tussen de 9 en 11 jaar gehoorschade heeft. “Dat zijn serieuze aantallen die aanpak vergen,” stelt Kloet. “Het is volgens ons zinnig om in de bovenbouw basisschool of onderbouw middelbare school structureel het gehoor van kinderen te controleren door middel van een jaarlijkse test.” Het ministerie van Volksgezondheid heeft de Gezondheidsraad om advies gevraagd rond dit thema. Een antwoord daarop wordt in het najaar verwacht. Een belangrijke aanjager van tinnitus is blootstelling aan te hard geluid, bijvoorbeeld in nachtclubs en op festivals. Uit onderzoeken blijkt dat ongeveer de helft van het publiek op Lowlands en Pinkpop gehoorbescherming draagt. “Dat is de helft te weinig,” aldus directeur Wil Verschoor van Hoormij/NVVS. Het gemiddelde rockconcert of technofeest produceert rond de 100 decibel (dB), vergelijkbaar met de herrie van een straaljager. In 2018 maakte toenmalig staatssecretaris Paul Blokhuis nieuwe afspraken omtrent evenementen: het geluidsniveau mag gemiddeld maximaal 103 dB per kwartier zijn. Dat niveau is echter alleen veilig met oordoppen, die 15 dB van dit niveau dempen. “Wie dus geen oordoppen draagt, loopt acute gehoorschade op. Dáár zit onze collectieve frustratie,” verzucht Verschoor. Door het sterk groeiende aantal feestjes en festivals, het structurele gebruik van koptelefoons en earpods en het steeds jonger wordende uitgaanspubliek vrezen experts de komende jaren een flinke toename van het aantal tinnituspatiënten. “Het is nog altijd niet sexy om met oordoppen naar een concert of nachtclub te gaan,” constateert Robert Stokroos, hoofd van de kno-afdeling van UMC Utrecht. “De bewustwording onder jongeren neemt gelukkig toe, maar het is nog lang niet voldoende. Wat we nu zien is nog maar het topje van de ijsberg. Heel veel mensen hebben jaren geleden beschadiging opgelopen en worden daar nu pas mee geconfronteerd. Over een jaar of vijf verwachten we een golf.” De evenementensector en nachtclubs hebben een belangrijke rol in het voorkomen van gehoorschade, maar de verantwoordelijkheid ligt vooral bij de bezoeker zelf. De oplossing volgens deskundigen: het promoten van jaarlijkse gehoortesten en het voorlichten van jongeren op scholen en festivals. “We schieten er niets mee op om de festivals of clubs rechtstreeks aan te pakken. We moeten vooral van mooie muziek kunnen blijven genieten,” zegt tinnitus-specialist Dyon Scheijen. Dat doen we door het negatieve stigma van de oordop te doorbreken, aldus de audioloog. “Een oordop moet niet bekendstaan als suf beschermingsmiddel, maar als stimulans om nóg meer van muziek te genieten. De echt goede oordoppen staan erom bekend dat ze omgevingsgeluid wegfilteren en dat muziek daarmee authentieker overkomt. Als je dat verhaal bij de jongeren weet te pluggen, dan wordt het dragen van oordoppen cool en sexy.” Kloet van VeiligheidNL benadrukt dat we vooral niet de rol van muziek luisteren op jonge leeftijd moeten onderschatten. “Hier zien we echt aanwijzingen voor een relatie met beginnende gehoorschade.” Audioloog Scheijen kijkt ter preventie van gehoorschade in het bijzonder naar artiesten of influencers. “Een BN’er als ambassadeur rond dit thema zou fantastisch zijn. Alles valt of staat met bewustwording en goede voorlichting. We zijn ons nog onvoldoende bewust hoe belangrijk het is dat we elkaar kunnen verstaan. Mensen die daar wél een probleem mee hebben zullen dat beamen.” Voor sommige mensen is de marteling van het oorsuizen zelfs ondraaglijk. In de afgelopen jaren hebben om die reden meerdere mensen een einde aan hun leven gemaakt. “In die zone wil ik absoluut niet terechtkomen,” zegt de 48-jarige muzikant Erik Jans. Door hevige tinnitus moest hij deze zomer noodgedwongen afscheid nemen van zijn groep Band zonder banaan. “Ik wilde echt doorgaan, maar ik kon simpelweg niet meer. De rust die ik in mijn hoofd had lijkt voorgoed verdwenen.” Jans hoort sinds dit voorjaar aan beide kanten een hoge fluittoon. “Dat begint als ik opsta en gaat de hele dag door. Het is om gek van te worden. Ik hoop dat het in de loop der tijd minder wordt, maar ik heb er een hard hoofd in. Ik kom de laatste tijd bijna nergens meer, omdat ik heel slecht tegen omgevingsgeluid kan. Therapie in het UMC in Maastricht moet mij weer op de been krijgen. De hoge piep moet onderdeel van mezelf worden. Het uiteindelijke doel is dat acceptatie zal leiden tot een vermindering van de piep. Ik hoop dat het gaat lukken, want ik heb er echt heel veel moeite mee.”||https://www.parool.nl/nieuws/experts-uiten-zorgen-over-gehoorschade-we-verwachten-over-vijf-jaar-een-golf~b5ea96ba1/
2022-08-30||Gewapende Nederlanders die aanslag beraamden in België pakten vrouwen mee om politie af te leiden||De inkt van de beslissing van de raadkamer was nog niet droog of het Antwerpse parket liet maandagmiddag al weten dat de vijf verdachte Nederlanders een maand langer in de gevangenis moeten blijven. De vijf zijn drie mannen van 18 en 20 jaar en twee vrouwen van 18 en 19 jaar. De mannen zijn van Antilliaanse en Surinaamse afkomst. De Antwerpse politie betrapte het vijftal ‘s nachts om 2.30 uur in een VW Golf. Het vijftal maakte zichzelf verdacht door hun VW Golf met Nederlandse nummerplaat tegen de rijrichting in te parkeren. De politie heeft sinds de aanslagen bij de familie El H. extra ANPR-camera’s geplaatst om verdachte wagens en nummerplaten te traceren. In de auto lag een gebruiksklare kalasjnikov. Een van de verdachten had ook een lader voor een pistool uit zijn rugzak steken. Verder werd een kogelvrije vest aangetroffen. De mannelijke verdachten uit Amsterdam beroepen zich op hun zwijgrecht. De twee vrouwen, eveneens uit Amsterdam, beweren dat zij erin zijn geluisd. Een van de jongens had een vriendin meegevraagd voor een feestje in Antwerpen. Die vriendin had een tweede vrouw opgetrommeld om mee te gaan fuiven. Alles wijst erop dat de jongemannen de vrouwen bewust hebben meegevraagd om de politie af te leiden. Een auto met jonge koppels komt op een donderdagnacht minder verdacht over en wordt minder snel gecontroleerd dan een auto met enkel jongemannen in. Een van de vrouwen barstte maandagmiddag op de raadkamer in tranen uit en gooide zich voor de rechter op de grond. Zo ontredderd was zij toen zij hoorde dat zij een maand langer in de gevangenis moet blijven. De raadkamer verlengde maandagmiddag ook de aanhouding van twee andere gewapende Nederlanders (18 en 20 jaar) die vorige week dinsdag in Borgerhout waren onderschept. In hun auto werd eveneens een vuurwapen en materiaal voor een het maken van een brandbom aangetroffen. Twee minderjarigen van 17 jaar die eveneens in de auto zaten, zijn in een gesloten instelling geplaatst. De federale gerechtelijke politie (FGP) onderzoekt of al deze verdachten in aanmerking komen voor de eerder uitgevoerde aanslagen bij de familie El H.||https://www.parool.nl/wereld/gewapende-nederlanders-die-aanslag-beraamden-in-belgie-pakten-vrouwen-mee-om-politie-af-te-leiden~b1c895e3/
2022-08-30||Eva Jinek was al weken aan het fantaseren over het gesprek met Nick en Simon	||HLF8 is terug. Khalid & Sophie ook. En natuurlijk de koningin van de talkshow: Eva Jinek op RTL 4. Het babbelseizoen op tv is weer begonnen. Het grote nieuws van maandagavond: Nick en Simon zijn uit elkaar. “We hebben er even op moeten wachten,” kondigde Jinek met nauwverholen trots haar primeurtje aan, “maar straks vertellen ze eindelijk waarom ze na zestien jaar uit elkaar gaan.” Lips ging er eens goed voor zitten. Wereldnieuws in ‘dit piepkleine land waar we wonen’, hoorde hij. Eva Jinek was al een paar weken aan het fantaseren over het gesprek. En ook zanger Simon Keizer zat ‘best wel’ met het zweet in de handjes. Zijn collega Nick Schilder was blij dat hij eindelijk kon vertellen hoe het echt zat. Nick en Simon zouden ruzie hebben. Nick, opperde Jinek, zou niet meer geassocieerd willen worden met Simon vanwege ‘roddels’ over diens privéleven. Simon: “De rek is er gewoon uit. Ik wil nog zoveel andere dingen doen, maar wie ben ik nou zonder Nick?” Nick: “Ik dacht: wat moet het moeilijk zijn om dit te zeggen. Het klinkt heel gek, maar ik heb niet heel veel moeite gehad hiermee. Tot nu toe. Ik heb moeite omdat ik emoties van andere mensen over me heen krijg.” Simon: “We zijn niet boos.” Nick: “Ik probeer het vanuit dankbaarheid te benaderen.” Wereldnieuws voorwaar. Snik en Simon, in sommige kringen, had Lips toevallig gehoord, ook wel bekend als Pik en Piemel. Ondertussen, zag hij, waren op Veronica de oud-voetballers Wesley Sneijder en Andy van der Meijde begonnen met hun eigen lach-of-ik-schietshow: Scoren in de Kelderklasse. Ieder nemen ze een team uit de onderste regionen van het amateurvoetbal voor hun rekening. De twee slechtste ploegen van Nederland: Saasveldia 6 en Riel 4. “Riedeleriedeleriel, jeuk aan je piel,” rijmde Van der Meijde. En zo was het. Reageren? hanlips@parool.nl.||https://www.parool.nl/kunst-media/eva-jinek-was-al-weken-aan-het-fantaseren-over-het-gesprek-met-nick-en-simon~bf05d476/
2022-08-30||Pukkels||||https://www.parool.nl/ps/pukkels~be9e8295/
2022-08-30||Amsterdam strenger voor minima dan andere gemeenten: ‘Hebt u een buffer? Geen energietoeslag voor u’||Het kabinet broedt op extra maatregelen om de koopkracht te repareren, maar vooralsnog is het de energietoeslag van ongeveer 1300 euro die in de zwaarst getroffen huishoudens de klap moet opvangen. In het voorjaar stelde het kabinet geld beschikbaar voor een eerste toeslag van 800 euro en in juli voor nog eens 500 euro, toen de energieprijzen torenhoog bleven. Die eerste 800 euro is automatisch overgemaakt aan 77.000 Amsterdammers met een bijstandsuitkering of een ander minimuminkomen. Als het niet bij de gemeente bekend was dat iemand een laag inkomen heeft, moest diegene de toeslag zelf aanvragen. In tegenstelling tot veel andere gemeenten keek Amsterdam daarbij echter ook naar het vermogen. Wie meer op de bank heeft staan dan 6295 euro (voor gezinnen: 12.590 euro), kreeg de toeslag bijvoorbeeld niet. Aandelen, sieraden en een dure auto telden ook mee, een eigen huis niet. Amsterdam koos hiervoor omdat die vermogensgrens ook wordt gebruikt bij andere uitkeringen, zoals de bijstand. Verder was het stadsbestuur bezorgd dat de 120 miljoen die Amsterdam van de rijksoverheid voor de energietoeslagen kreeg, anders niet genoeg zou zijn. Voor de toeslag zijn 14.000 aanvragen gedaan, de gemeente kan niet zeggen hoeveel daarvan er zijn afgewezen. De gemeenten mogen zelf kiezen of ze het vermogen laten meetellen. Het kabinet ging daar echter niet van uit: doordat het uitzoekwerk complex en arbeidsintensief zou zijn, moesten de minima dan langer op hun geld wachten. Sommige gemeenten waren juist extra royaal en gaven ook inwoners die net iets meer verdienen dan een minimuminkomen recht op de toeslag. Ouderenbond Anbo kreeg verschillende klachten van Amsterdamse ouderen die vanwege hun spaargeld de toeslag niet krijgen. De Anbo kan zich goed vinden in hun bezwaren en vindt de grens van ruim zesduizend euro te laag – die zou drie keer zo hoog moeten liggen, rond de twintigduizend euro, vindt de ouderenbond. Dat voorkomt dat ouderen die een klein kapitaal opzij hebben gelegd, bijvoorbeeld voor hun uitvaart, de toeslag niet krijgen. Ook vakcentrale FNV en de Bijstandsbond keren zich tegen de toegepaste vermogensgrens. FNV noemt het ‘onwenselijk’ dat gemeenten het vermogen laten meetellen. De Bijstandsbond maakt zich nu al zorgen over de jaarafrekening die Amsterdammers straks van hun energiebedrijf krijgen. De energietoeslag zal in de tussentijd allang zijn gebruikt om de eindjes aan elkaar te knopen, verwacht Piet van der Lende van de Bijstandsbond. “Dan is de energietoeslag op en wat moeten die mensen dan?” De gemeente verwacht dat 85.000 huishoudens recht hebben op de toeslag en erkent dat de vermogenstoets tot schrijnende situaties kan leiden, als mensen hun spaargeld moeten aanspreken voor de energierekening. Daarom wil Amsterdam bij de tweede toeslag van 500 euro de vermogenstoets niet toepassen, zegt een woordvoerder van wethouder Marjolein Moorman (Armoede), omdat de tweede toelage van het rijk dit ‘waarschijnlijk’ dekt. De Bijstandsbond gaat ervan uit dat de toeslagen hoe dan ook niet toereikend zullen zijn. Daarom moet de gemeente ook meer doen via de bijzondere bijstand, voor noodgevallen, als afsluiting van gas en licht dreigt, of als mensen ziek zijn en plotseling een hoog bedrag moeten betalen, zegt Van der Lende. “En dat de gemeente ook op deze mogelijkheid wijst.”||https://www.parool.nl/amsterdam/amsterdam-strenger-voor-minima-dan-andere-gemeenten-hebt-u-een-buffer-geen-energietoeslag-voor-u~be56f5de/
2022-08-30||‘Monstermoesson’ in Pakistan: 33 miljoen mensen op de vlucht||De minister van Klimaatverandering, Sherry Rehman, sprak vanochtend op een persconferentie van ‘de monstermoesson van het decennium’. Volgens haar zijn inmiddels meer dan 33 miljoen mensen – één op de zeven Pakistanen – getroffen door de overstromingen. Bijna een miljoen huizen zijn verwoest of zwaar beschadigd. Veel daklozen worden ondergebracht in scholen omdat de grond te nat is voor tenten, aldus de minister. In grote delen van het land zijn gsm-masten, bruggen en hoogspanningsmasten weggespoeld en een aantal dammen zou de waterdruk nauwelijks nog aankunnen. Gevreesd wordt voor nieuwe rampen. De Pakistaanse regering betaalt (omgerekend) 4500 euro acute noodhulp aan de familie van mensen die door de overstromingen zijn omgekomen. Volgens het laatste rapport dat vanochtend is vrijgegeven door de Pakistaanse National Disaster Management Authority (NDMA), zijn sinds het begin van de moesson in juni ten minste 1061 mensen omgekomen. Meer dan 1500 mensen zijn gewond geraakt. Dat aantal zal de komende dagen waarschijnlijk nog toenemen. Nog altijd proberen de autoriteiten geïsoleerde dorpen in bergachtige gebieden in het noorden van het land te bereiken. De vrees is dat het dodental daar ook hoog is. Pakistan heeft leren leven met zware regenval. De moesson, die gewoonlijk duurt van juni tot september, is essentieel voor de irrigatie van plantages en om de watervoorraden van het hele Indiase subcontinent aan te vullen. Maar de regen zorgt ook elk jaar voor overstromingen. Alleen deze keer is de ellende extreem. Pakistaanse functionarissen schrijven het verwoestende weer toe aan klimaatverandering en zeggen dat Pakistan lijdt onder de gevolgen van onverantwoordelijk milieubeleid elders in de wereld. De huidige moessonstormen doen weerexperts denken aan die van 2010, een jaar waarin 2000 mensen omkwamen en bijna een vijfde van het land overstroomde. In de buurt van Sukkur in de zuidelijke provincie Sindh, waar een enorme dam in de Indusrivier van vitaal belang is om te voorkomen dat de ramp erger wordt, klaagde een boer over zijn verloren gegane rijstvelden. “Onze plantages strekten zich uit over 2000 hectare, waarop de beste kwaliteit rijst werd gezaaid en gegeten door u en ons,” vertelde Khalil Ahmed (70) aan het Franse persbureau AFP. “Het is allemaal voorbij.” Volgens de NDMA is al meer dan 80.000 hectare landbouwgrond verwoest en zijn meer dan 3400 kilometer aan wegen en 157 bruggen weggespoeld. Het grootste deel van de provincie Sindh staat nu onder water, wat de hulpoperaties onder toezicht van het Pakistaanse leger bemoeilijkt. Volgens een militaire functionaris kunnen piloten moeilijk landen doordat er geen landingszones beschikbaar zijn. Legerhelikopters hebben ook moeite om mensen te helpen in het noorden. Het terrein daar bestaat uit hoge bergen en diepe valleien, wat de vliegomstandigheden extreem riskant maakt. Veel rivieren traden buiten hun oevers in deze bij toeristen populaire regio, waarbij tientallen gebouwen het begaven, waaronder een hotel met 150 kamers dat instortte. De regering riep de noodtoestand uit en vroeg de internationale gemeenschap om hulp. Gisteren arriveerden de eerste vluchten met humanitaire hulp (tenten, levensmiddelen en medicijnen) uit Turkije en de Verenigde Arabische Emiraten. De overstromingen komen op het slechtste moment voor Pakistan. De economie staat op instorten en het land verkeert in een diepe politieke crisis sinds premier Imran Khan in april werd afgezet na een motie van wantrouwen in de Nationale Assemblee. Klimaatminister Sherry Rehman veroordeelde politici die nog steeds onderling ruzie maken ‘in plaats van mensen in nood te helpen’.||https://www.parool.nl/wereld/monstermoesson-in-pakistan-33-miljoen-mensen-op-de-vlucht~b7729c1af/
2022-08-30||Alleen een wonder kan Liz Truss nog van leiderschap Britse conservatieven afhouden||Leden van de Conservatieve Partij kunnen tot vrijdag hun stem uitbrengen op hun favoriete kandidaat voor de opvolging van Boris Johnson als premier van het Verenigd Koninkrijk, maar de uitkomst laat zich al raden. Zelfs de grootste fans van Rishi Sunak geloven niet meer in een wonder. Zijn rivaal Liz Truss staat een straatlengte op hem voor in de opiniepeilingen. Om de gedoodverfde winnaar dwars te zitten, maakt hij haar zonder scrupules zwart. Sunak begon met de steun van een ruime meerderheid van de conservatieve parlementariërs aan de race om het leiderschap van de regeringspartij. Zijn kennis van de economie en zijn plannen om de energiecrisis het hoofd te bieden, maakten hem in de ogen van zijn collega’s het juiste alternatief om de chaotische periode onder Johnson af te sluiten. Truss zou eenvoudig worden verslagen. Maar tijdens de tv-interviews en hustings – debatten op diverse locaties in het land – kwam Sunak tot een pijnlijke conclusie. De veelal oudere partijleden die de uitslag van de interne strijd bepalen, pruimden hem niet. De miljardair met de aalgladde uitstraling sloeg de verkeerde toon aan. Geen moment kon hij zijn imago van verrader van zich afschudden. Sunak zou aan de basis hebben gestaan van de val van Johnson. In de wetenschap dat hij niets meer te verliezen had, gaf Sunak vorige week een interview aan The Spectator. Onder de kop ‘The Lockdown Files’ schetst de voormalige minister van Financiën een grimmig beeld van het beleid tijdens de coronapandemie. Sunak zegt in het tijdschrift, waaraan Johnson in het verleden leiding gaf, zo ongeveer als enige kabinetslid op de gevaren van strikte lockdowns te hebben gewezen. Een handvol wetenschappers, verenigd in de groep Sage, had volgens Sunak feitelijk de macht overgenomen. Met tranen in zijn ogen, zo stelt Sunak, zou hij Johnson hebben gesmeekt de scholen niet te sluiten. “We zijn het er toch allemaal over eens dat het thuis houden van kinderen een regelrechte nachtmerrie is?” luidde zijn emotionele uithaal. Het volk werd bewust dom gehouden. Sunak beweert in het artikel zelfs een ‘mol’ uit zijn departement bij vergaderingen te hebben laten aanschuiven. Zo leerde hij dat ‘kritische geluiden’ uit de notulen werden geschrapt. Als een roepende in de woestijn kreeg Sunak nul op het rekest. Uit plichtsbesef en loyaliteit aan Johnson weigerde hij destijds ontslag te nemen. Wel verlichtte hij de schade door budget vrij te maken voor een miljardensteun aan burgers en bedrijven. De biecht, waarin hij de steevast ‘instemmende’ Truss indirect op de korrel neemt, had voor Sunak niet het gewenste resultaat. Torenhoge energierekeningen en de buitensporige inflatie drukken de woede over de handelwijze van toppolitici tijdens de coronacrisis naar de achtergrond. Truss toont zich realistischer door de grote lijnen van een actieplan te schetsen om de Britten de winter door te helpen. Met een verwachte stijging van de energierekeningen van 236 procent in april focust de achterban zich hierop. Sunak flirt met de jongere kiezer door zijn liefde voor Star Wars te verklaren en te pochen met zijn ervaringen in Californië, waar hij studeerde aan de Stanford University en enige tijd werkte. Zeker in conservatieve gebieden op het platteland geloven kiezers meer in de menselijkere Truss, ook al maakt ze geregeld pr-blunders. Binnen de partijtop bestaan inmiddels ernstige twijfels over beide kandidaten. De ‘oorlog’, zoals de strijd om het leiderschap wordt betiteld, eindigt niet volgende week maandag op de stoep van Downing Street 10 met een overwinningsspeech van Truss. Voor The Times vergeleek een anoniem parlementslid de dramatische opvolging van Johnson met die van succestrainer Alex Ferguson bij voetbalclub Manchester United. “Een ramp.” Truss noch Sunak lijkt in staat om de enorme verkiezingszege van Johnson te evenaren. In 2019 behaalde de voormalige burgemeester van Londen een meerderheid van tachtig zetels. Als de prognoses kloppen, pakt oppositiepartij Labour die bij een volgende stembusgang in één klap terug. Truss en Sunak gelden dan, in dezelfde analogie, als coach David Moyes die Manchester United in een desastreuze staat achterliet. Johnson, nog zeer populair in het land, geeft de voorkeur aan Truss, maar de minister van Buitenlandse Zaken hoeft niet op zijn steun te rekenen. ‘BoJo’ gaat zijn vrije tijd vullen met het schrijven van lucratieve columns, het houden van spreekbeurten en het publiceren van een boek over zijn tijd als premier. Dat Johnson een terugkeer in de schijnwerpers van de politiek niet uitsluit, maakt hem extra gevaarlijk voor Truss en dodelijk voor Sunak. Voordat vrijdag de stembussen sluiten, waagt Sunak ongetwijfeld nóg (tevergeefs) een poging om Truss onderuit te halen. Het ware gevaar voor haar komt in oktober tijdens het jaarlijkse partijcongres. Als Johnson besluit te komen en een daverend applaus krijgt van de zaal, zal haar autoriteit als sneeuw voor de zon verdwijnen.||https://www.parool.nl/wereld/alleen-een-wonder-kan-liz-truss-nog-van-leiderschap-britse-conservatieven-afhouden~b80facf6/
2022-08-30||Volleyballer Nimir Abdelaziz: ‘Ik wil er alles voor doen om naar de Olympische Spelen te gaan’||Het verschil tussen een wandeling in Iran of thuis in Nederland? In Iran kon Nimir Abdelaziz (30) een paar maanden geleden nog geen stap zetten zonder staande te worden gehouden voor een foto of handtekening. In Nederland loopt de 2,01 meter grote volleyballer anoniem over straat en hoort hij hooguit een keertje: ‘Basketbal?’ Nu was het in Iran ook wel bizar, vertelt Abdelaziz, maar daarover later meer. En in Nederland is hij ook niet vaak, vertelt hij in een Rotterdamse eetgelegenheid, met zijn lange benen de ruimte in gestoken. Het is een paar dagen voor de start van het WK, het toernooi dat ook van belang is voor de route naar de Olympische Spelen van Parijs in 2024: het hoofddoel van Abdelaziz. “Als je mij vier jaar geleden had gevraagd of ik dacht dat ik de Olympische Spelen zou gaan halen, had ik gezegd: ik denk het niet. Nu is het nog steeds heel lastig, maar er is zeker een kans. En niet zoals vroeger, toen we zeiden dat je een kans had omdat je nu eenmaal aan een kwalificatietoernooi deelnam. Nee, nu is er écht een kans en daar wil ik nog twee jaar alles voor doen. Alles op alles zetten om met dit team in 2024 naar Parijs te gaan.” De manier van kwalificeren voor de Spelen is veranderd. De plaats op de wereldranglijst weegt zwaarder en daardoor ook het resultaat op dit WK in Polen en Slovenië. Voor het Nederlands team is Abdelaziz van onschatbare waarde. Hij is aanvoerder, maar nog vele malen belangrijker zijn zijn atletische vermogen, zijn aanval en zijn verwoestende service. Niet voor niets werd hij een jaar geleden door een internationaal volleybalplatform uitgeroepen tot beste speler van de wereld. In het team is er ook niemand met zo’n vol programma als hij – al waakt Abdelaziz ervoor als klager over te komen. “We hebben het allemaal druk.” Dat hij een termijn van twee jaar noemt om de Spelen te halen, heeft ermee te maken dat de kans groot is dat hij na die periode stopt bij het nationaal team. Het is een keer genoeg. “Altijd in een bepaald regime,” zegt hij, voordat hij met vlakke hand op de houten tafel voor zich slaat om het ritme te benadrukken als hij praat. “Wakker worden. Trainen, trainen, wedstrijd, trainen.” Met zijn hand stil: “Na de periode tot Parijs moet ik waarschijnlijk gaan nadenken over wat ik in de zomers ga doen. Om mijn lijf rust te geven. Uiteindelijk verdien je bij je club. Als ik nog een tijdje door wil, moet ik daar ook aan denken. Plus: er is nu weer een WK en volgend jaar mijn zesde EK, maar ik heb nog nooit gespeeld op de Spelen. Die zou ik heel graag meemaken.” Tegelijkertijd, zegt hij nu, op zijn dertigste, wordt hij nog elk jaar beter, elke dag zelfs. “Ik ben natuurlijk pas laat van rol geswitcht. Eigenlijk speel ik dít spel pas vijf jaar.” Tot 2016 was Abdelaziz spelverdeler, hij verzorgde voor Nederland de set-ups, tot hem door blessures bij zijn toenmalige club werd gevraagd of hij niet als aanvaller wilde invallen. Als je zijn naam googelt verschijnen er direct verwijzingen naar buitenlandse websites met termen als ‘a monster’, ‘not human’, ‘superstar’. Of een compilatie van beelden met als titel een waarschuwing: ‘Maak Nimir Abdelaziz nooit boos.’ De ballen die Abdelaziz – die als zoon van een Tsjadische vader en een Nederlandse moeder opgroeide in het Gelderse Haaften– slaat, halen met regelmaat een snelheid van 130 kilometer per uur. “Hoe vaker je iets doet, hoe beter je erin wordt,” zegt hij daarover. Hij beseft ook wel dat er een keer een kantelpunt zal komen, dat hij fysiek uitgegroeid is, niet meer kan leveren wat hij kon. Maar later is later, is de beleving van Abdelaziz. “Dat zie ik dan wel.” Wat heeft het immers voor nut om daarover te denken? “Het gaat nu gewoon prima. En fysiek, tja. Ik denk ’s ochtends ook wel eens: ik sta er fysiek heel beroerd voor, maar als ik daarna ga volleyballen, gaat het wel.” Hij volleybalt sowieso om de wedstrijden en om de spanning die daarbij komt kijken. Niet om het trainen. “Dat hoort erbij, het moet, het houdt je fit, maar ik zou liegen als ik ­zeg dat ik elke ochtend wakker word en dan niet kan ­wachten om alles te geven. Maar als ik de hal inloop voor een WK-wedstrijd... Een wedstrijd waar het erom gaat, ja, dat vind ik hartstikke leuk.” Hij heeft zijn plek bij het Italiaanse Modena ingeruild voor een plek bij het Turkse Halkbank Ankara. In Italië voelt hij zich thuis, vertelde hij eerder. Hij spreekt de taal, woonde er jaren. “Maar ja, dat is ook onze sport, hè, je blijft niet altijd op één plek. Ik kan koffers pakken als de beste. Ik heb altijd best een switch in mijn hoofd: als ik thuis ben, ben ik niet met volleybal bezig, als ik naar de hal ga, denk ik er pas weer aan. Het eerste waar ik naar vraag: welke appartementen zijn beschikbaar van de club? Dat wil ik perfect hebben. Dat is de plek waar je thuiskomt. Dat je niet denkt: ik zit in een donker hol of iets dergelijks. Voor de rest vind ik mijn draai wel. In elke stad vind je wel weer wat te doen.” Na de play-offs in Italië werd hij gevraagd om in mei tien dagen in Iran te spelen, in een lucratieve competitie. Hij twijfelde even. “Ik stond er fysiek niet echt goed voor, laten we zeggen dat ik de laatste twee wedstrijden in de play-offs op één been speelde. Ik had last van mijn rechterknie. Maar ja, het was gewoon een lekkere bonus, dus ik kon eigenlijk ook niet echt nee zeggen. Voor tien dagen...” Dat is ook het punt: hij weet dat hij nu kan oogsten. “Volleybal is leuk, het is mijn hobby, maar uiteindelijk is het ook gewoon mijn werk en ik kan niet spelen tot mijn zeventigste. Dan maak je deze jaren misschien ook een keer een keuze die minder op sportieve grond is gemaakt en meer daarop. Dat is ook logisch, denk ik.” In volleybalhoofdstad Modena weet iedereen wie hij is, maar wordt hij niet staande gehouden als hij door de stad loopt. “In Iran was het bizarre dat we van de eerste tot de laatste dag echt als helden werden behandeld. Iedereen kent je, er was geen seconde dar ik niet werd aangehouden.” En ja, dan is Nederland totaal anders. “Hier kent niemand je.” Niet dat dat een probleem is, integendeel. “Ik had een hartstikke fijne tijd in Iran, maar als held onthaald worden, is maar tien dagen leuk.”” Een paar jaar eerder reageerde hij op een soortgelijke uitnodiging, maar dan uit Qatar. “Daar was het het tegenovergestelde: we speelden in een lege hal waarin acht sjeiks zaten die alle acht een team hadden. Een beetje zoals wij een potje kaarten, maakten zij hun eigen wedstrijd. Die dingen zijn leuk om mee te maken. Ik heb een hartstikke bijzonder, mooi leven. Ik ken verschillende culturen, leef overal ter wereld, heb alles gezien. Ik doe iets wat eigenlijk helemaal niet belangrijk is, want ik sla tegen een bal en als we winnen, winnen we. En ik krijg er nog goed voor betaald ook.”||https://www.parool.nl/sport/volleyballer-nimir-abdelaziz-ik-wil-er-alles-voor-doen-om-naar-de-olympische-spelen-te-gaan~bc8bfcf8/
2022-08-30||Ooit zal een fietser tegen deze lantaarnpaal midden op het fietspad van de Spaklerweg knallen	||Als er dingen fout kúnnen gaan, is het onvermijdelijk dat ze uiteindelijk, vroeger of later, een keer fout zúllen gaan. In het geval van het fietspad op de Spaklerweg: ooit zal een fietser, die niet voldoende rechts houdt of juist heel keurig rechts rijdt, onzacht in aanraking komen met een van de twee lantaarnpalen die pontificaal op het pad staan. En dan zijn de rapen gaar. Als de wet van Murphy klopt. Want je kunt het muggenziften noemen, je kunt zeggen dat het fietspad breed genoeg is en de obstakels door de aangebrachte rode en witte markeringen van verre zichtbaar. Maar tegelijk betreft het hier een druk befietste route waarvan met name aan het eind van de dag veel gebruik wordt gemaakt door mensen die werken in Zuidoost en wonen in de stad. Bovendien groeit het Amstelkwartier, de wijk ernaast, met de dag. In juli vorig jaar, valt te zien op Google Maps, stond een van de palen nog perfect: in het grasstrookje tussen fietspad en rijweg. Maar gek genoeg is op de beelden van een jaar geleden ook te zien dat de tweede paal, die vlak voor de brug, er helemáál nog niet stond. Die paal, die nu precies op de plek staat waar je als fietser behoort te rijden, is van recenter datum. Even terug in de tijd. Het zal een jaar of acht geleden zijn dat elders, op het Damrak, het fietspad van CS naar Dam werd verlegd. Om ruimte te maken voor de oeverloze stroom aan voetgangers vanaf het station moesten de fietsers maar een stukje opschikken. Er moest heringericht worden. Eerst waren de fietspadenmensen aan de beurt, pas twee weken later konden de straatlantaarnmensen een gaatje in hun agenda vinden. Gevolg: twee weken lang stond er midden op het fietspad een lantaarnpaal. Dat was toen een kwestie van onhandig plannen. Een woordvoerder van stadsdeel Centrum vond alle gedoe destijds vooral dat, gedoe dus. “Fietsers in Amsterdam moeten gewoon een beetje beter uit hun doppen kijken.” En op de Spaklerweg geldt natuurlijk hetzelfde: fietsers die een beetje ‘uit hun doppen kijken’ zullen de twee palen best weten te ontwijken. Maar ja, met de wet van Murphy in het achterhoofd: je daagt het lot wel een beetje uit. Heeft u ook een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/nieuws/ooit-zal-een-fietser-tegen-deze-lantaarnpaal-midden-op-het-fietspad-van-de-spaklerweg-knallen~b5c30f5b/
2022-08-30||Met het zwartglazen vliegdekschip van Booking.com is Oosterdokseiland af||Op de Architectuurbiennale van 2003 in Venetië was het even schrikken: de artist’s impression van het toekomstige Oosterdokseiland. Zo massaal, zo massief – onontkoombaar zo leken maquette en foto’s. Amsterdam stond op het punt een schaalsprong te maken. Dat hadden we kunnen verwachten van een megalomaan werkende architect/stedenbouwkundige als Erick van Egeraat. Van Egeraat, ooit verbonden aan het beroemde bureau Mecanoo, staat bekend om zijn krachtpatsergebouwen. Neem The Rock aan de Amsterdamse Zuidas. Nu het hoofdkantoor van Booking.com klaar is, kan er ook een streep worden getrokken onder het Oosterdoks-eiland, kortweg ODE. In krap 20 jaar is het voormalige terrein van de post onherkenbaar veranderd in een waterfront met luxueuze appartementen, winkels, de OBA, het conservatorium, het Double Tree Hotel, een parkeergarage en dus Booking. Na de opening van het Centraal Station was dit eiland in het IJ vanaf 1823 de logische plek voor de nationale postdistributie in een lang, laag gebouw met ronde daken en een toren op de plek waar Booking is neergestreken. Posttreinen reden hiervandaan het hele land door totdat e-mail en autotransport die taak overnamen en het eiland werkeloos en ontmanteld achterbleef. De post verhuisde naar Sloterdijk. Met uitzondering van de toren die een tijdelijk bestaan met een onuitwisbare herinnering leidde, als centrum voor creatieve bedrijven, als provisorisch Stedelijk Museum en vooral als Club 11, een vrijplaats voor dancing and clubbing. De mysterieuze bereikbaarheid met zijn met graffiti beschilderde gangen en wrakke liften was legendarisch. Tot de sloop in 2010 was PostCS het volstrekte tegendeel van het zwartglazen vliegdekschip dat er nu voor in de plaats is gekomen. De architect daarvan is UNStudio met Ben van Berkel als frontman. Van Berkel is een soort wonderkind in de architectuur, dat over de hele wereld plastische gebouwen heeft achtergelaten, complexen die de zwaartekracht tartten, torens die zwenken en draaien. Booking past in zijn collectie. Vervaarlijk hangt het gebouw voorover aan de kant van het spoor en dan zijn er ook nog inkepingen en inhammen met hellingbanen aan de zijkant. In een jaar dat Amsterdam niet te klagen heeft over de komst van iconische gebouwen, voegt Booking zich daarbij. Maar liefst 4300 werknemers nemen de komende maanden hun intrek in een kantoor dat zich presenteert als een indoorcampus met allerhande faciliteiten. Voor eten of sport hoeven ze het kantoor niet uit. Het kan niet anders dan het complex visionair en ambitieus te noemen. Spijtig alleen dat op deze prominente plek Booking de scepter zwaait. De odeur van belastingontwijking hangt nog om het Amerikaanse bedrijf, dat 1,8 miljard euro fiscale korting heeft ontvangen in coronatijd, terwijl het tomeloze winsten behaalt. Om maar te zwijgen van de monopoliepositie van de vakantiereissite. Het is niet anders. ODE is af. Wat zich aanvankelijk voordeed als een kade met voor Amsterdam ongekende kolossen, is nu een vanzelfsprekend wijkje. Het oog went. De Oosterdokskade is een spiegeling van de Prins Hendrikkade, met dit verschil dat ODE in de zon baadt en de grachtenpanden ertegenover in de schaduw. Het spiegelende glas was een opdracht aan de architecten omdat de façades zo de glinstering van het water zouden overnemen. Die beoogde schaalsprong was achteraf bekeken een juiste visie van Van Egeraat: met kleine complexen kun je aan de binnenhaven niet aankomen. Bovendien nodigde hij voor de kavels architecten uit de eredivisie uit: het Weense bureau dat Eye heeft ontworpen, de Vlaamse grootmeester Jo Crepain, Meyer en Van Schooten, Jo Coenen voor de OBA en Frits van Dongen (Architekten Cie) voor het Conservatorium. Ieder heeft gebouwen afgeleverd die individueel misschien niet onderscheidend zijn – ego’s zijn opzijgezet – maar als ensemble overtuigen. Daarmee sluiten ze aan bij de traditie en bouwstijl van de Amsterdamse grachtengordel, waar het geheel meer is dan de som der delen. Booking is daarop een uitzondering. De Projectgroep IJ-oevers vond dat op deze plek iets bijzonders, een spektakelstuk moest komen – daarom bleef het kavel lang onbebouwd. Eigenlijk zijn er uitsluitend winstpunten te benoemen voor ODE. Functies, architectuur en de openbare ruimte kloppen. Er is met twee pleinen een aangename doorloop geschapen tussen Amsterdam Centraal en het Marineterrein, de volgende stapsteen in de bebouwing van de oostelijke binnenstad. Op zomerse dagen hangen toeristen op de steigers met een schitterend uitzicht over de oude Prins Hendrikkade. De twee minpunten zijn het drijvende Chinese restaurant, hoewel je ook kunt verdedigen dat een folkloristische dissonant in dit luxueuze rijtje nodig is, en de naamgeving van de straten: dat W.F. Hermans, Annie M.G. Schmidt en Harry Bannink zijn vereerd met onaanzienlijke tussenstraten kun je niet anders zien dan als een miskenning van de Nederlandse literatuur. Van de aanvankelijke schrik daarentegen is Amsterdam bekomen.||https://www.parool.nl/amsterdam/met-het-zwartglazen-vliegdekschip-van-booking-com-is-oosterdokseiland-af~b041cd0c/
2022-08-30||Wandelen langs de haven in Ruigoord||A. Vanaf de Accraweg worden we met borden en instructies welkom geheten in Ruigoord. Deze historische locatie wordt sinds 1835 bewoond en verdiende haar naam als Ruygh Oort toen het nog een eiland was in het IJ. Na de inpoldering in 1873 werd het onderdeel van de Houtrakpolder. Omstreeks 1900 wonen er tweehonderd mensen en zijn er een café, een rooms-katholieke kerk, een schooltje en een bank. Als de Amsterdamse gemeenteraad het gebied in 1964 de bestemming haventerrein geeft, worden de bewoners van Ruigoord uitgekocht. In 1972 kraken kunstenaars en een aantal bewoners het dorp. Dit doen ze met hulp van de laatste priester, die ze de sleutels van de kerk overhandigt. Ze voorkomen zo de verdere sloop van woningen. Er volgt een lange strijd over grond, bestemmingen en havenambities, maar in 2000 wordt het besluit genomen om het dorp te sparen. Tegenwoordig is Ruigoord een culturele vrijplaats waar niet gewoond mag worden, maar ateliers wel onderdak bieden aan zestig kunstenaars. De gemeenschap is hecht en organiseert jaarlijks een hele rits (culturele) evenementen. B. We lopen het dorp in en bekijken de creaties van de atelierhouders. Nieuwe generaties bouwen voort op de resten van het oude dorp. Onze wandeling vindt plaats tussen de sporen van Het Landjuweel, het jaarlijkse zomerfeest en volgens de website het oudste festival van Amsterdam. Het meerdaags openluchtconcours voor en door kunstenaars, artiesten en liefhebbers startte in 1975 als ‘Vliegerfeest’. Het werd georganiseerd door het Amsterdams Ballon Gezelschap, een groep (nog steeds intact) die in de jaren zeventig en tachtig reizend in hun Magic Bus wereldwijd theater maakte. C. We lopen op de oude hoofdweg door naar de nieuwere ateliers, van de jongste generatie kunstenaars. Hier vind je ook de Vlindertuin met bloemen voor vlinders, allerhande groenten en kruiden, gevlochten takken waarin banken zijn geplaatst en andere bouwsels om in te zitten. D. We steken het water aan het einde van de weg over en kijken uit op de havenactiviteiten die Ruigoord omringen. Een schril contrast met de groene oase van het dorp. Na wat strubbelingen is er inmiddels een relatie opgebouwd met de eigenaar van Ruigoord, het Amsterdams Havenbedrijf. Dat verhuurt het dorp voor één euro per jaar volgens de voorwaarden in een tienjarig huurcontract. Deze tijdelijke constructie maakt dat het nooit helemaal rustig is rond het dorp. In 2021 waren er plannen om waterstofterminals rond Ruigoord te plaatsen, waardoor er van festivals geen sprake meer kon zijn. De Ruigoorders proberen hun positie te versterken door het dorp zo klimaatneutraal mogelijk te maken zodat het als testcase kan fungeren voor andere gemeenschappen. E. We dwalen verder naar het festivalterrein en stoppen bij de voormalige katholieke kerk van architect Chris Dessing (overgrootvader van Floortje), ontworpen in 1892 en gewijd aan de heilige Gertrudis. De kerk is het centrum voor evenementen en was in 1972 voor het Amsterdams Ballon Gezelschap een van de redenen om Ruigoord te ‘veroveren’. Het kunstenaarscollectief kon de kerk wel gebruiken; sindsdien hebben hier dan ook de meest uiteenlopende gebeurtenissen plaatsgevonden. Een ervan is te zien in de film Cha Cha van Herbert Curiël uit 1979: dichter Simon Vinkenoog verbindt er zanger Herman Brood en rockster Nina Hagen in de echt. De kerk is nog steeds het kloppend hart van het dorp en wordt grotendeels door de Ruigoorders zelf onderhouden. Veel van de glas-in-loodramen zijn hersteld door de kunstenaars en voorzien van nieuwe symbolen. F. Rechts van de kerk staat Salon Ruigoord, publieksplek, maar ook werkruimte en atelier van theatermaker Michael Kamp. Hij heeft deze plek in de afgelopen twintig jaar omgebouwd tot een performanceruimte voor muziek, theater, kleinkunst en poëzie. Salon Ruigoord is een bouwwerk dat doorlopend wordt aangevuld en bijgebouwd, een samenraapsel van materialen dat een originele ambiance biedt. G. We dwalen terug naar het begin van het dorp en worden meer en meer nieuwsgierig naar het Kabouterhuys, de vele sculpturen, muurschilderingen en kringen op de grond waar verhalen, bijzondere momenten en emoties achter schuilen. Daar moet je bij zijn geweest, denken we dan. Maar er is in de toekomst nog veel gedenkwaardigs te beleven op dit monument voor de Amsterdamse kunstscene van de jaren zeventig. Met dank aan de krakersbeweging die dit mogelijk maakte. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-de-haven-in-ruigoord~b78b64cd/
2022-08-30||Midden in de jungle van Borneo bouwt Indonesië een nieuwe hoofdstad: Nusantara||Nusantara, zo gaat de nieuwe hoofdstad van Indonesië heten. De werkzaamheden zijn deze maand gestart op Oost-Kalimantan, het Indonesische deel van het eiland Borneo. Het moet een iconisch prestigeproject worden, zoals op wereldschaal nog nauwelijks is vertoond. Het bestuurscentrum van de Indonesische overheid moet al over twee jaar klaar zijn, inclusief het presidentiële paleis. Dat zou in 2024 open moeten gaan op Onafhankelijkheidsdag, 17 augustus. De video-impressie van het nieuwe gebouw voor het staatshoofd toont een megacomplex dat de contouren heeft van de mythische nationale vogel, deels mens en deels adelaar: de Garoeda. Zijn vleugels strekken zich, nu nog virtueel, uit om het presidentiële paleis met bijbehorende tuinen, arcades en enorme gazons te beschermen. Het optimisme druipt van de plannen voor Nusantara af, zeker als wordt bedacht dat de werkzaamheden nog nauwelijks zijn begonnen en de immense hoeveelheid materialen om de stad te bouwen nog besteld moeten worden. Desalniettemin staat Nusantara symbool voor het nieuwe Indonesische elan dat zittend president Joko Widodo wil uitstralen. Nusantara moet een groene stad worden, een ‘bosstad’ die economisch kan tippen aan Dubai en zich kan meten met Silicon Valley. De nieuwe hoofdstad zal nul broeikasgassen uitstoten en bestaande bomen in het huidige oerwoud zullen bij de bouw zoveel mogelijk worden gespaard. De smart city moet de nieuwe digitale metropolis van de wereld worden. Het project moet helpen om van Indonesië een welvarend en rijk land te maken. Als de stad eenmaal af is, in 2045, verwacht de regering dat er bijna vijf miljoen nieuwe banen zijn gecreëerd. Widodo hoopt dat Indonesië er in 2036 de Olympische Spelen gaat organiseren. Om Nusantara te beschrijven, schieten in regeringskringen in de huidige hoofdstad Jakarta op het eiland Java de superlatieven tekort. Al over twee jaar zullen vele tienduizenden, zo niet honderdduizenden ambtenaren het in het moeras wegzinkende Jakarta verlaten en hun intrek nemen in de gloednieuwe overheidsgebouwen en appartementencomplexen op Oost-Kalimantan. In de jaren daarna wordt een hele stad gebouwd om het overheidskwartier heen. De verwachting is dat er zo’n 1,9 miljoen mensen komen te wonen in het gebied, dat nu nog grotendeels jungle is. De kosten wordt geschat op zo’n 38 miljard dollar. Het grootste infrastructurele project van Indonesië ooit is haastig in zeer korte tijd vastgelegd in een wet. Volgens de regering is de nieuwe hoofdstad nodig omdat Jakarta in 2050 zo diep is gezonken door het zakkende grondwater en een stijgende zeespiegel, dat het grotendeels onderwater komt te staan. Maar te midden van alle jubel begint ook de kritiek los te barsten. Want de eerste fase, die de komende twee jaar beslaat, moet als alles volgens plan gaat worden gefinancierd door de schatkist, die los van de bouw al elk jaar kampt met een begrotingstekort van circa 3 procent. De regering wil voor de periode daarna 80 procent van de geschatte bouwkosten laten financieren door private partijen. Maar tot nu toe toont de markt weinig belangstelling om geld te lenen. Bovendien stijgt de rente en is het de vraag of Indonesië de benodigde leningen de komende jaren kan betalen. En dan zijn er begin 2024 ook nog eens presidentiële verkiezingen, waarin de huidige president, onder wiens leiding het plan voor Nusantara tot stand is gekomen, niet mag meedoen voor een derde termijn. Wie zijn opvolger wordt en hoe die met de bouw van Nusantara omgaat, is een onzekere factor. Het terrein van 256.000 hectare waar de nieuwe hoofdstad gebouwd moet worden, ligt bovendien in een steenkoolwinningsgebied. Er zijn 2451 verlaten mijnputten die zijn volgelopen met giftig chemisch afvalwater. Een plan om ze op te ruimen is er niet. Verder is veel grond in handen van ministers in de regering van Widodo en topambtenaren. De vrees voor corruptie, via het betalen van een veel te hoge grondprijs, is groot. De onteigening van de grond waarop Nusantara moet worden gebouwd, is niet geregeld. Inheemse volken, zoals de Dajaks van Borneo, konden weleens de dupe worden van duistere grondcontracten. Ook het geprezen klimaatneutrale karakter van Nusantara wordt in twijfel getrokken. Want de bouwwerkzaamheden worden niet meegerekend in het plan voor de toekomstige broeikasvrije stad. Steden bouwen kost veel cement en staal, waarvan de productie gepaard gaat met een enorme uitstoot van CO2. Tegelijk worden vraagtekens gezet bij de aanname dat Nusantara op groene energie zal draaien. In het gebied liggen de grootste steenkoolreserves van de wereld. De mijnbedrijven zijn machtig in Indonesië en de verwachting is dat zij het gebruik van steenkool als energie niet zonder slag of stoot zullen opgeven. Milieuactivisten zijn dan ook bang dat de natuur op Borneo, met zijn immense oerwouden die als longen van de wereld worden beschouwd, de dupe wordt van het megaproject.||https://www.parool.nl/wereld/midden-in-de-jungle-van-borneo-bouwt-indonesie-een-nieuwe-hoofdstad-nusantara~b12ee555/
2022-08-30||Groen, goedkoper en futuristisch: Stockholm test een ‘vliegende’ pont. Ook iets voor Amsterdam?||Wie de kaart van Stockholm erbij pakt, ziet water en eilanden, heel veel eilanden. In de archipel zijn het er tienduizenden. Bewoond en onbewoond, groot en klein. De stad zelf is gebouwd op 14 eilanden, verbonden door 57 bruggen. Op zich een flink aantal, maar in de spits staat het er regelmatig vast. Bovendien: als er tussen twee eilanden toevallig géén brug ligt, moet je een eind om. Op papier is er vrijwel altijd een kortere route: over het water, dwars door de archipel. Tussen de eilanden varen al volop pontjes. “In sommige gevallen zijn die ook daadwerkelijk sneller,” zegt Gustav Hemming, als raadslid verantwoordelijk voor het watertransport in de regio Stockholm. Maar niet altijd. Hoewel de ponten een stuk kunnen afsnijden, varen ze relatief traag. Weg tijdwinst. Vanaf volgend voorjaar, als het ijs zeker is gesmolten, vaart er echter ook een snellere én duurzamere pont door de Stockholmse wateren. In eerste instantie gaat het om een proef, maar Hemming heeft hoge verwachtingen. “Op het water is dit potentieel de snelste manier van reizen.” De proef wordt uitgevoerd in samenwerking met de Zweedse scheepsbouwer Candela. Het bedrijf, opgericht in 2014, bouwt ‘hydrofoilboten’ – draagvleugelboten. Bij hoge snelheid komen drie koolstof draagvleugels naar beneden, waardoor de boot opstijgt. Of beter: ‘vliegt’, zoals Candela het noemt. Doordat het ‘vliegende’ vaartuig minder weerstand ondervindt van het water, haalt de Candela hoge snelheden en verbruikt hij minder energie. Win-win, kortom. Al rond 1900 werd er met draagvleugelboten geëxperimenteerd. Tussen Amsterdam en Velsen pendelde tot 2014 de ‘Fast Flying Ferry’ (waarover later meer). Maar elektrisch? Dat is een noviteit, zegt Mikael Mahlberg, woordvoerder van Candela. Terwijl de combinatie eigenlijk logisch is. “Een normale speedboot verbruikt vijftien keer meer energie dan een auto. Gooi je daar een batterij in zoals bij een Tesla, dan krijg je een boot met een hoge maximumsnelheid, maar amper bereik. Of omgekeerd.” De naam Tesla is gevallen – hét grote voorbeeld van Candela. Zover als Elon Musk zijn de Zweden nog lang niet, maar de eerste speedboten van Candela zoeven al over het water. Net als bij een Tesla spelen computers en software een belangrijke rol. “Door de hydrofoils is de boot in principe vrij instabiel,” zegt Mahlberg. “De software houdt hem recht.” Doordat de boot boven de golven zweeft, is een tochtje volgens de woordvoerder uiterst comfortabel. Van de golfslag heeft de boot geen last. De nieuwe pont is nog in ontwikkeling, maar moet gaan varen tussen de populaire gemeente Ekerö (tevens thuisbasis van de Zweedse koning) en het centrum van Stockholm. De huidige pont doet zo’n 50 minuten over de 15 kilometer, net zolang als de bus. De Candela P-12, de versie die voor Stockholm wordt ontwikkeld, zou slechts 25 minuten kwijt zijn. Op die reis kunnen maar dertig passagiers mee, tegen driehonderd op de ‘oude’ pont. Geen probleem, stelt woordvoerder Mahlberg echter: de huidige ponten zijn gemiddeld slechts voor 17 procent bezet. Raadslid Hemming erkent dat ze vaak niet vol zitten, en wijst erop dat Candela binnen de huidige reistijd twee keer op en neer kan. En dat tegen lagere gebruikskosten, aangezien de boot elektrisch is. In de aanschaf zijn de boten volgens Candela overigens vergelijkbaar met een ‘normale’ pont van soortgelijke grootte, al is de exacte prijs pas na de ontwikkeling bekend. Sneller, duurzaam, goedkoper. En dan veroorzaakt de Candela ook nog eens minder golven, wat schade aan de oevers (en frustratie bij suppers en kanoërs) beperkt. Het klinkt allemaal te mooi om waar te zijn, maar is het dat ook? Aan draagvleugelboten kleven problemen. Een botsing met iets op het water – hout, een rots, een ander vaartuig – kan desastreus uitpakken. Op hoge snelheid manoeuvreren ze ook minder makkelijk. En bij lage snelheden kan de boot niet opstijgen. De hydrofoils liggen dan in het water, wat de weerstand juist vergroot. Het gevolg: geen lager, maar hoger energieverbruik. Over de veiligheid, maakt Kasper Uithof, innovatiemanager bij brancheorganisatie Netherlands Maritime Technology, zich weinig zorgen. “De pont zal meestal in de vaargeul blijven, in diep water.” Het probleem van de snelheid ziet hij wel. Althans, potentieel. In Stockholm hoeft de P-12 zich niet aan de snelheidslimiet te houden. De pont zal varen met een snelheid van ongeveer 27 knopen (50 kilometer per uur), tegen een huidige limiet van 12 (variërend per locatie). Dat moet ook wel: de P-12 ‘vliegt’ vanaf 16 knopen. In Amsterdam ligt de maximumsnelheid beduidend lager, met maximaal 12 kilometer per uur achter het Centraal Station (6,47 knopen) en daarbuiten 16 kilometer per uur (8,63 knopen). Volgens het GVB is dat omwille van de veiligheid. De eerder genoemde Fast Flying Ferry tussen Velsen en Amsterdam-Centraal werd (mede) stilgelegd na een verlaging van de snelheidslimiet, die dan weer werd ingevoerd na meerdere ongelukken. De reistijd liep op, de populariteit nam af. Het probleem van de verhoogde weerstand in het water speelt bij Candela overigens niet: de hydrofoils op de P-12 zijn intrekbaar. Maar ‘vliegen’ zit er in Amsterdam dus voorlopig niet in. Tegelijkertijd, zegt Uithof, bieden overheden bij innovaties vaak extra ruimte om de regels op te rekken. Hij verwacht echter niet dat de Candela een alternatief zal vormen voor de pont naar de Buiksloterweg. “Zo’n vliegend bootje heeft afstand nodig om winst te behalen op een normale pont.” Verderop gelegen bestemmingen zouden potentieel wel kunnen werken. Velsen misschien? Of Zaandam? Geen Fast Flying Ferry, maar een Zweedse water-Tesla. Eerst de resultaten in Stockholm maar eens afwachten.||https://www.parool.nl/wereld/groen-goedkoper-en-futuristisch-stockholm-test-een-vliegende-pont-ook-iets-voor-amsterdam~b642a5cd/
2022-08-30||Opinie: ‘Ik hoop dat mensen weigeren de Key huur te betalen’||Helemaal eens met de bijdrage van Massih Hutak in Het Parool van 25 augustus. Ik huur al 47 jaar van wooncorporatie de Key. Ik heb jaren gestreden tegen de verkoop van sociale huurwoningen. De Key gaat echter onverminderd door met iedere woning die vrijkomt op Kattenburg in de vrije sector te gaan verhuren of te verkopen. Hoe kan het toch, vraagt iedereen zich af, dat je twaalf jaar moet wachten op een huurwoning via woningnet? Daar komt het probleem bij, dat Massih Hutak schetst, van het zeer slechte onderhoud van de bestaande sociale huurwoningen. Ik hoop van harte dat er mensen in opstand komen en wellicht ook huur weigeren te betalen. Ik zal hier met heel mijn hart aan meewerken. Henriette Jager-van Kraaikamp, Amsterdam Middels een brief aan de landelijke VVD hebben diverse provinciale en gemeentelijke VVD-fracties gevraagd om een asielstop. Jarenlang geen of te weinig aandacht gegeven aan andere urgente problemen zoals de aardbevingen in Groningen, de toeslagenouders, jeugdzorg etcetera en nu moet er ineens een asielstop komen. Zo laat de VVD wel weer erg blijken wat hun prioriteiten zijn. Of is het omdat de eigen achtertuin nu in gevaar komt? Ilona Dekker, Nieuwegein Wij wonen al meer dan zestig jaar pal tegenover de Doggerboot (Het Parool, 23 augustus). In de eerste jaren kochten wij er ’s winters eierkolen voor onze kolenkachel. Mensen die bij de gemeente en waterbeheer werkten, vertelden ons dat de boot oorspronkelijk ‘een waterboot’ was geweest, die door paarden via de Amstel en de Angstel naar Nigtevecht werd gesleept om in de plassen daar schoon water in te nemen voor zowel de burgerij als voor de Heineken bierbrouwerij. Vrij recent werd zij in Ons Amsterdam omschreven als ‘de oudste nog drijvende waterboot van Amsterdam’. Dezer dagen worden haar houten opbouwsels gesloopt, zodat zij onder de bruggen door naar een werf kan worden gesleept. Ik vermoed dat haar ijzeren body niet meer te redden is en zij dus op een schroothoop zal eindigen. Dolph Kohnstamm, Amsterdam Volgens een bericht in Het Parool van maandag 29 augustus wordt het onderwijs voor veel ouders onbetaalbaar. Dat heeft vooral te maken met de aanschaf van spullen die nodig zijn voor het volgen van onderwijs. De aanschaf van digitale middelen is daar een belangrijke factor in, zoals de aanschaf van een zogenaamd onontbeerlijke laptop. Die kost veel geld. Men kan denken over de ‘renaissanceschool’ wat men wil, maar dat ze op deze school geen gebruik willen maken van digitale middelen maar gewoon het ouderwetse schoolbord en papieren schriften willen hanteren is wel een pre. Scholen worden nu door de lobbyisten van computerproducenten gezien als een afzetgebied. Omdat de digitale techniek zich in alle geledingen van de maatschappij in een grote belangstelling mag verheugen, meen ik dat de hobbyist de grootste lobbyist is. J.W. Nieuwpoort, Alkmaar||https://www.parool.nl/columns-opinie/opinie-ik-hoop-dat-mensen-weigeren-de-key-huur-te-betalen~b685d089/
2022-08-30||Opinie: ‘In een democratie is volledige openbaarheid onwerkbaar’||De dramatische corona-aanpak. De toeslagenaffaire. De vastgelopen woningmarkt. De stikstofimpasse. Het is een ongekend lange, aaneengesloten reeks van debacles waarin de politiek de afgelopen jaren verkeert. Maar terwijl de crisis waar we elke keer tot onze nek toe in staan voortdurend verandert, blijft de voedingsbodem hetzelfde. Het is en blijft een crisis van vertrouwen. En dus namen we een nieuwe afslag. De Tweede Kamer eiste totale transparantie. Sindsdien dendert de politieke trein nog altijd door naar meer en meer openbaarheid. Dat is alleen geen stap in de goede richting, maar een eersteklas enkeltje richting politieke afbreuk. Volledige transparantie zal het vertrouwen in de politiek immers niet herstellen, maar juist volledig vernietigen. Vertrouwen bestaat namelijk bij de gratie van onzekerheid en onwetendheid. Een vader vertrouwt zijn kind wanneer dat zegt dat het op school was, of kijkt op het ouderportaal. Een vrouw vertrouwt haar man dat hij bij vrienden was, of loopt dit na. Een werkgever vertrouwt zijn werknemer, of controleert alles wat die doet. Wanneer alles openbaar en transparant is, is er geen reden meer voor vertrouwen. Je weet dan immers precies wat er speelt. Je hebt dan inderdaad de zekerheid waar je zo naar verlangde, maar het verlies van vertrouwen is de prijs die je betaalt. In een politieke democratie is die prijs alleen onbetaalbaar. In volledige openbaarheid kunnen onderhandelingen immers niet plaatsvinden. Akkoorden niet worden gesloten. En een vonnis niet worden gevormd. Daarvoor heb je vertrouwen nodig. Zonder kan een politieke democratie simpelweg niet functioneren. Er is alleen een diepgeworteld probleem. Vertrouwen in de politiek is het moeilijkst wanneer de machtsongelijkheid het grootst is. Maar precies dan is dat vertrouwen van het grootste belang. Bij grote machtsongelijkheid is het immers enorm inefficiënt, tijdrovend en blokkerend om de ander continu te controleren. Dat zit de slagvaardigheid die zulke situaties juist vereisen namelijk enorm in de weg. Dat is wat tijdens de coronacrisis pijnlijk duidelijk werd. Want in tegenstelling tot wat we vandaag de dag eisen, is transparantie geen democratische noodzakelijkheid. Goede verantwoording achteraf is dat wél. Het is daarom de hoogste tijd om de wissel om te zetten. Want wanneer we alles doorzichtig maken, worden we blind voor wat er echt toe doet. Wanneer we alles transparant maken, zien we niets meer. En wanneer we alles openbaar maken, heeft vertrouwen geen enkele functie meer. Althans, alleen een functie elders.||https://www.parool.nl/columns-opinie/opinie-in-een-democratie-is-volledige-openbaarheid-onwerkbaar~b2e49924/
2022-08-30||Nederlands ambassadepersoneel geëvacueerd na heftige onrust in Bagdad, reisadvies aangepast||Het ministerie van Buitenlandse Zaken laat in een toelichting weten: “De Nederlandse ambassade ligt midden in de Internationale Zone. Daar is het momenteel erg onrustig; rond de compound vinden vuurgevechten plaats. De Duitse ambassade ligt ver buiten dit gebied. Zodra het weer veilig kan, zullen de medewerkers terugkeren naar de Nederlandse ambassade.” De veiligheidssituatie is nog verder verslechterd. Het reisadvies voor het grootste deel van Irak, inclusief Bagdad, is al lange tijd rood. Dat betekent: niet reizen, wat uw situatie ook is. “De stad Basra is daar nu bijgekomen (dat was oranje: alleen noodzakelijke reizen)", aldus het ministerie. Nederlanders in deze rode gebieden worden nogmaals dringend opgeroepen om het land te verlaten als dat veilig kan. “Deze oproep gold al en die herhalen we nu. Er zijn daar grote veiligheidsrisico’s. Stel uw besluit om te vertrekken niet uit tot het laatste moment. Daarbij geldt dat de ambassade en het ministerie van Buitenlandse Zaken Nederlanders die besluiten toch in Irak te blijven niet of waarschijnlijk niet kan helpen als hun veiligheidssituatie nog verder verslechtert.” Verder meldt het ministerie dat er op veel plaatsen in Irak gewelddadige demonstraties plaatsvinden, en dat er vanaf maandag in het hele land een straatverbod geldt vanaf 19.00 uur lokale tijd. “Vermijd deze demonstraties en samenscholingen. Alle toegangswegen van en naar de hoofdstad Bagdad zijn gesloten”, aldus het ministerie. Minister van Buitenlandse Zaken Wopke Hoekstra zegt op Twitter dat hij de situatie “nauwlettend” in de gaten houdt. “Ik leef zeer met onze collega’s van Buitenlandse Zaken mee”, schrijft hij. “Mijn gedachten gaan uit naar de Irakezen die vandaag hun dierbaren zijn verloren.” In Bagdad braken rellen uit nadat de invloedrijke sjiitische leider Moqtada al-Sadr had aangekondigd terug te treden uit de politiek. De demonstranten drongen een regeringspaleis binnen in de zwaarbeveiligde groene zone van de stad, waar zich ook overheidsinstellingen en het parlementsgebouw bevinden. Op beelden is te zien dat de betogers in het paleis de confrontatie aangaan met beveiligers en de politie. De aanhangers van Sadr hebben de afgelopen maand ook het parlementsgebouw bestormd en bezet om te verhinderen dat er een andere president en premier worden benoemd. Sadr roemde de indringers, omdat ze een ‘radicale verandering’ in het politieke systeem zouden introduceren. De sjiitische leider zei op Twitter dat hij uit de politiek stapt vanwege de aanhoudende parlementaire crisis in het land. Sadrs partij werd de grootste bij de verkiezingen van oktober, maar het lukte daarna niet om tot een regering te komen. Sadr heeft vaker gezegd zich terug te trekken uit de politiek, maar hij bleef altijd invloedrijk in het land en keerde ook steeds weer terug in de politieke arena. De regering van Irak heeft een totaal uitgaansverbod afgekondigd voor de hoofdstad Bagdad. Moqtada al-Sadr heeft vanavond via zijn partijchef Hassan al-Athari op Twitter aangekondigd dat hij in hongerstaking gaat om de rust te herstellen in Irak. Volgens het staatspersbureau INA is Sadr van plan niet te eten en te drinken totdat de gewelddadigheden en het gebruik van wapens in het land ophouden. ,,De corrupte gemeenschap geeft, wat er ook gebeurt, niemand een rechtvaardiging voor het gebruik van geweld.” Volgens veiligheidstroepen kwamen er in de late avond zeker zeven mortiergranaten neer in de groene zone van de hoofdstad waar veel overheidsgebouwen en ambassades staan. Ook werd er regelmatig geschoten met automatische wapens.||https://www.parool.nl/wereld/nederlands-ambassadepersoneel-geevacueerd-na-heftige-onrust-in-bagdad-reisadvies-aangepast~b33003cff/
