2022-08-17||Atlete Femke Bol als eerste Nederlandse Europees kampioene op 400 meter||De twee andere medailles waren voor Poolse atletes. Natalia Kaczmarek liep naar het zilver in 49,94, Anna Kielbasinska behaalde het brons in 50,29. Lieke Klaver opende razendsnel en ging halverwege de race aan de leiding, maar ze miste kracht op het laatste stuk en finishte als zesde in 50,56. De sprintster uit Enkhuizen eindigde vorige maand bij de WK in Eugene als vierde op dit nummer. Het goud op de 400 meter is deel één van de missie van Bol op deze Europese titelstrijd. Ze aast vrijdag ook op het goud op de 400 meter horden. Bol won onlangs bij de WK zilver op dat onderdeel. Vorig jaar pakte de 22-jarige Amersfoortse brons op de 400 meter horden bij de Olympische Spelen in Tokio. Ze deed dit voorjaar al van zich spreken op de 400 meter vlak bij de WK indoor. Ze greep in Belgrado het zilver achter Shaunae Miller-Uibo uit de Bahama’s. Bol richtte zich in het buitenseizoen eerst op de 400 meter met tien hekjes in de baan. Op de WK trof ze echter een ongenaakbare Sydney McLaughlin. De eveneens 22-jarige Amerikaanse olympisch kampioene zegevierde in een wereldrecord van 50,68. Bol kon daar niet aan tippen. Zij finishte in 52,27 en dat was net boven haar Europees record van 52,03. Na de WK liep ze begin deze maand bij de Diamond League in Polen haar eerste 400 meter vlak op de buitenbaan. Ze toonde meteen haar ongekende talent door als eerste Nederlandse vrouw onder de 50 seconden te duiken: 49,75. Op de EK was Bol vanwege die tijd de torenhoge favoriete voor het goud en ze maakte die status volledig waar. Na 300 meter kwam ze als eerste uit de bocht en liep met grote passen gedecideerd naar de overwinning.||https://www.parool.nl/sport/atlete-femke-bol-als-eerste-nederlandse-europees-kampioene-op-400-meter~bde2717a/
2022-08-17||Verdachte ‘verrast’ dat Salman Rushdie na aanslag nog leeft||De aanval vond vorige week plaats tijdens een lezing in de Amerikaanse staat New York. De arrestatie van de 24-jarige Hadi Matar volgde kort daarop. Tegen de New York Post zegt Mater Rushdie ‘geen goed persoon’ te vinden. “Hij is iemand die de islam heeft aangevallen.” Matar wilde volgens de krant niet zeggen of hij was geïnspireerd door de inmiddels overleden Iraanse ayatollah Ruhollah Khomeini. Die vaardigde in 1989 een fatwa, een doodsvonnis, tegen Rushdie uit om diens roman De Duivelsverzen. Dit boek wordt door sommige moslims gezien als godslasterlijk. Rushdie dook na vele bedreigingen onder totdat de Iraanse regering in 1998 afstand nam van de fatwa. De verdachte, die ayatollah Khomeini als ‘een ​​geweldig persoon’ omschrijft, heeft naar eigen zeggen een paar pagina’s van Rushdies omstreden boek gelezen. Ook zou hij video’s hebben bekeken waarin Rushdie lezingen hield. Daarin vond Matar Rushdie ‘onoprecht’ overkomen. Matars ouders komen uit Libanon, maar hij is zelf in de Verenigde Staten geboren. Zijn alleenstaande moeder heeft in de media gezegd dat haar zoon niet religieus is opgevoed, maar mogelijk zou zijn geradicaliseerd na een bezoek aan zijn vader in Libanon. Zondag liet Rushdies literair agent Andrew Wylie weten dat Rushdie van de beademing is. “Het lange traject naar herstel is begonnen,” meldt Andrew Wylie. “Het zal lang duren; de verwondingen zijn ernstig, maar zijn toestand gaat de goede kant op.” Rushdies zoon Zafar meldde dat de schrijver ook zijn ‘gevoel voor humor’ heeft behouden. Uitgeverij Pluim brengt in februari volgend jaar de vertaling van Rushdies nieuwe roman Victory City uit. Daarnaast gaat de uitgeverij ervoor zorgen dat ook Middernachtskinderen, De Duivelsverzen en Joseph Anton zo snel mogelijk weer leverbaar zijn. “Juist nu is het belangrijk dat zijn werk kan worden gelezen,” aldus Mizzi van Pluijm. “Salman Rushdie is een groot schrijver met een omvangrijk oeuvre. Zijn magisch-realistische romans weerspiegelen onze samenleving. Hij maakt daarbij gebruik van alle middelen die de literatuur hem biedt. Wanneer zijn werk aanleiding is voor een dergelijke misdaad, stopt het denken. Wij hopen op een spoedig herstel,” aldus de uitgever.||https://www.parool.nl/wereld/verdachte-verrast-dat-salman-rushdie-na-aanslag-nog-leeft~bd1b34233/
2022-08-17||Ik hoorde de irritatie in de stem van mijn moeder||Ik belde mijn lieve moeder om te vragen hoe het met haar ging na de operatie. Het duurde lang voor ze opnam. Hijgend kwam ze aan de telefoon. “Met Marietje.” “Je moet niet meer rennen hoor met die twee kunstknieën van je, moedertje.” “Ik was in de keuken. Ik kreeg de deksel niet van een potje bonen.” “Heb je nog last van je buik?” vroeg ik. “Ach, nee, al lang niet meer. Het gaat weer prima.” “Ook geen nazeurende pijn?” “Daar heb ik toch pillen voor?” “En wat zegt de dokter?” “De dokter komt morgen, maar dat is eigenlijk nergens meer voor nodig.” Mijn moeder was weer de oude. Ander onderwerp. “Is het nog een beetje uit te houden daar met die hitte?” “Ik heb heel slecht geslapen, het was me te warm. En dat ik nog een pilsje heb gedronken hielp ook niet.” “Heb je geen ventilator op de slaapkamer?” vroeg ik. “Die staat bij je vader op de kamer, die heeft hem harder nodig dan ik,” zei mijn moeder. “Dan koop je er toch nog een? Bij de Blokker heb je er een voor acht euro.” “Ach, twee ventilators…” “Nee, dat is niet overdreven,” zei ik. Iets scherper dan bedoeld. “Of je bestelt er een.” “Kan dat ook bij Bol plus com?” “Ja dat kan ook bij bol punt com. Ik betaal.” “Ach, we zullen wel zien.” “Goed blijven drinken hè,” zei ik. “Ik heb ook eens even met de gemeente gebeld wat zij doen met die hitte. Kreeg ik me toch een heleboel informatie op de mail. Van de GGD en de huisartsen en de zorgverleners. Dat ze extra opletten en zo. Nou, ik heb zelf ook opgelet en ik heb er niets van gemerkt de afgelopen dagen. Niemand van de gemeente of zo die bij ons kwam informeren hoe het met ons ging.” “Geen nazorg?” “Geen nazorg. Er is zoiets als Buurtplein. Dus ik bel ze. ‘Wat doen jullie voor de oude mensen in de buurt?’ vroeg ik. ‘Helpen jullie ze met boodschappen doen bijvoorbeeld?’ Weet je wat dat mens zei?” “Ik heb zo’n vermoeden dat je het me binnen luttele seconden gaat vertellen.” “Wat?” “Wat kreeg je als antwoord?” “Niets.” “Niets? Kreeg je geen antwoord?” “Nee. ‘Niets, daar hebben we geen geld voor,’ dat zei ze.” Ik hoorde de irritatie in de stem van mijn moeder. “Vroeger toen ik in de wijkraad zat deden we dat wel. Vooral met die strenge winters toen. Gewoon door kniehoge sneeuw een tas boodschappen brengen. Maar nu is er geen wijkraad meer, maar zijn het banen geworden, en is het directe contact met de bewoners er niet meer. Het is niet leuk meer.” “Maak je nou niet druk met die hitte moeder.” “Ja ja. Maar wij redden ons nog best. Je vader is al even buiten geweest vandaag om naar de kippen te kijken. En ik hoop dat ik vanmiddag wel even kan slapen.” “Volhouden hè!” zei ik. Mijn moeder moest lachen. “Dat doe ik al mijn hele leven, zoon, dus dan kan zo’n hittegolf er nog wel bij. Wanneer komen jullie trouwens weer, we hebben nog wel wat karweitjes voor in de tuin.” Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/ik-hoorde-de-irritatie-in-de-stem-van-mijn-moeder~ba9dcc2f/
2022-08-17||Tubbergen maakt als eerste kennis met dwang kabinet, wie volgt?||De Twentse gemeente Tubbergen voelt zich overvallen door het plan om driehonderd asielzoekers op het terrein van een hotel in Albergen op te vangen, liet de partijloze burgemeester Wilmien Haverkamp woensdag weten. “Waarom wordt dit van hogerhand opgelegd? Zo ga je niet met mensen om.” De argumenten van het Tubbergse gemeentebestuur zijn vanuit lokaal perspectief invoelbaar. Driehonderd asielzoekers in Albergen, een dorp met drieduizend inwoners, is ‘buiten verhouding’, vindt de gemeente, die onderzoekt of ze stappen kan nemen tegen het besluit. Maar of het kabinet daarvan onder de indruk is, is de vraag. Sterker: de kans is groot dat meer gemeenten de komende weken met een dergelijke overrompelingstactiek te maken krijgen. De landelijke overheid wil namelijk zo snel mogelijk zo veel mogelijk opvangplekken regelen. In een brief aan de Kamer lieten staatssecretaris Eric van der Burg (Asiel, VVD) en minister Hugo de Jonge (Wonen, CDA) er vorige week geen misverstand over bestaan hoe dat gaat gebeuren. Gemeenten die moeilijk doen, worden buitenspel gezet. Dat geldt voor de vestiging van azc’s in leegstaande gebouwen, zoals in Tubbergen, maar ook voor bijvoorbeeld het neerzetten van grote, tijdelijke tentenkampen of paviljoens op kavels die eigendom zijn van het rijk. Daarnaast onderzoekt het rijk of het instrument ook toepasbaar is voor grote zeecruiseschepen. Daarvan zijn er nu twee gehuurd, waarvan de eerste eind deze maand arriveert en de volgende in september. Nog steeds is er geen enkele gemeente die definitief een kade beschikbaar heeft gesteld. Toch moeten de schepen ergens aanmeren, en mogelijk gaat dat dus gepaard met dwang. Dat de nood hoog is, wordt dagelijks bewezen voor de poorten van het aanmeldcentrum in Ter Apel, met honderden buitenslapers en ook steeds meer opstootjes. Daarnaast zijn er de keiharde cijfers van het Centraal Orgaan opvang Asielzoekers (COA): voor eind dit jaar moeten er meer dan 15.000 plekken bij. Ook Vluchtelingenwerk hijgt de overheid in de nek. Op 15 september dient in Den Haag een kort geding, waarin de organisatie eist dat de opvang uiterlijk 1 oktober aan de wettelijke eisen voldoet. Met de huidige drastische aanpak zoekt het kabinet een uitweg uit de impasse. Daarmee maakt Den Haag geen vrienden. Gemeenten, die de handen al vol hebben aan de opvang van Oekraïners, vinden dat de crisis juist aan falend kabinetsbeleid te wijten is. Bovendien vrezen ze dat zo’n directieve manier van werken lokaal tot spanningen en protest leidt, iets wat dinsdag in Albergen al bewaarheid werd. Honderden mensen protesteerden voor het hotel. Tegelijk heeft een aantal lokale overheden boter op het hoofd. Asielopvang gebeurt tot nu toe op vrijwillige basis, en sommige gemeenten drukken structureel hun snor. Dat leidt ook onderling tot ergernis. “Alle burgemeesters kennen wel de verschillen tussen gemeenten die hun vinger op steken als er iets moet gebeuren en de gemeenten die achterover leunen, in de hoop dat niemand ze dan ziet “zei Theo Weterings, burgemeester van Tilburg en voorzitter van de commissie asiel van de Vereniging Nederlandse Gemeenten, onlangs. Deze zogenaamde ‘weigergemeenten’ zullen met de nodige zorgen naar het gebeuren in Tubbergen kijken. Staatssecretaris Eric van der Burg noemde het gegeven dat Tubbergen ‘ondanks vele verzoeken nog niets gedaan heeft’ op het gebied van asielopvang als een van de redenen om juist in deze gemeente de lokale overheid te passeren. “Er is door een aantal gemeenten te weinig geleverd op basis van vrijwilligheid.” Dat het de landelijke overheid menens is, is nu wel duidelijk. De situatie in Tubbergen zal ook met argusogen gevolgd worden in de Flevopolder. Daar heeft het COA grond aangekocht bij het dorp Bant, in de gemeente Noordoostpolder, om een tweede aanmeldcentrum te openen. Dat zou het zwaar overbelaste Ter Apel lucht moeten geven. De gemeente moet echter nog haar fiat geven. Gevraagd naar de stand van zaken, zei een woordvoerder vorige week dat de politiek ‘op zijn vroegst’ half september een besluit neemt. De vraag is of het kabinet daar op wil wachten. “Die vraag zou actueel kunnen worden, inderdaad,” aldus de woordvoerder. “Maar als ze verstandig zijn, wachten ze op onze beraadslagingen.” Voor de toekomst heeft het kabinet een wet in voorbereiding om gemeenten te verplichten een bepaald quotum aan asielzoekers op te vangen, een plan dat overigens door een meerderheid van de gemeenten gesteund wordt. Tot die wet er is, zal het onrustig blijven op asielgebied. Onder meer binnen regeringspartij VVD, de partij van staatssecretaris Van der Burg, wordt de gang van zaken kritisch bekeken. Veel VVD’ers hebben geen goed woord over voor de manier waarop de lokale autonomie ‘om zeep wordt geholpen’. Een aantal VVD’ers is voor een strenger asielbeleid, zoals een asielstop.||https://www.parool.nl/nederland/tubbergen-maakt-als-eerste-kennis-met-dwang-kabinet-wie-volgt~b28e8daa/
2022-08-17||Rechtbank wil met truc verdachte van liquidatie Shaquille Goedhart uit Spanje halen voor proces||De zaak over de moord op de 24-jarige Goedhart sleept zich al jaren voort. Rivelino V. (30) en Marc G. (28), vermoedelijk de schutters, en Badr K., de chauffeur van de vluchtauto, zijn in januari 2020 vrijgelaten uit voorarrest. Amsterdammer Badr K. werd vervolgens in maart 2020 in Spanje aangehouden voor betrokkenheid bij de liquidatie van de Marokkaans-Spaanse nachtclubeigenaar Abdelhadi Yaqout, een crimineel die lokaal bekendstond als ‘Marco’. Hij werd in de nacht van 20 op 21 januari 2019 doodgeschoten in Marbella. Tegen Badr K. en zijn eveneens Amsterdamse medeverdachte Omar C. (22) blijkt in die zaak recent levenslang te zijn geëist in Spanje – niet alleen voor de moord op Yaqout, maar ook voor het vormen van een criminele organisatie. Momenteel wordt een jury geformeerd, die de strafzaak inhoudelijk moet beoordelen. Wanneer dat zal gebeuren, is onbekend. Intussen wil de Amsterdamse rechtbank in september en oktober eindelijk de zaak behandelen over de moord op Shaquille Goedhart. Volgens de officieren van justitie werd hij door zijn ‘vrienden’ naar Hoptille gelokt, waarna hij met drie kogels in hoofd en hals werd vermoord. De schutters renden meteen na de moord de parkeergarage aan Haardstee in, waarna de vermoedelijke vluchtauto hard naar buiten kwam rijden. Voor de behandeling van deze strafzaak vormt de detentie van Badr K. in Spanje echter een flinke sta-in-de-weg. Hij wil zijn Amsterdamse zaak niet via een videoverbinding volgen en zijn advocaat Denise Wiedeman kan zijn zaak niet goed met hem voorbereiden. Ze is al twee keer naar Spanje gereisd om haar cliënt te bezoeken, maar kan moeizaam overleggen vanwege de gebrekkige faciliteiten in de Spaanse gevangenis en het ontbreken van het definitieve Nederlandse dossier. Op een zogeheten regiezitting eiste ze dat haar cliënt bij zijn proces aanwezig mag zijn en vroeg ze de rechtbank de behandeling van de zaak in elk geval tot maart aan te houden. Als K. in Spanje tegen die tijd zou zijn vrijgesproken of zijn voorarrest om formele redenen zou worden opgeheven, zou hij mogelijk naar Nederland kunnen komen. Anders zei Wiedeman ‘simpelweg de verdediging niet te kunnen voeren’ en zich mogelijk genoodzaakt te zien de zaak neer te leggen. De officieren van justitie erkennen dat ‘het recht aanwezig te zijn bij een proces een groot goed is’, maar stellen dat het ‘koffiedik kijken’ blijft wanneer Badr K. naar Nederland zou kunnen komen. “Het belang van de nabestaanden en de samenleving staat daar tegenover: dat een zaak als deze wordt afgerond binnen afzienbare tijd.” Op grond van een recente publicatie opperden de aanklagers dat de rechtbank opnieuw de gevangenneming zou kunnen bevelen voor de eerder vrijgelaten K., zodat de Spaanse autoriteiten kan worden verzocht hem tijdelijk over te leveren voor het Amsterdamse proces. “Dat zou een creatieve manier zijn om te proberen de impasse te doorbreken.” Gedurende een lange schorsing besloot de rechtbank die optie te proberen en inderdaad K.’s gevangenneming te bevelen. De zaak is aangehouden tot 22 september. Als K. niet aanwezig kan zijn, wil de rechtbank de zaak van zijn medeverdachten behandelen en die van K. uitstellen.||https://www.parool.nl/amsterdam/rechtbank-wil-met-truc-verdachte-van-liquidatie-shaquille-goedhart-uit-spanje-halen-voor-proces~b94a7174/
2022-08-17||Rechtbank staat inzet criminele burgerinfiltrant toe in grote drugszaak tegen Hells Angels||Mede op grond van bewijs dat door de criminele burgerinfiltrant onder codenaam A-4110 was gegenereerd, veroordeelt de rechtbank in de zaak-Vidar tegen Friese Hells Angels vijftien verdachten tot straffen oplopend van 80 uur werkstraf tot zeven jaar cel. De vijf andere verdachten zijn vrijgesproken. De hoofdverdachten worden veroordeeld voor de handel in harddrugs, witwassen, deelname aan een criminele organisatie en wapenbezit. Het lang slepende proces Vidar werd door spelers in alle gremia van het Nederlandse strafrecht met grote belangstelling gevolgd. Na de geruchtmakende IRT-affaire in de jaren negentig was de inzet van criminele burgerinfiltranten immers verboden. Destijds hadden opsporingsambtenaren in de jacht op de georganiseerde misdaad zogeheten criminele ‘groei-informanten’ ingezet, die zich gedurende meerdere jaren mengden onder grote Nederlandse spelers in de internationale drugshandel, met als doel zo veel mogelijk betrokkenen en gebruikte bedrijven in beeld te krijgen. De opsporingsdiensten lieten daarom grote partijen drugs ongemoeid door. Na een door de Tweede Kamer aangenomen motie van Kamerlid Jeroen Recourt (PvdA) werd het taboe op de criminele burgerinfiltrant door de landelijke leiding van het Openbaar Ministerie (OM) in september 2014 geschrapt. De zaak-Vidar was de eerste zaak waarin het OM sindsdien een criminele burgerinfiltrant heeft ingezet. Advocaten hadden daar gedurende het proces uitvoerig tegen geprotesteerd. De Friese rechtbank oordeelt nu dat ‘voldoende wettelijke basis’ bestaat voor de inzet van deze A-4110, een ex-gedetineerde die naast zijn uitkering contant werd betaald voor zijn heimelijke werk voor justitie. Hij papte aan met onder meer leden van de Hells Angels in Harlingen. Het OM heeft voldaan aan de gestelde voorwaarden, vinden de rechters, tot teleurstelling van de verdachten en hun raadslieden. Zowel taalkundig als volgens de wetshistorie is een crimineel niet uitgesloten als het om de inzet van een burgerinfiltrant gaat. Bovendien hoeft de rechterlijke macht zich bij de interpretatie van de wet niet te laten leiden door wat een Kamermeerderheid politiek heeft beoogd of een minister vond. Dat zou volgens de rechtbank in strijd zijn met de scheiding der machten. De criminele burgerinfiltrant mag van de rechtbank ‘bij hoge uitzondering’, als ultimum remedium, worden ingezet. Dat mag alleen als alle traditionele opsporingsmiddelen onvoldoende zicht op zware criminelen hebben geboden, de inzet kort duurt en geen sprake is van een groei-informant die een steeds grotere rol gaat spelen. A-4110 was ‘relatief beperkt geïnfiltreerd’ in de drugsorganisatie van de Hells Angels en dat was ‘proportioneel’, ook omdat het ongeveer één jaar duurde. Observaties, heimelijke gespreksopnames, afgeluisterde telefoons en vier pseudo-aankopen hadden bijvoorbeeld onvoldoende bewijs opgeleverd. A-4110 heeft verdachten niet uitgelokt in de harddrugs te handelen, zoals advocaten omstandig hadden betoogd. De manier waarop de politie hem aanstuurde, kan volgens de rechtbank de ‘toets der kritiek doorstaan’. Onder advocaten klonk woensdag een diepe zucht van teleurstelling: weer krijgt het OM meer ruimte.||https://www.parool.nl/nederland/rechtbank-staat-inzet-criminele-burgerinfiltrant-toe-in-grote-drugszaak-tegen-hells-angels~b2d416d2/
2022-08-17||Loonkloof tussen seksen in kunstwereld veel groter dan elders: ‘Werk wordt bij vrouw als hobby gezien’||Je zou het niet direct van deze sector verwachten, maar de loonkloof in de beeldende kunsten is nog veel groter dan elders, stelt Women Inc. Met ABN Amro heeft de organisatie die zich inzet voor de emancipatie van vrouwen een verkennend onderzoek gedaan naar gender(on)gelijkheid in de kunstwereld. Vrouwen hebben wel de ambitie om kunstenaar te worden: 70 procent van de studenten op de kunstacademie is vrouw. Maar uiteindelijk verdienen mannen veel meer. Al is het voor veruit de meeste kunstenaars überhaupt geen vetpot. Mannen verdienen er een gemiddeld jaarinkomen van een kleine 15.000 euro mee, vrouwen minder dan 10.000 euro. Mannen verdienen dus 50 procent meer. De onderzoekers hebben literatuuronderzoek gedaan en mensen uit de kunstwereld geïnterviewd. Wat blijkt: vrouwen worden minder vaak door een galerie vertegenwoordigd en daardoor wordt hun werk minder vaak op veilingen aangeboden. Minder dan een op de tien kunstwerken op een veiling is gemaakt door een vrouw. En er wordt ook nog eens de helft minder voor betaald. Volgens de Cultuurmonitor van de Boekmanstichting moeten vrouwelijke kunstenaars vaker dan hun mannelijke collega’s een baan erbij nemen om rond te komen: 26 procent tegenover 16 procent. Het is een treurig stemmende opsomming, stelt Sander Heithuis van Women Inc. vast. Waarom verdienen vrouwelijke kunstenaars zoveel minder? Kunst is toch bij uitstek subjectief? Er is niet één oorzaak aan te wijzen, zegt Heithuis. “Het is een complexe optelsom van factoren die elkaar versterken en in stand houden.” Een daarvan is het historische perspectief: de beroemde meesters waren immers allemaal mannen. Dat zie je terug in de musea, in de eregalerijen, maar ook in de lesstof op de kunstacademies. Kijk alleen al naar de ‘kunstbijbels’, zegt Heithuis. In de oorspronkelijke versies van The Story of Art (1961) en History of Art (1962) werden nul vrouwelijke kunstenaars genoemd. “Dat is in latere edities bijgesteld naar 5 procent, maar toch.” Hanna Klarenbeek, curator van het Paleis Het Loo, berekende dat er in de 19de eeuw naast de ongeveer 6200 mannelijke kunstenaars ook zo’n 1100 vrouwelijke kunstenaars actief waren. “Ze waren er wel, maar ze werden niet tentoongesteld en hun werk werd dus ook niet verkocht,” zegt Heithuis. Het lijkt wel alsof vrouwen daar eeuwen later nog steeds last van hebben, zegt beeldend kunstenaar Sarah van Sonsbeeck, winnaar van de Theodora Niemeijer Prijs en niet betrokken bij het onderzoek. “Voor een mannelijke kunstenaar is het creëren van kunst een baan, maar bij vrouwen wordt het vooral als hobby gezien. Dat is een wonderlijk cliché. Met zo’n vooroordeel is het echt lastiger om over bedragen te onderhandelen.” Van Sonsbeeck denkt dat een groot deel van het probleem ook schuilt in het gegeven dat veruit de meeste galeriehouders en museumdirecteuren man zijn. Mannen gaan dus over het geld. “Kunst gaat over herkenning. Omdat mannen bepalen welke kunst wordt aangekocht of wordt tentoongesteld, zal dat vooral werk zijn waar zij zich in herkennen.” Van Sonsbeeck verwacht dat er vanzelf meer werk van vrouwen wordt aangekocht als er meer vrouwen op dit soort topposities zitten. Het is ook een van de aanbevelingen van Women Inc.: meer vrouwen in de directies. Lichtpuntjes zijn er ook: in tien jaar tijd is de prijs voor werken van vrouwen verdubbeld en vrouwen lijken even vaak in aanmerking te komen voor kunstfondsen. Maar er is nog veel te doen, zegt Heithuis. Zo moet de sector zich bevrijden van de overtuiging dat ‘het kunstenaarschap volledige toewijding vereist en niet te combineren is met de zorg voor een kind’. Vrouwelijke kunstenaars hebben daar het meeste last van, merkt ook Van Sonsbeeck, kersverse moeder van een zoontje van twee maanden. “Ik heb mijn zwangerschap ook best lang uitgesteld. Want hoe kan ik rondkomen mét een kind? En hoe ga ik mijn tijd verdelen? Al mijn kunstenaars-vriendinnen hebben er een baan bij.”||https://www.parool.nl/amsterdam/loonkloof-tussen-seksen-in-kunstwereld-veel-groter-dan-elders-werk-wordt-bij-vrouw-als-hobby-gezien~bcfbd91d/
2022-08-17||PSV’er Joey Veerman zal thuis tegen Rangers opnieuw de beste man zijn||Benítez maakte natuurlijk een beslissende fout. Keepersfouten zijn zo zichtbaar dat de schuldvraag niet hoeft te worden gesteld. De fout van een verdediger kan na dertig seconden al vergetelheid zijn, ondanks fatale gevolgen. In het begin van de veertigste minuut, ik noteerde 39.10, gaf Ramalho een bal weg door hem over vijftien meter door het midden bij een Schot neer te leggen. Een halve minuut later maakten de Rangers gelijk. Het was een mooie aanval, die begon met het balverlies van de PSV’er. Er bestaan ook vrijwel onzichtbare en onmisbare hulplijnen. Teze schoof na een corner in een woud van benen de bal door de enkels van een Schot. Sangaré schoot hem erin. Ik geloof dat de assist pas in de vierde herhaling zichtbaar was. PSV gaat vermoedelijk winnen in Eindhoven. Joey Veerman zal dan opnieuw de beste man zijn.||https://www.parool.nl/sport/psv-er-joey-veerman-zal-thuis-tegen-rangers-opnieuw-de-beste-man-zijn~b892af3f/
2022-08-17||Remkes haalt uit naar supermarkten om wegblijven bij stikstofgesprekken||Volgens Remkes was het een stevig gesprek, waarbij de ondernemers flinke kritiek hebben geuit op het kabinetsbeleid. Zo werd er onder meer gesproken over innovaties als oplossing voor het stikstofprobleem en de lastige manier waarop nieuwe vindingen gecertificeerd kunnen worden. Minister Christianne van der Wal zei in een reactie innovatie te willen omarmen als oplossing van het stikstofprobleem, naast het verkleinen van de veestapel. “Maar het moet wel juridisch houdbaar zijn,” zei ze na de bijeenkomst. “Het moet voor de boeren geen desinvestering zijn.” De minister beloofde toch samen met de ondernemers nog eens te kijken naar de mogelijkheden die er zijn om met innovatie de crisis te lijf te gaan. Remkes haalde na de bijeenkomst nog eens uit naar de levensmiddelenindustrie. Zij wil net als de veevoerbedrijven en de zuivelbedrijven niet met Remkes spreken, maar deze partijen hebben volgens hem wel een belangrijke rol in de discussie. Supermarktkoepel CBL vindt het vooral van belang dat het kabinet en de boerenorganisaties eerst weer met elkaar om tafel gaan om tot oplossingen te komen. Remkes vindt dat niet nodig. “De supermarkten hebben de mond vol van maatschappelijk ondernemen. Maar deze houding getuigt daar niet van.” Milieudefensie noemt het ‘niet verrassend’ dat de levensmiddelensector wegloopt voor zijn verantwoordelijkheid in de stikstofcrisis. “De grote voedselbedrijven schitteren door afwezigheid in de gehele klimaatcrisis,” aldus de organisatie. In het bijzonder noemt Milieudefensie de rol van Albert Heijn-moeder Ahold Delhaize. “Het concern doet vrijwel niets aan 95 procent van de aan zijn producten gelinkte CO2-uitstoot. Het is echt de hoogste tijd dat bedrijven als Ahold Delhaize een fatsoenlijke bijdrage gaan leveren aan het oplossen van de klimaatcrisis en de stikstofcrisis.” Bij het gesprek waren vertegenwoordigers van Bouwend Nederland, VNO-NCW en MKB-Nederland. Daarnaast waren ministers Hugo de Jonge (Volkshuisvesting) Micky Adriaansens (Economische Zaken) en Christianne van der Wal (Natuur en Stikstof) aanwezig in Arnhem. Voor Van der Wal betekende het bezoek aan Arnhem een korte terugkeer naar het provinciehuis waar ze vorig jaar nog werkte als gedeputeerde. De bouwsector komt regelmatig in de knel met nieuwe bouwprojecten als hier extra stikstof bij wordt uitgestoten op kwetsbare natuur. Duizenden geplande projecten raken daardoor vertraagd of konden niet doorgaan. “Er is dus snelheid nodig,” zei Maxime Verhagen van Bouwend Nederland. Om dit wel weer mogelijk te maken, presenteerden de bouwers vorig jaar samen met onder meer land- en tuinbouworganisatie LTO Nederland een apart plan om uit de stikstofcrisis te komen. Daarin staat dat de uitstoot in 2030 met zo’n 40 procent verminderd moet zijn, waar het kabinet nu uitgaat van een halvering. Ingrid Thijssen van werkgeversorganisatie VNO-NCW was blij dat ze de kans kreeg nog eens met Remkes en leden van het kabinet over de kwestie te spreken. “We zijn nogal gefrustreerd dat ons plan niet door Den Haag is omarmd. Daarom zijn we blij om nog eens aandacht te vragen voor hoe het beleid anders kan.” In het plan, waar ook natuurorganisaties en ondernemerspartijen VNO-NCW en MKB-Nederland aan meeschreven, staan verduurzamingsvoorstellen voor onder meer de industrie, bouw en energiesector. Het voorstel zou jaarlijks zo’n 1,7 miljard euro kosten, maar dan zouden de problemen rond het verlenen van bijvoorbeeld bouwvergunningen en stalaanpassingen wel direct tot het verleden behoren. Maandag praatte Remkes al met natuur- en milieuorganisaties. Donderdag gaat hij in gesprek met onder meer de banken Rabobank, ABN Amro, ING en Triodos. Ook brancheorganisatie Transport en Logistiek Nederland is er dan bij. Volgende week zijn gemeenten, provincies en waterschappen aan de beurt. Boerenorganisaties zelf denken dat de gesprekken tussen Remkes en allerlei koepelorganisaties niets zullen opleveren.||https://www.parool.nl/nederland/remkes-haalt-uit-naar-supermarkten-om-wegblijven-bij-stikstofgesprekken~be262437/
2022-08-17||Oude Diamantbeurs wint internationale architectuurprijs||De jury roemt architectenbureaus ZJA en Heyligers architects voor het terugbrengen van de allure van het gebouw dat ruim 110 jaar oud is. Het ontwerp van Gerrit van Arkel uit 1911 was door verbouwingen aangetast. De ontwerpers hebben niet alles in oude staat teruggebracht: voor de toevoeging van een glazen koepel op het dak krijgen ze al enige jaren lof. Jaap Huisman, architectuurjournalist van onder andere deze krant, wijst erop dat deze prijs bijzonder is. “Ze wordt uitgereikt door Chicago Athenaeum Museum of Architecture and Design, een van de toonaangevende instituten van de wereld. Het is bijzonder als een Amerikaanse jury zo’n prijs geeft aan een Nederlands architectenbureau.” Hij prijst de ruimte die door de koepel op het dak is geschapen: deze wordt onder meer gebruikt voor recepties en borrels. Huisman zegt dat met het warme weer de ruimte niet ideaal is: de glasconstructie werkt als een broeikas en zorgt voor hoge temperaturen. Toch prijst hij het ontwerp van ZJA als een ‘bijzonder staaltje vakmanschap’. Het is niet voor het eerst dat Capital C in de prijzen valt. In 2020 werd het bureau bekroond met de Mipim-Award. In de stad zijn meer gebouwen te vinden waar ZJA bij betrokken was. De grote kas van de Hortus Botanicus is door het bureau gerestaureerd, net als metrostation Ganzenhoef. De laatste jaren oogst het bureau lof vanwege de Albert Cuypgarage onder de Boerenwetering en de fietsenstalling onder het Kleine-Gartmanplantsoen.||https://www.parool.nl/amsterdam/oude-diamantbeurs-wint-internationale-architectuurprijs~bbf9c591/
2022-08-17||Boekenweekgeschenk Salman Rushdie uit 2001 gratis online beschikbaar||Woede is de titel van het Boekenweekgeschenk van Salman Rushdie uit 2001. Hij was de eerste buitenlandse schrijver die werd uitgenodigd met zijn pen de Boekenweek kracht bij te zetten. Hij schrijft over die Book Week  in zijn autobiografie uit 2012, Joseph Anton. Op het Boekenbal in de Stadsschouwburg maakte hij (maar misschien nog wel meer zijn toenmalige ravissante echtgenote Padma Lakshmi, zoals hij constateerde) op de rode loper furore . Joseph Anton is de schuilnaam waaronder Rushdie (naar Joseph Conrad en Anton Tsjechov, bijgenaamd Joe) tien jaar ondergedoken moest leven na de fatwa die Ayatollah Khomeini in 1989 over hem uitsprak vanwege zijn roman De duivelsverzen. Maar sinds de millenniumwisseling bewoog Rushdie zich in zijn nieuw verkozen woonplaats vrijer door het leven. Woede was met 254 bladzijden bijna drie keer zo dik als de meeste Boekenweekgeschenken, maar voor Rushdie een dunnetje. Dat smaakte naar meer, schrijft hij in Joseph Anton – met ook meteen de opmerking dat hem dat nadien en ook in zijn persoonlijke verhaal van meer dan 600 bladzijden niet is gelukt. De stichting CPNB die de Boekenweek organiseert en lezerscommunity Hebban hebben in overeenstemming met Andrew Wylie, de agent van de vrijdag bij een aanslag op zijn leven ernstig gewond geraakte schrijver, besloten Woede gratis online beschikbaar te stellen. “Na de aanslag op zijn leven vorige week overheersen zowel woede als een gevoel van machteloosheid,” aldus en verklaring van de samenwerkende organisaties. “Dat iemand geprobeerd heeft een schrijver en voorvechter van het vrije woord monddood te maken, is verschrikkelijk. Bedreiging en geweld zijn nooit een oplossing. Inmiddels weten we dat Rushdie de aanslag waarschijnlijk overleeft. Laten we er samen voor staan dat de pen machtiger blijft dan het zwaard en zijn werk herlezen.” Woede verscheen in een oplage van 725.000 exemplaren, tot verwondering van Rushdie zelf. Het thema van de Boekenweek was dat jaar ‘Het land van herkomst – schrijven tussen twee culturen’. Maar als internationale roman verdronk Fury , over een historicus van Indiase afkomst die een moeizaam huwelijk ontvlucht door zich in New York te vestigen, door de aanslagen van elf september. Tijdens de Boekenweek 2021 was het verhaal wel tijdelijk opnieuw digitaal verkrijgbaar: naar aanleiding van 20 jaar hoofdsponsorschap van NS werd er een e-bookbundel samengesteld met de Boekenweekgeschenken van 2001 tot en met 2020. Het groene licht voor de nieuwe online publicatie kwam woensdagmiddag.||https://www.parool.nl/wereld/boekenweekgeschenk-salman-rushdie-uit-2001-gratis-online-beschikbaar~b3436e5a/
2022-08-17||Watertekort: hoe gaan Amsterdamse bedrijven ermee om?||Jan Scharrenberg (29) van BOB Autowas merkt dat klanten de oproep serieus nemen. “Wij krijgen wekelijks mailtjes van klanten met de vraag of het met de huidige watertekorten, wel verstandig is een auto bij ons te wassen.” Vaak stelt hij zijn klanten gerust en brengt hij ze op de hoogte van de duurzame wijze waarop de wasstraat met water omgaat. “Wij werken met een recyclesysteem waarmee 90 procent van ons water wordt hergebruikt. Als je je auto wilt wassen, is dat bij ons het meest duurzaam,” beweert Scharrenberg. Rijkswaterstaat riep eerder al op tot saamhorigheid in watergebruik. Door de aanhoudende droogte verdeelt het Managementteam Watertekorten (MTW) sinds augustus het water in Nederland. Volgens directeur-generaal van Rijkswaterstaat Michèle Blom is het niet solidair als de een uitgebreid zijn tuin besproeit, terwijl de ander zijn gewassen niet mag beregenen. De oproep om bewuster met water om te gaan is iets waar ze bij het Flevoparkbad in Amsterdam-Oost graag gehoor aan geven, vertelt teamleider Melissa Huisman (33). “Waar je voorheen drie minuten bij ons kon afspoelen, zijn dat er nu twee geworden.” Een paar weken terug werd al bekend dat de watertemperatuur in het zwembad drie à vier graden werd verlaagd om energiekosten te besparen. De maatregelen leiden soms tot onbegrip bij bezoekers. “Maar als ze horen van het watertekort, tonen de meeste mensen begrip,” aldus de teamleider. Door het watertekort en de hoge energieprijzen merkt clubmanager Mohammed Ouaski (31) van Fit For Free aan de Willem de Zwijgerlaan dat er meer mensen dan normaal gebruikmaken van de douches. Hoewel de sportschool niet per se aan waterbesparende maatregelen doet, ziet Ouaski wel degelijk een verschil in watergebruik. “Aan het einde van de dag zijn de douches echt vies.” Hoewel hij niet kan bewijzen dat leden enkel langs komen voor een douchebeurt, weet hij zeker dat dit gebeurt. “Van een andere sportschoolhouder heb ik weleens gehoord dat daklozen een sportabonnement afsluiten – puur voor de wc en de douche.” Uit een rondgang langs Amsterdamse bedrijven blijkt dat het aanpassen van waterverbruik ingewikkeld is. Volgens Savitri Groag (42), duurzaamheidscoördinator bij Artis, is het onmogelijk om ‘zomaar’ op water te bezuinigen. “Sommige planten zijn dierenvoer. Het is geen optie om die niet te besproeien.” De huidige watertekorten onderstrepen volgens haar het belang van een duurzaamheidstransitie, ook bij het verbruik van water. “In 2030 wil Artis een ecologische voetafdruk van nul. De trein daarvoor is aan het rijden, maar dat heeft tijd nodig.” Momenteel haalt het dierenpark de helft van de watervoorziening uit regenwater en de grachten. Voor sommige productieprocessen heb je ‘gewoon veel water’ nodig, dit kun je niet zo maar aanpassen vertelt Tiemen van Mourik (37), kwaliteitsmanager bij Brouwerij ’t IJ. Per liter geproduceerd bier wordt gemiddeld zo’n zes liter water verbruikt. Dat is voor het bier zelf, maar ook voor het gehele proces eromheen: koelen, verwarmen, reinigen en spoelen. Bezuinigen op water is daarom lastig, zegt Van Mourik. “We kunnen niet minder gaan produceren, want we moeten aan een bepaalde vraag voldoen.” Een terugkerende waterbesparende tip is het zuinig besproeien van de tuin of balkonplantjes. Hoe gaan tuincentra in Amsterdam om met het watertekort? Eigenaar Ruud Ottenhof (58) van Tuincentrum Osdorp heeft geen extra maatregelen getroffen. Volgens hem is de wijze waarop de planten en bloemen bij het tuincentrum nu van water worden voorzien, de meest duurzame. “Plantje voor plantje geven we exact de benodigde hoeveelheid water, meer of minder kan niet.” Hij verbruikt daarbij gemiddeld zo een 15 kuub per maand, omgerekend is dat circa 15000 liter. Om dit getal in perspectief te zien geeft Waternet een voorbeeld: indien je een kwartier je tuin besproeit, verbruik je volgens de organisatie al snel 1000 liter water per keer. Beter kun je bijvoorbeeld regenwater opvangen in een regenton en dat water voor de irrigatie van je gewassen gebruiken.||https://www.parool.nl/amsterdam/watertekort-hoe-gaan-amsterdamse-bedrijven-ermee-om~ba41cef9/
2022-08-17||Betoverende animatie in Crusoë-hervertelling The Island||Robinson zit alleen op een onbewoond eiland, dromend van supermarkten en kookboeken. Wanneer een bootvluchteling als enige overlevende aanspoelt op het eiland, noemt Robinson deze onfortuinlijke gelukszoeker Vrijdag en neemt hem onder zijn hoede, al stelt regisseur Anca Damian direct daarna de vraag wie hier eigenlijk wie redt. De oplettende lezer heeft uiteraard al de parallellen opgemerkt met Daniel Defoes klassieke roman Robinson Crusoë. Maar Damians film The Island is niet zozeer een verfilming van dat boek, hij is eerder geïnspireerd door de miniopera die Ada Milea en Alexander Balanescu maakten op basis van het toneelstuk Insula van de Roemeense dichter Gellu Naum, die daarmee weer een herinterpretatie maakte van Daniel Defoes roman. Dat betekent in praktijk dat er elementen uit Defoes boek te herkennen zijn in The Island, maar het is alsof ze samen met nog veel meer ideeën in een grote grabbelton zijn gegooid, door elkaar geschud en over de kijker worden uitgestrooid in een muzikale potpourri. Vrijdag is niet het enige dat aanspoelt. Het eiland raakt steeds meer bezaaid met elementen die elk hun eigen thematiek meebrengen. De afvalberg van de consumptiemaatschappij, vluchtelingen die als probleem worden bestempeld, het westerse redderscomplex. Maar in de soms wel erg abstracte scènes heb je soms wel het vermoeden dat er iets betekenisvol wordt gezegd, maar is niet echt helder wat dat dan precies is. Maar dan is daar altijd nog de betoverende animatie. In Marona (2019), over een hondje dat terugkijkt op haar leven, liet regisseur Anca Damian al haar speelse omgang met animatie zien. Hier trekt ze die lijn door met een wonderlijke mix van handgetekende en digitale animatie, van collages waarin alledaagse voorwerpen een andere betekenis krijgen, zoals een zeemeermin met een staart van plastic emmers. Het is die beweeglijke en fantasierijke animatie die je, zelfs als het inhoudelijk een beetje wegdrijft, toch meevoert.||https://www.parool.nl/kunst-media/betoverende-animatie-in-crusoe-hervertelling-the-island~bea43317/
2022-08-17||Animatiefilm Le sommet des dieux doet wat docu’s over bergbeklimmen vaak niet lukt||Le sommet des dieux gaat over obsessie: de obsessie van een fotojournalist om de waarheid over een bergbeklimmer te achterhalen en de obsessie van bergbeklimmers om een berg te bedwingen. De Japanse fotojournalist Fukamachi Makoto is op zoek naar de camera van George Mallory, die in 1924 vlak bij de top van de Mount Everest om het leven kwam. Was Mallory op weg naar boven of naar beneden? De camera zou uitsluitsel moeten geven. De Franse animatiefilm begint met een mysterie over de identiteit van de eerste persoon die de top van de Mount Everest bereikte, maar verandert langzaam in een existentieel mysterie: waarom zou iemand bereid zijn om ernstige verwondingen en zelfs de dood te riskeren om de top van een berg te bereiken? Le sommet des dieux is bovenal een zeer geslaagde animatiefilm. De animatie is boeiend, het sounddesign is indringend en het verhaal intrigeert met zijn complexe vertelstructuur. Le sommet des dieux is gebaseerd op de gelijknamige mangaserie, die weer gebaseerd is op echte gebeurtenissen. Hoewel alles getekend is, heeft de film een inzet die vaak lijkt te ontbreken in documentaires over het onderwerp: de film is bij vlagen angstaanjagend en deinst er niet voor terug om de verschrikkingen van bergbeklimmen in gruwelijk detail te laten zien. Dat Le sommet des dieux zo goed is, is te danken aan de strakke regie. Regisseur Patrick Imbert beheerst de filmtaal volledig. Hij maakt gebruik van verschillende hoeken, close-ups en wijde shots om de angst en schoonheid van het bergbeklimmen over te brengen. Geholpen door een prachtige score, die een combinatie van stilte, muziek en achtergrondgeluiden gebruikt, creëert Imbert een meeslepende ervaring.||https://www.parool.nl/kunst-media/animatiefilm-le-sommet-des-dieux-doet-wat-docu-s-over-bergbeklimmen-vaak-niet-lukt~beccacbd/
2022-08-17||Destello bravío: Spaanse vrouwen in een door onverschillige mannen geregeerde wereld||Deze week verschijnen twee films die werden gedraaid op het Spaanse platteland, in de geboortestreek van de maaksters, met lokale inwoners als niet-professionele acteurs. Twee films ook die elk op hun manier tonen hoe het traditionele leven op dat platteland op zijn einde loopt. Toch verschillen ze als dag en nacht – en dat kunnen we deels letterlijk nemen. Waar het zonovergoten Alcarràs zich richt op het alledaagse, speelt het magisch-realistische Destello bravío zich af in schemering en schaduw. Ainhoa Rodríguez keerde voor het maken van haar speelfilmdebuut terug naar haar geboortestreek Extremadura, in het zuidwesten van Spanje, tegen de grens met Portugal. Ze bleef er bijna een jaar en werkte met vrouwen uit de lokale gemeenschap in workshops, die niet alleen draaiden om hun verhalen maar vooral ook om beweging. Destello bravío werd deze spelers dus letterlijk op het lijf geschreven. Maar de film is geen simpele weergave van hun dagelijkse realiteit. Rodríguez maakt er nadrukkelijk geen documentaire van, door zorgvuldige, atypische kadrering en door het vervreemdende geluidsontwerp, dat de klanken van de natuur door een digitale mangel gooit. Meer dan de realiteit verbeeldt de film de belevingswereld van deze vrouwen, hun fantasieën en nachtmerries. Verschillende verhalen worden verweven als tot lappendeken: losse onderdelen die op zichzelf staan en toch ook samenhangen. Er is het verhaal van Cita, die uit een ongelukkig huwelijk wil ontsnappen. Dat van Maria, die rouwt om haar overleden echtgenoot. En dat van Isa, die op cassettes boodschappen voor haar toekomstige zelf opneemt, waaronder een waarschuwing voor de ‘grote flits’ die de film zijn titel geeft. Uit deze en andere portretten doemt langzaam maar zeker een beeld op van vrouwenlevens in een door onverschillige mannen geregeerde wereld. Rodríguez zegt het patriarchaat de wacht aan, zonder ook maar een seconde didactisch te worden. Daarvoor is haar beeldtaal te uniek, haar vertelstijl te mystiek.||https://www.parool.nl/kunst-media/destello-bravio-spaanse-vrouwen-in-een-door-onverschillige-mannen-geregeerde-wereld~b7bae5a9/
2022-08-17||Niet de overheid, maar multinationals zijn het doelwit van de boze boeren in Alcarràs||Het is interessant hoe de actualiteit een film in een nieuw licht kan zetten. Als Alcarràs afgelopen februari in Nederland was uitgebracht, direct nadat hij op het filmfestival van Berlijn de Gouden Beer won, hadden de scènes rond boerenprotesten weinig opzien gebaard. Nu is dat wel anders, ook al staan die scènes eigenlijk haaks op het hart van de film. De Spaanse Carla Simón toont in haar tweede speelfilm een heel ander soort protest dan wat in Nederland de afgelopen weken te zien was. Haar hoofdpersonen richten hun woede niet tegen een overheid die hen dwingt te krimpen, maar juist tegen de multinationals die aansturen op schaalvergroting en kleine boeren uit de markt prijzen. De protesten zijn, zoals veel in Alcarràs, uit het leven gegrepen. “We hadden eigenlijk het liefst op een echt protest gefilmd, maar vanwege covid was dat onmogelijk,” vertelt Simón in een videogesprek. “Maar we maakten het zo echt mogelijk: de mensen in die scènes zijn echte boeren die al veel van dat soort protesten hebben meegemaakt.” Die mensen had Simón leren kennen via het uitvoerige castingproces voor haar film, die vrijwel volledig wordt bevolkt door niet-professionele acteurs. “Gelukkig deden we onze casting al voor de pandemie losbrak,” lacht ze. “We konden nog gewoon zonder maskers langs dorpsfeesten, scholen, boerencoöperaties. We nodigden iedereen die wilde uit voor een auditie, in totaal bijna negenduizend mensen – lichtelijk gestoord.” Alcarràs draait om een boerengezin dat aan het begin van de film te horen krijgt dat ze aan het eind van de zomer de grond moeten verlaten waar ze al drie generaties kleinschalig perziken telen. Nog slechts één zomer, één oogst is hen er gegund. De film is genoemd naar de gemeente in Catalonië waar hij zich afspeelt, in de regio waar Simón zelf een deel van haar jeugd doorbracht. Het was voor haar om meerdere redenen belangrijk om met echte boeren uit de regio te werken, in plaats van professionele acteurs in te vliegen. “Ten eerste is er het lokale accent. Maar belangrijker: een boer is een boer. Dat voel je, in hoe iemand op een tractor stapt, een hooivork vasthoudt of door het veld loopt. Die authenticiteit had de film nodig. Het gevoel van verbondenheid met het land, waar de film over gaat, dat voelen deze mensen echt zo.” In haar debuut Estiu 1993 fictionaliseerde Simón haar jeugdjaren op de boerderij van haar oom, waar ze als zesjarige terechtkwam na de vroege dood van haar beide ouders. Diezelfde boerderij inspireerde haar nu voor Alcarràs. “Terwijl ik Estiu 1993 maakte, overleed mijn grootvader,” legt Simón uit. “Daardoor ging ik nadenken over wat er zou gebeuren als die perzikbomen die hij had geplant er niet meer zouden zijn.” Het perspectief van Alcarràs wisselt tussen de drie kinderen van boer Quimet, maar houdt ook ruimte voor de andere leden van het gezin en hun verwanten. Quimets kinderen zetten zich in Alcarràs af tegen de onverzettelijkheid van hun vader. Oudste zoon Roger staat te popelen de boerderij over te nemen en het op zijn manier te doen; tienerdochter Mariona houdt zich juist liefst zo ver mogelijk van de perzikbomen; en jongste dochter Iris trekt naar haar oude grootvader, die bij het gezin inwoont op de boerderij die hij ooit begon. Dat jongleren met personages was voor Simón de grootste uitdaging aan de film. “Het was misschien logischer geweest om Quimet als hoofdpersoon te kiezen. Maar ik ben geen man van 45, ik kon me niet genoeg in hem alleen verplaatsen,” legt ze uit. “Door de hele familie tot hoofdpersoon te maken, kon ik er zelf ook bij. Zo is de film deels ook een portret geworden van hoe emoties door een familie heen golven, hoe ze worden overgegeven van de een op de ander.” Die golf aan emoties begint vaak bij de diep weggestopte wanhoop van Quimet, die geen toekomst ziet in zijn levenswijze. “Veel van de kleine boeren die ik tijdens de research voor de film ontmoette, voelen die wanhoop,” vertelt Simón. “Ze willen niet dat hun kinderen het bedrijf overnemen, want ze zien er geen toekomst in. Ze krijgen nu soms maar 15 cent voor een kilo perziken die aan de consument wordt verkocht voor 3 euro, dus er blijft enorm veel geld aan de strijkstuk hangen. De prijzen zouden gereguleerd moeten worden, maar ik zie weinig politieke interesse in deze kleinschalige boerenfamilies.” “De enige hoop die ik voor hen zie, is biologisch gaan boeren. Daar loont het juist om kleinschalig te werken – voorlopig, in ieder geval. Maar die transitie kost tijd, het duurt jaren, dat kan lang niet iedereen zich veroorloven.”||https://www.parool.nl/kunst-media/niet-de-overheid-maar-multinationals-zijn-het-doelwit-van-de-boze-boeren-in-alcarras~b1225a106/
2022-08-17||De première van Nope is een uitstekend moment om Spielbergs spektakelfilms er weer bij te pakken||In de zomervakantie reden we meestal naar een Franse kust. De route werd voor vertrek uitgestippeld met gidsen en wegenkaarten van Michelin. Ik was een kind en had er geen verstand van. Mijn beheersing van de Franse taal was gebrekkig maar de komedies van Louis de Funès gingen erin als koek. De Franse driftkikker was in de jaren zestig en zeventig ongekend populair in de Nederlandse bioscopen. De avonturen van Rabbi Jacob (1973) was favoriet, ik herinner me een doldwaze achtervolging in een kauwgomballenfabriek. Tijdens een vakantie zag ik langs de Franse provinciewegen overal hetzelfde filmaffiche, dat mij in een staat van hevige opwinding bracht. De film heette Les Dents de la mer (de tanden van de zee) en ging zo te zien over een gigantische haai die zwemmers verschalkt. Die zomer wilde ik maar een ding: ik moest de haaienfilm zien. Maar dat mocht niet. Ik was te jong en werd al geplaagd door hevige nachtmerries over vampiers. Meer monsters met vlijmscherpe tanden zien was geen goed idee. Het zou nog jaren duren voor ik Steven Spielbergs Jaws (1975) kon zien. De Franse strandvakanties en Louis de Funès waren intussen vervlogen. Voordat Nederland net zoveel videotheken als snackbars telde kon het lang duren tot een oude film weer bekeken kon worden. Toen ik Jaws eindelijk zag had ik de vervolghaai in Jaws 2 (1978) al in actie gezien. Die tweede film staat nu te boek als het beste vervolg, maar dat is geen verdienste: nakomertjes Jaws 3-D en Jaws: The Revenge waren bar en boos. Spielbergs film is een meesterwerk dankzij een sublieme spanningsopbouw en de aansprekende karakterschetsen. De handeling laat zich bovendien duiden als een universele metafoor voor het leven en onze positie op de planeet. Een paar jaar geleden werd de haai een virus en was er in ieder land een politicus die met de burgemeester uit Jaws werd vergeleken. Hoezo een zwemverbod? Alles moet openblijven, anders gaan we failliet! Toen ik in 1980 voor het eerst naar Jaws ging was ik al fan van Spielberg, dankzij de ufofilm die hij na zijn baanbrekende monsterhit maakte. Jaws keert in september weer terug in de bioscoop, dit keer in een 3D-versie op Imaxformaat. Spielbergs ufofilm Close Encounters of the Third Kind (1977) is deze week weer in het nieuws. De Amerikaanse filmmaker Jordan Peele heeft zich na de thematisch gelaagde horrorfilms Get Out en Us nadrukkelijk door Spielbergs ufofilm laten inspireren toen hij het scenario voor Nope schreef. Wat dat concreet betekent weet ik nog niet, maar het lijkt onwaarschijnlijk dat buitenaardse bezoekers in handen van Peele ook het beste met ons voorhebben. Spielberg maakte daar een punt van. Hij zag op jonge leeftijd een meteorietenregen die zijn verbeelding prikkelde, maar in de sciencefictionfilms uit die tijd maakte verwondering plaats voor verontrusting. Buitenaards leven was meestal een bedreiging voor de mens. De ufofilms uit de jaren vijftig werden later geduid als metaforen voor de angst voor het rode gevaar: de gewapende marsmannetjes waren eigenlijk Sovjetsoldaten die het virulente communisme naar Amerika brachten. In Close Encounters of the Third Kind brengen de activiteiten van ufo’s in het Amerikaanse luchtruim wildvreemde mensen samen. Het onderzoek naar het fenomeen is in de eerste scène meteen een zaak van de internationale gemeenschap, geen splijtzwam tussen de grootmachten. De film legt veel nadruk op de uitwerking van een ufowaarneming op twee gewone Amerikanen die op slag door een creatieve scheppingsdrang bevangen worden, zoals Spielberg zelf door de meteorietenregen begeesterd werd. Electrotechnicus Roy Neary (Richard Dreyfuss) verliest alle interesse in zijn werk en gezin en raakt verstrikt in een obsessieve zoektocht naar een specifieke vorm, die hij aanvankelijk met behulp van scheerschuim en aardappelpuree probeert te maken. Uiteindelijk moet de hele gezinswoning eraan geloven, ten koste van zijn vrouw en kinderen. Papa zag meer dan goed voor hem was. In een klassieke Spielbergscène wordt het ufobezoek ook een zaak van nieuwsgierige jongetjes die meer willen zien dan ze misschien aankunnen. Terwijl de moeder van de kleine Barry haar creatieve obsessie met een raadselachtige vorm in schetsen op papier najaagt, raakt het jochie in de ban van de oranje gloed van een ufo die hun boerderij nadert. Doet dat jongetje er goed aan om de deur te openen om te zien wat er buiten loos is? Ik denk het wel, maar de film geeft geen eenduidig antwoord op die vraag. Die kan alleen beantwoord worden door een volwassen Barry. Maar Close Encounters of the Third Kind kreeg geen vervolg. Gelukkig niet. Nope draait nu in de bioscoop, Close Encounters of the Third Kind en Jaws verschenen op blu-ray.||https://www.parool.nl/kunst-media/de-premiere-van-nope-is-een-uitstekend-moment-om-spielbergs-spektakelfilms-er-weer-bij-te-pakken~b146f27a/
2022-08-17||Voor Coupez! moest regisseur Michel Hazanavicius afleren hoe je een goede film maakt||In het eerste halfuur van Coupez! lijken we naar een mislukking te kijken. Er ontvouwt zich een in één shot opgenomen zombiefilm, waarin alles rammelt en geen zin dialoog naturel uit de monden rolt van toch behoorlijk ervaren acteurs als Romain Duris, Bérénice Bejo en Finnegan Oldfield. Maar dan rolt de aftiteling door beeld en komt de aap uit de mouw. Wat we zagen is een film-in-de-film, geregisseerd door hoofdpersonage Rémi Bouillon (Duris), een filmmaker in het B-segment met meer drive dan kunde. Vervolgens toont Michel Hazanavicius in Coupez! het totstandkomen van Rémi’s miserabele misbaksel. “Ja, absoluut. Al geldt het voor mijn film nog sterker. Toen ik One Cut of the Dead zag, dacht ik dat eerste halfuur écht dat dat de film was. Maar omdat dit een remake is, met redelijk beroemde acteurs in de hoofdrollen en ook nog eens gemaakt door een regisseur met een reputatie voor de pastiche, weet je als kijker al dat er iets anders aan de hand is. Dus mijn film leunt nog wat sterker op de humor over filmmaken.” “Vooral tegen mijn instincten. Ik durf inmiddels wel te zeggen dat ik gevoel heb voor het tempo en het ritme van komedie. Dat moest ik onderdrukken, en in plaats daarvan doelbewust haperingen creëren: lege scènes, slecht acteerwerk, grappen die niet landen. Een worsteling. Maar het is nodig voor de pay-off in het derde deel, als alles op zijn plek valt. Wat in eerste instantie lege scènes leken, blijken voor de personages juist de meest dramatische momenten.” “Een beetje wel ja. Ze hadden in ieder geval alle drie hun uitdagingen. Voor het eerste deel lag dat in de opnamen: zo’n scène van ruim dertig minuten in één onafgebroken shot is behoorlijk ingewikkeld om uit te denken en uit te voeren. Het middendeel was ingewikkeld om te schrijven, omdat de film er in feite opnieuw begint. Je bent al dertig minuten op weg en dan ga je weer terug naar af; we moesten de kijker meekrijgen in die stap. Het derde deel was het lastigst in de montage. Alles wat je gezien hebt in die film-in-de-film moet daar op zijn plek vallen, maar daardoorheen loopt ook de emotionele ontknoping van wat we in het tweede deel hebben opgezet.” “Trouw zijn aan het origineel was nooit een doel op zich. Maar waarom zou ik dingen aanpassen die uitstekend werken? Ik heb niet voor niets die rechten gekocht! Mijn belangrijkste toevoeging is dat onze film-in-de-film óók een remake is. Ik wilde er eerlijk voor uitkomen dat ik een remake maakte en tegelijk via die nieuwe meta-laag ook wat grappen maken over die eindeloze stroom remakes.” Coupez! is te zien in Cinecenter, City, Eye, Het Ketelhuis, Kriterion en Rialto VU.||https://www.parool.nl/kunst-media/voor-coupez-moest-regisseur-michel-hazanavicius-afleren-hoe-je-een-goede-film-maakt~bc44835a/
2022-08-17||Truckerdocu A Parked Life toont de weinig romantische achterkant van onze economie||Hij wilde een western maken, zegt Peter Triest in de persmap van A Parked Life. En met zijn documentaire over een Bulgaarse vrachtwagenchauffeur die Europa doorkruist, heeft hij dat in zekere zin ook gedaan. De weidse landschappen, het eenzame nomadenbestaan, de strijd met de elementen (sneeuwkettingen om vrachtwagenbanden leggen is geen sinecure) en een vleugje romantiek; het zit er allemaal in. Als kind wilde vrachtwagenchauffeur Petar astronaut worden, vertelt hij. Hij droomde ervan om door de ruimte te vliegen en naar de aarde te kijken door het venstertje van een Sojoezcapsule. “Die droom is bijna uitgekomen,” zegt hij licht ironisch. “Ik zit eeuwig in een baan om Europa.” Vrijwel het hele jaar door is Petar onderweg, soms tot drie maanden achtereen. Lange maanden waarin eindeloze stroken asfalt onder hem voorbij zoeven. Waarin hij meloenen vervoert, of tuinplanten. Van de Zuid-Europese kust naar winters Scandinavië, terwijl de tachograaf in de cabine nauwgezet bijhoudt waar hij is, hoelang hij rijdt, hoe vaak hij rust. Maanden waarin hij vrouw en kind alleen spreekt in dagelijkse FaceTimegesprekken, waarin hoe langer hoe meer vervreemding en wederzijds onbegrip kruipt. Terwijl de verwijten steeds explicieter klinken, groeit bij Petar de onmacht. “Wat kan ik doen op drieduizend kilometer afstand?” In een paar korte scènes zien we Petar met zijn zoontje. Veters strikken, pootjebaden in zee. Het is voorbij voor je er erg in hebt en dan zit Petar alweer in zijn vrachtwagen. Opnieuw onderweg voor een lange periode van wasjes draaien bij tankstations en aardappelen koken in de laadbak. Tegen die tijd is dat vleugje romantiek wel uitgedoofd. Wat Triest met zijn documentaire toont is de achterkant van de handelseconomie, de onzichtbare dragers van het verenigde Europa. “Ik denk dat Europa alleen op de autosnelweg bestaat”, filosofeert Petar. “Als wij de onderdelen niet zouden verbinden, was het alleen een hoop landen.”||https://www.parool.nl/kunst-media/truckerdocu-a-parked-life-toont-de-weinig-romantische-achterkant-van-onze-economie~b8a50e28/
2022-08-17||Nope is entertainment én een afrekening met de Amerikaanse zucht naar vermaak||Er kan van alles worden uitgedrukt met het Engelse woordje ‘nope’, een variant op ‘nee’ die het midden houdt tussen een onverschillige ‘neuh’ en een licht geërgerde ‘niet dus’. Hetzelfde kan gezegd worden van Jordan Peeles (Get Out, Us) derde film Nope, een bedrieglijk eenvoudig verhaal over een broer (Daniel Kaluuya) en zus (Keke Palmer) met een paardenranch die het epicentrum blijkt te zijn van een bovennatuurlijk fenomeen. Nope is een satirische spektakelfilm over de Amerikaanse filmindustrie. Schrijver, regisseur en producent Peele maakt een komische mash-up van typisch Amerikaanse genres als de western en de alienfilm, en destilleert daaruit het thema van uitbuiting als de ultieme vorm van Amerikaans entertainment. Peele vertaalt het westernverhaal van het oude Wilde Westen naar het nieuwe westen: Hollywood, het centrum van de entertainmentindustrie van het land. Rancheigenaar Otis Haywood traint paarden voor film- en televisieproducties. Als hij plotseling sterft doordat een kwartje uit de lucht valt en op zijn hoofd landt, erven zijn kinderen, Otis Junior ‘O.J.’ en Emerald ‘Em’ Haywood, de boerderij. Zes maanden later worstelen broer en zus om het hoofd boven water te houden. Hun paarden worden steeds vaker vervangen door een green screen. Cast en crew gaan zo onvoorzichtig met de dieren om, dat die uit angst agressief worden en van de set worden verwijderd. O.J. en Em verkopen hun paarden daarom één voor één aan Jupe (Steven Yeun), een voormalig kindacteur die eigenaar is van een amusementspark met wildwestthema. Nope gaat over spektakel, consumptie en kijkerschap. De personages worden opgejaagd door een vliegend beest dat Jupe aanvankelijk ‘De Kijkers’ noemt en akelig veel weg heeft van een camera. Broer en zus hebben een idee: als ze de alien op beeld kunnen vangen, kunnen ze wereldberoemd worden en zijn hun geldzorgen verleden tijd. Het beest is daarmee zowel een stand-in voor de filmkijker als de camera én is het spektakel zelf: een complexe balanceeract van metaforen die Peele netjes volbrengt. Sommige van die metaforen liggen er wel heel dik bovenop, maar dat bederft de pret niet. Nope gaat specifiek over zwart spektakel. Peele gebruikt daarvoor het beeld van de alien. Het ergst denkbare is een buitenaardse macht die komt doen wat witte cowboys in het wilde westen al deden: het koloniseren van de mensheid en ons daarbij veranderen in iets dat nog het meest op vee lijkt. Het verhaal verwijst naar de relatie tussen zwarte mensen en entertainment in Amerika: de eerste bewegende filmbeelden ooit van een zwarte man te paard, de massaal bekeken live televisie-uitzending van O.J. Simpsons ‘Bronco-achtervolging’ en de talkshow van Oprah. Er wordt vooral veel gerefereerd aan Simpson, de Americanfootballspeler die beschuldigd werd van de moord op zijn ex-vrouw en haar vriend, als misschien wel het ultieme voorbeeld van hoe Amerikaanse media van een tragedie een spektakel maken. Niet alleen deelt de hoofdpersoon zijn voornaam met hem, hij rijdt ook nog eens op een witte bronco, het paard waarnaar de auto is vernoemd waarmee Simpson van de politie probeerde te ontsnappen. Bovendien beantwoordde Simpson ooit in een interview de vraag of hij zijn ex had vermoord met ‘nope’. Nope toont tegelijkertijd de hypocrisie van de hoofdpersonen en hoe de belofte van roem hen corrumpeert. Dat maakt de film soms ongemakkelijk om naar te kijken. Peele dwingt de kijker om zich te identificeren met de hoofdpersonen, tegelijkertijd wijst alles in de film erop dat wat ze doen verkeerd is. Dit is geen tekortkoming van het scenario, maar eerder een commentaar op de entertainmentindustrie waar hij zelf deel van uitmaakt. Peele laat zichzelf ook niet geheel buiten schot: zijn film is uiterst zelfreferentieel – in één zinnetje in de film komen bijvoorbeeld alle filmtitels van Peele langs. Nope is een triomf voor de filmmaker. Hij weet het duidelijke gebruik van allegorie van zijn debuut Get Out samen te voegen met de ongeremde ambitie van zijn vervolgfilm Us. Nope neemt de spielbergiaanse spektakelfilm op de hak, maar is ook weer een ode aan Spielberg. De kracht van Peele is zijn vermogen om een film te maken die zowel een enorm spektakel is voor het grote publiek als een kritische uiteenzetting over de Amerikaanse identiteit. Peele heeft de neiging de afronding van zijn films wat af te raffelen. Nope lijdt daar ook onder, maar dat neemt niet weg dat het een onweerstaanbare film is.||https://www.parool.nl/kunst-media/nope-is-entertainment-en-een-afrekening-met-de-amerikaanse-zucht-naar-vermaak~b4d58872/
2022-08-17||Eerlijk is eerlijk, dat blijft het mooiste zwembad van Amsterdam||Het eerste Amsterdamse zwembad waar ik ooit naar toeging, was het De Mirandabad. Ik was nog geen tien jaar oud. Twee dingen die ik me goed herinner waren de golven en de glijbaan. Ik had nog nooit zoiets meegemaakt. Het enige zwembad waar ik daarvoor was geweest, was het zwembad in Helmond, waar ik met andere kinderen uit het azc m’n eerste zwemdiploma haalde. Want, zo werd ons verteld, als je in Nederland wilt wonen, moet je kunnen zwemmen. Die les nam ik ter harte. Toen ik op de basisschool zat in Osdorp, kwam ik vaak in het De Mirandabad. Tot we naar Noord verhuisden en ik het Floraparkbad leerde kennen, tijdens de introductieweek van de middelbare school. Daar ontmoette ik mijn beste vrienden, die nog steeds mijn beste vrienden zijn. Tegenwoordig heet het Floraparkbad anders: het Noorderparkbad. En recent is het zelfs verkozen tot mooiste zwembad van de wereld. Maar het mooiste zwembad van Amsterdam, eerlijk is eerlijk, blijft het De Mirandabad. In die middelbareschooltijd gingen we nooit op vakantie. Dus als de scholen sloten in de zomer, verloor ik zes weken lang mijn dagbesteding. Dagelijks basketballen, voetballen en rappen op het plein in het Plan van Gool was geweldig, maar het kon De Verveling helaas niet helemaal wegnemen. Dus als ik het echt niet meer trok, ging ik met vrienden zwemmen. De twee gratis toegangskaartjes die we kregen van de Stadspas waren in de eerste week al gebruikt. Eén keer Miranda. En één keer Flora. Daarna hield het op. Terwijl ik het liefst elke dag ging zwemmen in de zomer. Het mooie aan het oude Floraparkbad was dat je er (niet door vertellen) na sluitingstijd makkelijk over de hekken kon klimmen. Er gaat niets boven stiekem zwemmen met je andere tienervrienden in het buitenbad, tijdens een warme zomernacht. Op de heetste dagen doken we overdag natuurlijk eerst van de Kippenbrug het kanaal in om af te koelen. Een Noordse traditie die nog steeds springlevend is. Het Sloterparkbad en het Marnixbad waren ook fijne plekken, maar ze hadden toen noch de golven en de glijbaan van het De Mirandabad, noch de mogelijkheid om er ’s nachts te zwemmen zoals in het Floraparkbad. Vorige week was ik na lange tijd weer in het De Mirandabad. Dit keer niet meer als de kleine jongen die z’n ogen uitkeek, maar als die grote kerel die z’n ogen uitkeek. En met zijn zoontje non-stop van de glijbaan ging. Het was mijn eerste keer in het buitenbad en opnieuw wist ik niet wat ik meemaakte. Ik was in een klein dorpje beland in het Martin Luther Kingpark, verstopt tussen de Rivierenbuurt en de Amsteldijk, zo groot was het. Als het een beetje meezit, ga ik deze zomer nog alle andere buitenbaden in de stad af. De recensies volgen. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/eerlijk-is-eerlijk-dat-blijft-het-mooiste-zwembad-van-amsterdam~b5d64187/
2022-08-17||Boerenvlag van bewoner op IJburg in brand gestoken||Tot zijn verbazing trof de 64-jarige Richard Rijkhart zijn vlag maandagmiddag half afgebrand aan. Die ochtend had hij vanuit zijn bed ‘een soort knetterend geluid’ gehoord, maar dat had hij niet kunnen thuisbrengen. Hij noch zijn buren hebben enig idee wat er is gebeurd of wie er achter de actie zou kunnen zitten. Rijkhart zegt zich niet onveilig te voelen, verbluft is hij wel. “Ik ben verbaasd dat iemand hiertoe in staat is.” Hij hoopt dat het incident niet op hem of zijn politieke uitingen is gericht, maar dat het om willekeurig vandalisme gaat. “Als het persoonlijk is, zou ik het wel wat bedreigender vinden.” De omgekeerde Nederlandse vlag is symbool geworden voor de boerenprotesten. Rijkhart sympathiseert daarmee en had daarom een exemplaar aan zijn huis gehangen. Hij heeft verder geen link met het platteland, hij is opgegroeid in Amsterdam en werkt in de zorg. “Maar ik ben wel een bezorgde wereldburger. Ik behoor tot de groep die achterdochtig en zeer kritisch is naar aan de overheid gelieerde instituten.” Rijkhart uitte ook tijdens de coronapandemie zijn ongenoegen over het kabinetsbeleid door ‘koffie te drinken’ op het Museumplein en mee te lopen met marsen door de stad. Rijkhart is zich ervan bewust dat niet iedereen het met zijn standpunten eens is en dat in Amsterdam de boeren niet op onverdeelde steun kunnen rekenen. Een van zijn buren heeft ook een omgekeerde vlag aan zijn huis hangen, verder heeft hij er op IJburg nog geen bespeurd. “Ik vermoed dat de vlag minder lekker ligt bij mijn buurtbewoners.” “Maar ja,” zegt hij ook, “ik erger me weer aan andere vlaggen, maar ik maak ze niet kapot.” Welke vlaggen hij dan liever kwijt dan rijk is in de stad? “Die voor Oekraïne. Er zit ook een andere kant aan die oorlog.” Rijkhart doet geen aangifte van zijn kapotgemaakte vlag, hij vermoedt dat de politie het te druk heeft. Hij heeft de weggesmolten plekken weggeknipt en laat het overgebleven stuk stof voorlopig hangen. “Ik vind het wel wat hebben zo.”||https://www.parool.nl/amsterdam/boerenvlag-van-bewoner-op-ijburg-in-brand-gestoken~bae77d1b/
2022-08-17||Wat doen tieners op hun telefoon? Amber (18): ‘Vlogs vind ik vreselijk’||“Per dag tussen de 7 en 8 uur. Dat beeld is een beetje vertekend, want als ik ga slapen zet ik altijd filmpjes aan. Ze lopen nog lang door terwijl ik al slaap. Ik maak het meest gebruik van Instagram, YouTube en Whatsapp. TikTok heb ik wel, maar gebruik ik niet. Ik vind het maar saai. Liever zit ik op de reels van Instagram, dat gaat sneller.” “Sowieso Arjan Lubach, hij is echt geniaal. Naar zijn video’s zou ik de hele dag kunnen kijken. Maar ook andere dingen, het is heel divers. Zo kijk ik naar make-uptutorials en video’s over mensen die reageren op het programma Lang Leve de Liefde of gamevideo’s.” “Vlogs! Ik vind dat vreselijk. Veel mensen om mij heen kijken naar vlogs van influencers als Anna Nooshin en Monica Geuze, maar ik moet daar niks van hebben. Vooral de term influencer staat mij tegen. Mijn ouders beïnvloeden mij ook, zijn dat dan ook influencers? De enige influencer die ik volg is Vera Camilla. Zij is niet zo met advertenties bezig en staat echt ergens voor. Zo wil ze mensen bewust maken van bodypositivity en ongelijkheid, dat vind ik wel belangrijk.” “Ze oefenen veel invloed uit op jonge kinderen met een kwetsbare leeftijd. Het hoeft niet altijd negatief te zijn, maar ze hebben een groot podium. Sommige influencers zijn heel realistisch, maar sommige doen de werkelijkheid ook mooier voor dan het daadwerkelijk is. Veel mensen in mijn omgeving zeggen dat ze influencer willen worden. Van mij hoeft dat niet.” “Mijn vriend. Best grappig, negen van de tien keer is het een foto van hem. Ik ben gewoon gek op hem.”||https://www.parool.nl/ps/wat-doen-tieners-op-hun-telefoon-amber-18-vlogs-vind-ik-vreselijk~bc1ae21c/
2022-08-17||Weekendtips: bekijk films in de buitenlucht of volg een cursus podcasts maken ||Ook deze zomer kun je tijdens het filmfestival Pluk de Nacht fictiefilms, documentaires, animaties en korte films in de buitenlucht bekijken. Het Stenen Hoofd wordt omgetoverd tot een ontmoetingsplek voor kunst, nieuwemediaprojecten, lekker eten en gezellige feestjes. Ook is er een wipkip voor volwassenen, een bowlingbaan en tafeltennistafel. Het terrein opent al om 18.00 uur, zodat je alvast in een strandstoel van een drankje of hapje kunt genieten. Vrijdag, zaterdag en zondag, 21.15 uur, Het Stenen Hoofd, €11,50 Tijdens De Parade staat het Martin Luther Kingpark in het teken van theater, dans, mime en muziek. Naast de avondvoorstellingen voor jong en oud is er iedere dag een uitgebreide KinderParade, met allerlei workshops en activiteiten. Zo kun je knutselen bij Boks-je-Kunst, zweven in de Zweef of zelf lolly’s maken. Vrijdag, zaterdag en zondag, 14.00 uur, Martin Luther Kingpark, €2,50 t/m €8,50 Deze zomer organiseert New Metropolis Nieuw-West voor de tweede keer vijf Open Maak Dagen vol workshops. Op vrijdag kun je bijvoorbeeld je handen laten versieren met henna of leer je hoe je je het beste kunt kleden om een goede eerste indruk te maken. Op zaterdag volg je een cursus podcasts maken en maak je je eigen buttons.Vrijdag en zaterdag, 15.00 - 20.00 uur, New Metropolis, gratis Filmtheater Rialto presenteert deze zomer opnieuw een programma met prachtige films uit Afrika, Azië, Latijns-Amerika en het Caribisch gebied. Behalve de negen films die om de World Cinema Jury Award strijden zijn er special screenings en een focusprogramma. Daarnaast kun je verschillende Q&A’s en nagesprekken met regisseurs bijwonen en naar muziekoptredens luisteren. Zaterdag opent televisiemaker Fadoua Alaoui het festival en wordt de film Nana van Kamila Andini vertoond. Zaterdag en zondag, 15.30 uur, meerdere locaties, €11,50 Vrijdagavond in Het Concertgebouw: een show van producer Bnnyhunna. Van jongs af aan speelt de Ghanees-Amsterdamse Bnnyhunna verschillende instrumenten, waaronder piano, gitaar en drums. Met zijn debuutproject Sintha wil hij de ervaring van hoe we naar muziek luisteren veranderen. Hij gebruikt hiervoor fotografie, poezië en videofragmenten. Naast Bnnyhunna zijn er ook de Basement Sessions, optredens van jonge artiesten uit alle hoeken, van jazz tot singer-songwriter en van soul tot klassiek.Vrijdag, 7.30 uur, Het Concertgebouw, €16 t/m €20 Deze vrijdag kun je in de voormalige rechtbank de tentoonstelling Alle wolken waaien weg bezoeken. In de expo probeert kunstenaar Akmar het ongrijpbare te registreren, met vormen die veranderen, evolueren en verdwijnen. Zolang de tentoonstelling duurt ligt niets vast. Het oude gerechtshof werd door architect Ben Loerakker ontworpen en het pand wordt gezien als een van de belangrijkste voorbeelden van het brutalisme in Nederland. Alle wolken waaien weg is in samenwerking met JPS Architecten, die de zittingszaal herinrichtte.Vrijdag, zaterdag en zondag, 11.00 uur, Voormalige Rechtbank Amsterdam, gratis entree Zondagmiddag vindt in het Westerpark het spokenwordfestival Wilde Woorden plaats, een voortzetting van het gelijknamige platform dat artiest Justin Samgar oprichtte met steun van de gemeente. Op het festival kun je luisteren naar woordkunstenaars, dichters, theatermakers en andere verhalenvertellers uit het hele land, maar ook naar lokaal talent. Op de terrassen van Het Ketelhuis en de Bakkerswinkel gaan sneldichters persoonlijke verzen schrijven. Ook is er silent-poetry-disco.Zondag, 14.00 uur, Westerpark, gratis entree Vrijdagochtend kunnen kleintjes van 2 jaar en ouder naar een magisch muzikaal mimespel in een gele stad kijken. Alles is geel, zelfs de kussentjes waar de bezoekers op zitten. Anastasiia Liubchenko laat met haar mimespel allerlei grappige gele bewoners tot leven komen. De muziek wordt gespeeld door Thijs Felperlaan en Yung-Tuan Ku. Mime Wave is onderdeel van het Junior Grachtenfestival. Vrijdag, 10.00 uur, Rode Hoed, €5 t/m €7,50 Dit weekend kun je naar het tweedaags festival De Ruimte in Sexyland World, in Noord. Het festival draait om poezië, moderne dans, jazz, kunst en intieme concerten, en vindt zowel buiten als binnen plaats. Luister naar Mungo Bungo, een trio dat Afrikaanse, Marokkaanse en hedendaagse elementen in zijn muziek verwerkt, of laat je inspireren door de unieke installaties van kunstenaar Karel van der Eijk, waarin geluid en mechanica centraal staan.Vrijdag en zaterdag, 18.00 uur, Sexyland World, €15,00 Club: SpitskopZaterdagavond presenteert Occii het evenement Spitskop, een avond met dj’s en live muziek. Spitskop is een viering van het doorbreken van voorspelbaarheid, routine en regels. De hele avond en nacht kan er gedanst worden op verschillende stijlen, zoals italodisco, synthpunk, new wave en electro. De line-up bestaat uit Pol, Frankie Teardrop, Anan Striker/Strictly Tapes, Kosmos en Grim b2b Nina. Occii is een poppodium gehuisvest in een gebouw dat in 1984 werd gekraakt. Zaterdag, 20.00 uur, Occii, €7,50||https://www.parool.nl/ps/weekendtips-bekijk-films-in-de-buitenlucht-of-volg-een-cursus-podcasts-maken~b2c75efb/
2022-08-17||Amsterdammer (25) gewond na steekpartij in woning Groningen||De politie ontving rond 23.00 uur een melding van het steekincident aan de Aluminiumstraat. De verdachte werd dezelfde avond in die straat aangehouden. Het slachtoffer werd overgebracht naar het ziekenhuis. Of de twee elkaar kenden en wat de aanleiding van de steekpartij was, is volgens een politiewoordvoerder nog onduidelijk. De technische recherche doet nog onderzoek in de woning.||https://www.parool.nl/nederland/amsterdammer-25-gewond-na-steekpartij-in-woning-groningen~bdab58bc/
2022-08-17||Ook starter kan straks in de Houthavens wonen, maar eerst bepaalt een algoritme wie je huisgenoot wordt||Het gaat om deelwoningen in twee nog te bouwen woongebouwen in de Houthavens. De deelwoningen zijn bestemd voor Amsterdamse jongeren in de leeftijd van 18 tot 28 jaar die werken, of studeren en in hun laatste opleidingsjaar zitten. Iedere jongere betaalt rond de 250 euro huur per maand exclusief servicekosten. Die laatste komen naar schatting rond de vijftig euro te liggen. De jongeren hebben hun eigen kamer en badkamer. Ze delen de woonkeuken met één of twee huisgenoten. Na vijf jaar moeten de bewoners plaatsmaken voor nieuwe bewoners. De woningen van Lieven de Key worden toegewezen door de computer, zegt Olivier Smink, die zich namens de woonstichting bezighoudt met de ontwikkeling van wat hij zelf een ‘matchingtool’ noemt. “Het voordeel van deze match is een grotere kans op woonplezier, omdat de leefgewoonten en interesses van de huisgenoten op elkaar aansluiten.” Vaak is het zo dat jongeren zich als groepje aanmelden voor dergelijke deelwoningen. In dat geval kan zo’n groepje intact blijven. “Maar wellicht heeft niet iedereen vrienden met wie hij op zoek kan naar dergelijke mogelijkheden. Voor dit project kan je je ook alleen inschrijven,” aldus Smink. Na inschrijving vullen de jongeren een vragenlijst in over verschillende onderwerpen en thema’s. Vragen zijn bijvoorbeeld: wat vind je belangrijk, eet je graag samen of liever alleen en hou je van feestjes? Een algoritme zorgt er daarna voor dat de jongeren die matchen aan elkaar gekoppeld worden, zegt Smink. “Vervolgens ontmoeten zij elkaar om te ontdekken of de koppeling tot een match in de Houthavens leidt.” Volgens Eelco Siersema, directeur Vastgoed van Lieven de Key, is deze woonvorm bijzonder in de Houthavens. Hij zegt dat de buurt tot op heden ‘onbereikbaar is voor jongeren om betaalbaar te kunnen wonen’. “Met de sociale huurwoningen zorgen we dat in de Houthaven plek is voor iedereen, wat bijdraagt aan de ongedeelde stad. We geven woonstarters de kans om vijf jaar lang in Amsterdam aan hun toekomst te bouwen en te werken aan hun volgende stap.”||https://www.parool.nl/amsterdam/ook-starter-kan-straks-in-de-houthavens-wonen-maar-eerst-bepaalt-een-algoritme-wie-je-huisgenoot-wordt~b62968b9/
2022-08-17||Expo over 30 jaar Bijlmer vliegramp in Amsterdam Museum aan de Amstel||De expositie is gebaseerd op verhalen van Amsterdammers: het gevoel dat de ramp bij hen oproept, hoe zij herdenken en hoe verschillende generaties dit trauma verwerken, aldus het Amsterdam Museum. Het werkt voor deze tentoonstelling samen met Imagine IC, een museum annex archief in de Bijlmer. Te zien zijn krantenpagina’s uit die dagen, kindertekeningen, video’s en kunstwerken, maar ook twee wrakstukken van de neergestorte Boeing 747. Tekst gaat verder onder foto. Tegelijk met de Bijlmerexpo is er ook een foto- en videotentoonstelling over de beroemde nachtclub RoXY, die in 1999 afbrandde op de dag dat mede-oprichter Peter Giele met veel publiek vertoon werd begraven. Toenmalig huisfotograaf Cleo Campert deelt haar beelden uit die tijd. Als derde is er ook een kleine tentoonstelling over de wooncrisis in de hoofdstad. Het Amsterdam Museum wordt verbouwd en heeft daarom tijdelijk onderdak in de Hermitage aan de Amstel. Daar toont het een vaste collectiepresentatie en onder de noemer ‘Collecting the City’ wisselende tentoonstellingen. Deze drie tentoonstellingen vormen samen de tweede editie van dat project. Ze beginnen op 25 september en duren tot en met 23 mei 2023.||https://www.parool.nl/kunst-media/expo-over-30-jaar-bijlmer-vliegramp-in-amsterdam-museum-aan-de-amstel~b4558478/
2022-08-17||Amsterdammers tussen de 60 en 79 krijgen uitnodiging longkankeronderzoek||Het ‘proefbevolkingsonderzoek’ wordt gecoördineerd door het Erasmus MC in Rotterdam en wordt gehouden in Nederland, Duitsland, Spanje, Italië en Frankrijk. De eerste Nederlandse uitnodigingen gaan naar 182.112 mensen in Amsterdam en de regio daaromheen, daarna worden mensen in Bilthoven en de omgeving Noord-Nederland benaderd. Omdat er geen overzicht is van de huidige rookstatus en rookgeschiedenis van Nederlanders krijgt iedereen tussen de 60 en 79 jaar in de regio Amsterdam deze week een uitnodiging. Het onderzoek is uiteindelijk bedoeld voor mensen die al langere tijd roken of in het verleden hebben gerookt. In totaal worden voor het internationale onderzoek dan 26.000 mensen onderzocht. Deelnemers uit de regio Amsterdam gaan daarvoor naar het Centrum voor Vroegdiagnostiek van het Antoni van Leeuwenhoek. De onderzoekers willen bepalen hoe vaak een CT-scan van de longen nodig is in een bevolkingsonderzoek en hoe ze mensen die het meeste risico lopen op longkanker het beste kunnen bereiken. Het vroeg opsporen van longkanker bij rokers en ex-rokers kan de sterfte aan de ziekte met 25 procent omlaag brengen, aldus het Erasmus MC. In Nederland krijgen jaarlijks zo’n 14.000 mensen de diagnose longkanker. Klachten ontstaan vaak pas als de kanker zich al een eind ontwikkeld heeft. “Slechts drie van de honderd mensen zijn na vijf jaar nog in leven als de tumor in een laat stadium wordt ontdekt,” legt onderzoeker Carlijn van der Aalst van het Erasmus MC uit. “Bij een vroeg stadium zijn dat nog ongeveer zestig van de honderd mensen.”||https://www.parool.nl/amsterdam/amsterdammers-tussen-de-60-en-79-krijgen-uitnodiging-longkankeronderzoek~b20a9d42/
2022-08-17||Directeur Dance Valley beschuldigd van verkrachting, hij ontkent aanklacht||Carolina Sepúlveda deelde haar verhaal dinsdag op een Instagramaccount dat MeTooverhalen uit de muziekindustrie verspreidt. Ze zegt daarin op 10 april van dit jaar verkracht te zijn nadat ze samen met vrienden de festivaldirecteur had ontmoet in een bar in Madrid. “Hij vertelde ons dat hij daar alleen was omdat zijn vrouw ziekjes was,” vertelt Sepúlveda, die kunstenares is, telefonisch aan Het Parool. Nadat Sepúlveda en haar vrienden met B. nog wat gingen drinken in een andere bar, besloot ze rond 02.00 uur naar huis te gaan, vertelt ze. Daarop stelde B. volgens haar voor om met haar mee te lopen omdat zijn ‘hotel op dezelfde route’ lag. Onderweg zou hij interesse hebben getoond in de kunst die ze maakt en gevraagd hebben of hij een van haar kunstwerken mocht zien. “En toen ik de deur van mijn huis opende, werd het een nachtmerrie,” zegt Sepúlveda. “Toen begon alles.” B. zou haar in haar huis verkracht hebben en toen hij wegging gedreigd hebben om haar te vermoorden als ze zou vertellen wat er gebeurd was. B. laat via een persverklaring weten ‘kennis te hebben genomen van verschillende berichten die over mij in de media zijn verschenen’. ‘Ik ontkende, en ontken nog steeds de beschuldigingen van deze vrouw. Het klopt dat ik eerder dit jaar in Spanje ben aangehouden, maar in de strafprocedure die naar aanleiding van de beschuldigingen heeft plaatsgevonden, waarin beide versies van het verhaal werden gehoord, ben ik door de Spaanse rechter vrijgelaten. Ik zie de uitkomst van deze procedure met vertrouwen tegemoet. Ik zal mij onthouden van verder commentaar (voorlopig).’ Documenten die in handen zijn van Het Parool bevestigen dat Sepúlveda op de door haar genoemde datum naar het ziekenhuis is gebracht. Een dokter verklaart daarin dat er ‘sporen van ejaculatie op de kleding’ van de vrouw zijn gevonden en dat die door de politie zijn meegenomen voor onderzoek. De 49-jarige B. is een bekende festivalorganisator die al bijna drie decennia meedraait in de industrie. In 1993 was hij medeorganisator van de eerste editie van Mysteryland, waar hij na een jaar afscheid nam. Twee jaar later startte hij met Dance Valley, dat zijn naam ontleent aan het heuvelachtige terrein in Spaarnwoude waar het gehouden wordt. Naast Dance Valley is B. ook verantwoordelijk voor de organisatie van nachtfestival Ground Zero in Bussloo en voor Dutch Valley, dat in hetzelfde weekend plaatsvindt als Dance Valley en op hetzelfde terrein wordt gehouden, maar dan met louter Nederlandse artiesten. Afgelopen weekend vonden Dance en Dutch Valley plaats. Onder anderen Nicky Romero, Kris Kross Amsterdam, Benny Rodrigues, Anouk, Snelle en de Snollebollekes traden op. Beide evenementen waren zo goed als uitverkocht.||https://www.parool.nl/nederland/directeur-dance-valley-beschuldigd-van-verkrachting-hij-ontkent-aanklacht~b0998040/
2022-08-17||Deze renners moet je in de Vuelta in de gaten houden: ‘Ik ga uit van een aantal Nederlandse ritzeges’||Het was de ronde van zijn definitieve doorbraak. Toen Tom Dumoulin achter Esteban Chaves tweede werd in de tweede etappe van de Vuelta van 2015, ging de Nederlandse sportliefhebber er eens goed voor zitten. Dumoulin, die deze week bekendmaakte per direct te stoppen als profwielrenner, won in die ronde twee ritten, droeg de rode leiderstrui en werd uiteindelijk zesde in het eindklassement. “Als je er zelf in zit, is moeilijk om in te schatten of te voelen hoezeer zoiets leeft in Nederland,” zegt Koen de Kort (39), toentertijd ploeggenoot van Dumoulin bij Giant-Alpecin. “Maar achteraf merkten we dat er heel veel mensen hadden gekeken. In principe is het verschil tussen de Tour de France en de Vuelta heel groot, hoor. In Spanje is het heel relaxed. Niet qua parkoers of qua zwaarte van de koers, maar wel qua aandacht en de dingen eromheen.” De prestaties van Dumoulin leidden tot enthousiasme bij het Nederlandse wielerpubliek. Nu de derde grote ronde van dit jaar in Nederland begint, levert dat ook extra aandacht op. Vrijdag begint de Vuelta met een ploegentijdrit in Utrecht, waarna er nog twee ritten op Nederlandse bodem volgen (Den Bosch-Utrecht en Breda-Breda). “Het gaat heel goed met het Nederlandse wielrennen en het zou mooi zijn als dat voor veel mensen langs de kant zorgt,” aldus De Kort, die zelf zeven keer startte in de Vuelta en de ronde zes keer uitreed. Maar blijven die Nederlandse fans de ronde na het openingsweekend volgen? Zit er bijvoorbeeld een scenario in zoals in 2015 met Dumoulin? Wilco Kelderman lijkt in staat om een goed klassement te rijden. Hij werd al eens vierde, tiende en zevende in Spanje (2017-2019), haalde in 2020 het podium van de Giro (derde) en werd vorig jaar vijfde in de Tour. Hij is samen met Girowinnaar Jai Hindley kopman van Bora-Hansgrohe. Ook Thymen Arensman (DSM) begint als kopman aan de Vuelta. Na zijn achttiende plaats in de Giro hoopt hij een goed klassement te rijden. Kan de 22-jarige Arensman doen wat Dumoulin in 2015 deed? “Het zou mij niets verbazen,” zegt De Kort. “Het is zeker mogelijk dat Arensman hier voor zijn doorbraak gaat zorgen. Ik denk sowieso dat er ruimte is voor verrassingen, vooral als het gaat om het algemeen klassement.” Met de ritzeges van Fabio Jakobsen en Dylan Groenewegen en de ongekende dominantie van Jumbo-Visma bewees de afgelopen Tour weer eens dat het Nederlandse wielrennen een bijzonder succesvolle periode doormaakt. De Kort denkt dat die trend in de Vuelta wordt voortgezet. “Ik ga wel uit van een aantal Nederlandse etappezeges.” zegt hij stellig. “Het zou mooi zijn als dat al meteen in het openingsweekend gebeurt, al is dat niet heel eenvoudig. Ik denk in eerste instantie aan Cees Bol en Danny van Poppel. Zij kunnen winnen in Nederland.” Bol (DSM) en Van Poppel (Bora-Hansgrohe) hebben ongetwijfeld hun zinnen gezet op rit 2 en 3. Andere rappe mannen zijn Van Poppels ploeggenoot Sam Bennett, Tim Merlier (Alpecin-Deceuninck), Mads Pedersen (Trek-Segafredo) en Pascal Ackermann (Team Emirates). Wie de favoriet is voor het winnen van de Vuelta van 2022? Op papier is dat Primoz Roglic. De 32-jarige Sloveen, die de Tour moest verlaten als gevolg van een valpartij waarbij zijn schouder uit de kom raakte, won de afgelopen drie edities van de Spaanse ronde. Hij is nu opnieuw de kopman van Jumbo-Visma. “Ik denk dat hij goed genoeg is om weer te winnen,” zegt De Kort. “Hij zal er echt wel staan. Natuurlijk is hij hard gevallen in de Tour, maar je kon daar wel zien dat hij echt goed in vorm was. Als hij niet al te veel last meer heeft gehad van die valpartij en zich goed heeft kunnen voorbereiden, is hij de topfavoriet. Ik denk dat het tussen hem en Richard Carapaz gaat.” Olympisch kampioen Carapaz (29) is de kopman van Ineos Grenadiers. De Ecuadoraan, Girowinnaar in 2019, werd al eens tweede in Spanje (2020) en was eerder dit jaar ook tweede in de Giro. Achter Hindley dus. De Australische ploeggenoot van Kelderman completeert het rijtje topfavorieten voor de ronde, die op 11 september eindigt in Madrid.||https://www.parool.nl/sport/deze-renners-moet-je-in-de-vuelta-in-de-gaten-houden-ik-ga-uit-van-een-aantal-nederlandse-ritzeges~bee07bdc/
2022-08-17||Verwacht geen concept, wel natuurwijnen en kleine gerechtjes bij De Kade Café||De Amsterdamse broers Lewis (27) en Morris (29) van Breda hebben onlangs De Kade Café in Oud-West geopend. “We komen allebei uit een horecafamilie,” vertelt Lewis. “Ik ben eigenaar van cafés Weber en Lux en mijn broer van Café Helmers.” Het grote terras van De Kade valt meteen op door de oranje luifels, ronde tafeltjes en blauwe stoelen. “Eigenlijk hebben we geen concept, want tegenwoordig wordt dat overal gedaan.” De broers wilden een gezellige plek openen in de Kinkerstraat en hebben alles zelf ingericht, van interieur tot terras. Het is ook de eerste keer dat ze met een keuken werken, die beneden in de zaak volledig open en zichtbaar is. De koks hebben zo rechtstreeks contact met het barpersoneel en gasten. Die gasten hebben de keuze uit verschillende wijnen en cocktails, zoals de natuurwijn Les Volants (€6,90) of de cocktail Amaretto Sour (€11,50). De menukaart bestaat uit kleine gerechtjes, waarvan de meeste onder de tien euro zijn. “De vegashoarma op basis van oesterzwammen (€8,90) was meteen heel populair. Het is de bedoeling dat je een paar gerechtjes deelt, zoals de fried cauliflower (€8,50) of de fried spiering, gezouten visjes (€7,50).” De broers hopen op een breed publiek van zowel buurtbewoners als toeristen. “We zijn gemakkelijke mensen en we kunnen met iedereen door één deur.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/verwacht-geen-concept-wel-natuurwijnen-en-kleine-gerechtjes-bij-de-kade-cafe~b1d6bbb7/
2022-08-17||De mysterieuze bebaarde kop in de Lange Niezel is gerestaureerd||“Nee, gapers zijn van hout, deze bebaarde kop is van steen. Het gekke is: in de archieven valt niets te vinden over een hoofd in een nis, terwijl dat juist uniek is. We kennen verder alleen koppen op gevels, niet erin. Toen Stadsherstel het pand in 1984 kocht, zat de kop er al in, dat is alles wat we weten.” “Nee, van de rijke familie Bicker hebben we afbeeldingen, daar lijkt deze kop niet op, deze heeft krullen. Daarbij is Gerrit Bicker er in 1578 gaan wonen, terwijl de gevel achttiende-eeuws is. Hoe oud de kop is, weten we niet.” “Dat viel wel mee, we hadden ’m in 1992 al eens onder handen genomen, maar hij was wel toe aan een nieuwe schilderbeurt. Wil Abels, onze vaste restaurateur, heeft ’m behandeld met mortel, aangeheeld, geïmpregneerd met olie en beschilderd.” “Onze Vrienden doneren 30 euro per jaar en daarvan hebben we deze restauratie betaald. Voor grotere projecten organiseren we soms een crowdfunding, dat was nu niet nodig.” “Op de derde verdieping, ja. Even stilstaan voor je omhoogkijkt, want voor je het weet struikel je over het afval in de Lange Niezel. Als je er toch bent, kijk dan ook even door het rechterraam van het huis, nummer 22. Dan zie je het Bickerspoortje, ook heel bijzonder.”||https://www.parool.nl/ps/de-mysterieuze-bebaarde-kop-in-de-lange-niezel-is-gerestaureerd~bb0b3e79/
2022-08-17||Personeel NS gaat volgende week staken: ‘Het is onbegrijpelijk dat NS het hierop aan laat komen’||Het gaat om estafettestakingen van 24 uur, die woensdag beginnen in de regio Noord. In de daaropvolgende dagen zijn andere streken aan de beurt. De acties volgen op de stukgelopen cao-onderhandelingen tussen NS en vakbonden FNV, CNV en VVMC. Amsterdam wordt waarschijnlijk het hardst getroffen op 29 augustus, wanneer er wordt gestaakt in de regio Noord-West. Wat de staking die dag concreet betekent voor het treinverkeer van en naar Amsterdam, kon een woordvoerder van FNV nog niet zeggen. Als na afloop van deze stakingen de NS niet akkoord gaat met de door de bonden gestelde cao-eisen volgen in de week erna landelijke stakingen, aldus FNV Spoor. Het is volgens cao-onderhandelaar Huub van den Dungen ‘onbegrijpelijk dat NS het hierop aan laat komen’. “NS laat ons nu geen andere keus dan over te gaan tot het daadwerkelijk plannen en uitvoeren van acties en stakingen.” De personeelsleden van de NS beseffen volgens Den Dungen ‘heel goed’ dat ze met deze acties de reizigers zullen raken. “Dat is spijtig, maar de overlast is onvermijdelijk en uiteindelijk ook in het belang van de reizigers. We zien nu dat NS de vacatures niet ingevuld krijgt en dat er daarom treinen uitvallen en de sociale veiligheid ernstig onder druk staat. Er is een fatsoenlijke cao nodig om dat tij te keren.” Er zijn onder andere goede afspraken over sociale en gezonde roosters nodig, vindt het personeel. “Alleen dan kan NS de vacatures weer gaan invullen en de leegloop tegenhouden. Daarmee wordt de dienstregeling voor de reizigers weer betrouwbaar en komt de service en sociale veiligheid weer op het eerdere hoge niveau,” besluit Den Dungen. De NS kampt al langer met een tekort aan onder meer hoofdconducteurs, machinisten en monteurs. Het bedrijf heeft 1100 openstaande vacatures door het hele bedrijf. Behalve machinisten en conducteurs komt het bedrijf ook IT’ers, medewerkers voor veiligheid en service en bij de winkels op de stations tekort. Dit jaar zijn 220 mensen begonnen aan een opleiding tot machinist of hoofdconducteur, maar er staan nog honderden plekken open.||https://www.parool.nl/nederland/personeel-ns-gaat-volgende-week-staken-het-is-onbegrijpelijk-dat-ns-het-hierop-aan-laat-komen~bd590e41/
2022-08-17||Barcelonaspits Memphis Depay hoopt bij Juventus weer aan spelen toe te komen||Memphis Depay was duidelijk, in juni, toen het Nederlands elftal in twaalf dagen tijd vier wedstrijden voor de Nations League moest spelen. De opvallendste afwezige: 86-voudig international Georginio Wijnaldum. De reden van bondscoach Van Gaal om hem niet op te roepen: hij speelde nauwelijks bij Paris St. Germain. “Ik zou hem oproepen als ik bondscoach was,” zei Depay over zijn maatje in het veld. “Hij heeft hier veel laten zien en hoort erbij.” Inmiddels heeft Wijnaldum PSG voor AS Roma verruild om zo te proberen zijn aanwezigheid op het WK in Qatar, vanaf eind november, veilig te stellen. Na de eerste wedstrijd van FC Barcelona, afgelopen zaterdag tegen Rayo Vallecano (0-0), wist Depay zeker dat hij dezelfde weg moest volgen. Hij speelde geen minuut, de concurrentie in de voorhoede van FC Barcelona is moordend en voor coach Xavi is hij nummer zes in de pikorde voor drie plaatsen. En hoe bijzonder ook zijn 42 doelpunten in 80 wedstrijden met het Nederlands elftal zijn, een voetballer die niet speelt bij zijn club en zodoende gedurende maanden wedstrijdritme verliest, is niet heilig voor Louis van Gaal. Al heeft de bondscoach op de positie van Depay weinig krachtige alternatieven. Maar de speler uit Moordrecht wil geen risico nemen. Bovendien wil hij gewoon voetballen en die kans is bij Barça, waar hij het rugnummer 9 al aan nieuwkomer Robert Lewandowski moest afstaan, minimaal. Zijn advocaat en zaakwaarnemer, de Belg Sebastien Ledure, was volgens Spaanse media woensdag in Barcelona om met de club te onderhandelen over een vrije aftocht van Depay, die een jaar geleden ook al transfervrij van Olympique Lyon overkwam, vooral omdat coach Ronald Koeman hem graag wilde hebben. FC Barcelona dacht nu eerst zo’n 20 miljoen voor de Oranjespits te kunnen vragen, maar het kamp-Depay is duidelijk: het wil geen (financiële) belemmering om voor een andere club te kunnen tekenen. Bovendien weet het dat Barça erbij gebaat is om zich het salaris van Depay te besparen, om zo spoedig de laatste van vijf aankopen, Jules Koundé, te kunnen inschrijven. Juventus kan Depay bovendien direct al goed gebruiken. Een andere nieuwkomer, Angel di María, eveneens transfervrij overgekomen, raakte zondag in de met 3-0 gewonnen wedstrijd tegen Sassuolo aan zijn lies geblesseerd en zal minimaal twee weken zijn uitgeschakeld. Di María, die de 1-0 maakte, speelde naast Dusan Vlahovic (goed voor de andere twee treffers) in de tweemansvoorhoede. Volgens berichten in Spaanse en Italiaanse media zou Depay donderdag of vrijdag al medisch worden gekeurd, in afwachting van een akkoord met Barcelona; met Juventus had de 28-jarige speler overeenstemming bereikt over een contract voor twee jaar. Met de overgang naar Turijn komt een einde aan een zeer kort verblijf van net een jaar bij Barça. In juni zei Depay nog graag door te willen gaan bij de club waar hij, ondanks een serie blessures, met 13 doelpunten uit 28 wedstrijden topscorer was. “Maar toen ik weer fit was, waren er al drie andere spelers voorin aangetrokken en was het team aan het winnen. Dan kom je er niet meer zomaar in.” Die aankopen waren onder anderen Pierre-Emerick Aubameyang – die zaterdag inviel maar in de belangstelling van Chelsea staat – en Ferran Torres. Daarnaast mocht deze zomer uiteindelijk Ousmane Dembélé met een nieuw contract blijven en keerde talent Ansu Fati na een knieblessure terug van een lange revalidatie. Met de aankoop, voor 50 miljoen euro, van de al 34-jarige Lewandowski als pure centrumspits zag Depay, met vijf anderen voor zich, de blauwpaarse deuren langzaam voor zich sluiten. Toen hij zaterdag zelfs bij een 0-0 stand niet door Xavi werd ingezet om een winnend doelpunt te forceren, wist hij genoeg.||https://www.parool.nl/sport/barcelonaspits-memphis-depay-hoopt-bij-juventus-weer-aan-spelen-toe-te-komen~bb488e94/
2022-08-17||Al vóór de Sywertdeal werd het ministerie gewaarschuwd voor ‘extra opslag’ op prijs ||Dat blijkt uit nieuwe documenten – e-mails en verkoopvoorstellen – over de Sywertdeal die het ministerie van Volksgezondheid dinsdagavond vrijgaf. Het gaat om een beperkte hoeveelheid stukken, de grote bulk met appjes en sms’jes volgt later pas. Het ministerie van Volksgezondheid houdt tot dusver vol dat er niet te veel is betaald voor de mondkapjes die Van Lienden leverde. Maar uit een nu vrijgegeven e-mail van 13 april 2020 rijst een ander beeld. Daarin wordt geschreven dat Van Lienden een extra opslag rekent en dat onduidelijk is waarom: ‘Ik zie nog steeds geen toegevoegde waarde, een opslag op de reeds bekende opslag, en weinig aandacht voor wat het de moeite waard zou maken die opslag te betalen boven op de prijs.’ Wie de waarschuwing geeft, is onduidelijk: de afzender is onherkenbaar gemaakt bij het verstrekken van het document. Enkele dagen na deze e-mail sloot de overheid alsnog de megaorder en kon Van Lienden 40 miljoen mondneusmaskers leveren voor 100 miljoen euro. Daar hield alleen Van Lienden al 9 miljoen euro winst aan over. Lees verder na de e-mail. Wat er met de waarschuwing over prijs en kwaliteit precies is gedaan, blijkt niet uit de correspondentie. Al eerder werd overigens bekend dat het Landelijk Consortium Hulpmiddelen sceptisch was over samenwerking met Van Lienden. Na de miljoenenorder in april klopte Van Lienden in mei 2020 opnieuw aan met een aanbod, maar ook toen werd er gewaarschuwd dat zijn prijs ‘tot anderhalf keer hoger’ was dan normaal. Tot een koopovereenkomst leidde het niet meer. Van Lienden en zakenpartners stelden zonder winstoogmerk te opereren, maar handelden stiekem via een bv. Het OM doet onderzoek en heeft inmiddels beslag gelegd op vastgoed en financiën van de ondernemers. Van Lienden werd begin maart opgepakt, maar kwam na enkele dagen weer op vrije voeten. Hij blijft verdachte in de zaak. Hij en de twee andere bestuurders worden verdacht van oplichting, verduistering en witwassen.||https://www.parool.nl/nederland/al-voor-de-sywertdeal-werd-het-ministerie-gewaarschuwd-voor-extra-opslag-op-prijs~bd7bd00a/
2022-08-17||Na wisselvallige dip keert zomerweer volgende week mogelijk terug||In de loop van woensdag brengen regen- en onweersbuien verkoeling en daarmee komt er mogelijk een einde aan de landelijke hittegolf. Landinwaarts kan het nog 26 graden worden, waardoor een regionale hittegolf nog kan voortduren, maar in Amsterdam is dat niet het geval. Daar wordt de hele dag regen voorspeld en wordt het maximaal 22 graden. Donderdag wordt een tamelijk droge en vrij warme overgangsdag, maar vanaf vrijdag draait de wind naar het westen en krijgen we te maken met koelere lucht. In het weekend komt de maximumtemperatuur niet boven de 24 graden uit. Vrijdag ontstaan op sommige plekken buien, maar die lijken Amsterdam pas zondag te bereiken. Ook maandag is het nog wisselvallig, maar in de loop van volgende week wordt het droger en warmer. Er is dan kans dat het opnieuw zomers wordt, met op grote schaal temperaturen van 25 graden en hoger – op woensdag en donderdag bijvoorbeeld in Amsterdam 26 graden, volgens de voorspelling. Er is volgens Weeronline een kleine kans dat de temperatuur eind volgende week op sommige plaatsen in Nederland weer doorschiet naar een tropische 30 graden.||https://www.parool.nl/nederland/na-wisselvallige-dip-keert-zomerweer-volgende-week-mogelijk-terug~b5964bd8/
2022-08-17||Nederlandse economie groeit, ondanks zorgen over energiecrisis||Nederlanders gaven meer uit aan cafébezoek, uitstapjes of reizen nadat vrijwel alle coronabeperkingen waren opgeheven. Daarnaast investeerden bedrijven meer en exporteerde Nederland meer dan het importeerde, meldt het Centraal Bureau voor de Statistiek (CBS). Het statistiekbureau tekent daarbij aan dat aan het begin van 2022 nog coronabeperkingen golden, onder andere voor contactberoepen. Mede daardoor bleef de economische groei in de eerste drie maanden van het jaar volgens de nieuwste berekeningen beperkt tot 0,5 procent ten opzichte van het voorgaande kwartaal. Vergeleken met een jaar eerder steeg het bruto binnenlands product (bbp) van Nederland met 5,3 procent. Daarbij valt op dat consumenten vooral aan diensten meer uitgaven. Typische lockdownaankopen zoals meubels of andere zaken om het huis in te richten, kochten ze minder. Ook verbruikten ze minder gas, dat mede door de Russische inval extreem duur is geworden. Het CBS schrijft de daling toe aan de zachte winter. Bedrijven investeerden meer in gebouwen, vliegtuigen en schepen. Ook ging er meer geld op aan software en machines. Bij de export, die op jaarbasis 5,6 procent groeide, hielp het vooral dat buitenlanders meer uitgaven aan bijvoorbeeld vervoer of horecabezoek in Nederland. Dat geldt binnen de berekeningen van het CBS als export. Doordat de import minder hard toenam, had ons land een groter handelsoverschot, wat bijdroeg aan de economische groei. De groeicijfers voor de periode van april tot en met juni zijn opvallend, want veel voortekenen voor de economie in Europa en de Verenigde Staten zijn juist slecht. Zo zijn consumenten erg somber door de sterk gestegen prijzen. De Britse centrale bank waarschuwde voor een hevige recessie in het Verenigd Koninkrijk. De Nederlandsche Bank (DNB) zei in juni dat de economische groei nagenoeg kan stilvallen. Als de toevoer van Russisch gas abrupt stopt, zou de Nederlandse economie volgens de centrale bank kunnen krimpen.||https://www.parool.nl/nederland/nederlandse-economie-groeit-ondanks-zorgen-over-energiecrisis~ba174e77/
2022-08-17||Bouw dreigt te stagneren door tekort aan zand en grind vanwege laagwater||“Als het niet heel snel hard gaat regenen in het stroomgebied van de Rijn, houd ik mijn hart vast. Dan zal over tweeënhalve week, als overal de vakanties voorbij zijn, de bouw stagneren,” zegt Pim van Baaren, voorzitter van de Raad voor Binnenvaartverladers van ondernemersvereniging evofenedex. Zonder zand en grind is er geen beton. Zand- en grindschepen kunnen door het lage water maar de helft van de gebruikelijke lading vervoeren. Op veel plaatsen is de vaargeul door de ondiepte zo smal dat er een inhaalverbod is. En er is een tekort aan schepen. Duitsland chartert ieder mogelijk binnenvaartschip om kolen aan te voeren voor de elektriciteitscentrales nu Rusland minder gas levert. Ook zijn er schepen nodig voor graantransport uit Oost-Europa. Binnenvaartschepen die wél kunnen worden ingezet, liggen bovendien in de file voor de sluis bij Grave omdat de sluis bij Weurt is gestremd vanwege groot onderhoud. Ook Cascade, de vereniging voor zand- en grindproducenten, voorziet problemen zodra de bouwvak overal voorbij is. “Dit transportprobleem gaat de bouw raken, dat kan niet anders,” zegt directeur Leonie van der Voort. De binnenlandse zand- en grindwinning draait al op volle toeren. “We winnen maximaal, maar we hebben ook grof materiaal uit Duitsland nodig voor de juiste mix die we aan de betonproducenten leveren.” Ze sluit niet uit dat bouwvakkers over een paar weken duimen moeten draaien omdat er geen beton geleverd kan worden. Kenniscentrum Betonhuis denkt dat bij aanhoudende leveringsproblemen en gelijkblijvende vraag eerst lokaal tekorten zullen ontstaan en later wellicht zelfs landelijk. De voorraden zijn beperkt. De reeks van verstoringen in de aanvoer heeft al tot fors hogere prijzen geleid. Van Baaren: “Een ton grind is van 25 naar 40 euro gaan. Verladers kunnen dit niet voor eigen rekening nemen. Uiteindelijk is het de koper van een huis die de hogere prijs betaalt.” Van der Voort: “Wij leveren grindmengsels voor asfalt en beton. Met ons zand worden bouwplaatsen voor woningen en wegen opgehoogd. Wij vormen de ruggengraat; als wij niet kunnen leveren dan stopt de bouw. Het moet gaan regenen, alleen dat helpt nu.” Hoewel er nu regen is gevallen, is de verwachting dat de komende week het waterpeil alleen nog maar verder zal dalen. Het dreigend tekort aan grondstoffen is een nieuwe deuk in de ambitie van het kabinet om jaarlijks 100.000 woningen te bouwen. De bouw heeft het al moeilijk vanwege de stikstofproblematiek, het tekort aan bouwvakkers en tijdrovende vergunningsprocedures. Er wordt als alternatief naar transport met diepladers gekeken om het grind en zand over de weg naar Nederland te krijgen. Een peperdure oplossing, en Van Baaren twijfelt eraan. “Die vrachtwagens zijn er wel, maar waar vind je de chauffeurs?” In 2018, ook een kurkdroge zomer, was er ook enige tijd vrees voor een tekort aan bouwstoffen. Toen ging het nét goed. “Maar er is nu een groot verschil met toen: de energiecrisis en de noodzaak om graan met binnenschepen te vervoeren als gevolg van de oorlog,” zegt Van Baaren. Nederland is voor zand en grind voor bijna twee derde afhankelijk van import. De helft van die import komt uit Duitsland via de rivieren; de andere helft via de Noordzee uit bijvoorbeeld het Verenigd Koninkrijk. Zowel Van der Voort als Van Baaren pleit voor meer zand- en grindwinning in Nederland. Van Baaren, al ruim veertig jaar directeur van zand- en grindbedrijf Nieuwpoort, zegt dat de winning in eigen land steeds verder is teruggedrongen omdat de vergunningsprocedures tot wel vijftien jaar kunnen oplopen. Cascadedirecteur Van der Voort noemt het huidige zand- en grindtekort ‘kinderspel’ vergeleken met de gevolgen van het aflopen van grote vergunningen zoals de winning van grind in Limburg. “Daar zijn de gevolgen nu niet van te overzien. We moeten meer lokaal winnen en niet uit heel Europa grondstoffen halen. Dan zijn we ook minder afhankelijk van aanvoerproblemen zoals nu. Maar we doen nu het tegenovergestelde. Er worden nauwelijks nieuwe vergunningen verleend, terwijl de oude vergunningen aflopen. Over drie jaar hebben we geen Nederlands grind meer. Dat gaat de bouw enorm raken.”||https://www.parool.nl/nederland/bouw-dreigt-te-stagneren-door-tekort-aan-zand-en-grind-vanwege-laagwater~b9ccf5d6/
2022-08-17||Woningcorporaties willen de huren van minima eerder omlaag hebben||Een half miljoen huishoudens met een inkomen tot 120 procent van het minimumloon zouden de huurverlaging eigenlijk pas vanaf juli 2024 tegemoetzien. Die afspraak maakte minister Hugo de Jonge voor Volkshuisvesting op 30 juni met Aedes (vereniging van woningcorporaties), de Woonbond en Vereniging Nederlandse Gemeenten. De dure boodschappen en hoge energiekosten dwingen tot snellere actie, stelt Aedesvoorzitter Martin van Rijn. “Wij maken ons zorgen om huurders die de eindjes niet meer aan elkaar kunnen knopen. Wachten tot 2024 met de huurverlaging kan niet meer. Er worden nu al meer gesprekken gevoerd over betalingsproblemen en we kennen inmiddels allemaal de berichten over de hoge inflatie. De huur verlagen voor deze doelgroep is een hele gerichte en dus geschikte maatregel.” Woningcorporaties kunnen zelf de huur verlagen, maar hebben hulp nodig van de Belastingdienst en dus het kabinet om erachter te komen welke huurders recht hebben op de verlaging. Corporaties hebben zelf geen inkomensgegevens van hun huurders. “Een aantal jaar geleden is de maatregel ook al genomen, dus technisch gezien moet het uitvoerbaar zijn,” dringt Van Rijn aan. Daarnaast moet de Belastingdienst volgens Van Rijn ook voorkomen dat een deel van de huurverlaging teniet wordt gedaan door een lagere huurtoeslag. De gemiddelde huurverlaging wordt geschat op 57 euro per maand. De huurtoeslag zou met dat bedrag 37 euro lager worden, waardoor de huurder slechts 20 euro bespaart. Dat zou bovendien een financiële meevaller voor het kabinet betekenen. “Het is cruciaal en absoluut noodzakelijk dat de eenmalige huurverlaging volledig bij de huurders terechtkomt,” zegt Van Rijn. De coalitiepartijen VVD, D66, CDA en CU zijn deze weken in gesprek over maatregelen die de pijn van de snelle prijsstijgingen moeten verzachten. Bij het kabinet ligt de mogelijkheid om de huren voor minima eerder te verlagen al op tafel. De druk groeit om zelfs al dit najaar met stappen te komen die de koopkracht van Nederlanders verbetert en in het bijzonder mensen met lage inkomens. De verlaging van de huur voor minima kost woningcorporaties 350 miljoen euro en zou worden gefinancierd met een deel van de 1,7 miljard euro die jaarlijks vrijkomt omdat de verhuurderheffing voor woningcorporaties wordt afgeschaft. Er zit ook een algemene maatregel in de afspraken met minister De Jonge voor alle bewoners van een sociale huurwoning, namelijk dat de koppeling tussen de maximale huurverhoging met de inflatie is losgelaten. De maximale stijging is 0,5 procent lager dan de loonontwikkeling, dus de huren stijgen minder hard dan de lonen. In de zogenoemde Nationale prestatieafspraken staat daarnaast dat corporaties twee keer zoveel woningen gaan bouwen en 450.000 huizen met een slecht energielabel worden sneller verduurzaamd. Daar gaat 108 miljard euro aan extra investeringen in zitten tot 2030.||https://www.parool.nl/nederland/woningcorporaties-willen-de-huren-van-minima-eerder-omlaag-hebben~b1f8c3a1/
2022-08-17||Poeh hé, de Britse adel heeft het ook niet makkelijk met zijn landgoederen en de wijnproductie||Sinds Downton Abbey kan de Engelse adel het bij Lips nog maar nauwelijks verkeerd doen. Dus toen vorige week de eerste aflevering van de driedelige serie Het echte leven van de Britse adel werd uitgezonden, zat hij er klaar voor. Die aflevering stelde niet teleur: kakkineuze Britten, schitterende landhuizen en extreem onderkoelde lords en lady’s. Meer van dat! Deze dinsdagavond vervolgden de Britse programmamakers, de serie is aangekocht uiteraard, de ingezette verhaallijnen. Insteek, opnieuw: de aristocratie heeft het ook niet makkelijk. Want een landgoed onderhouden, kost onwaarschijnlijk veel meer geld dan het oplevert. Te zien was onder meer hoe Gerald Fitzalan-Howard, de zoveelste hertog van het roemruchte huis Norfolk, zich op de wijnproductie stort. Terwijl prinses Olga Romanoff, direct familie van de beroemde tsarenfamilie, rondleidingen verzorgt. En lord Ivar Mountbatten en zijn echtgenoot bijspringen om meer geld te peuren uit de landgoederen en de merchandise. Het zijn natuurlijk net gewone mensen. De serie wordt aangekondigd als een kijkje achter de schermen. Dat het meer wegheeft van een promo voor enigszins in moeilijkheden verkerend familie-erfgoed hindert niet: het is fijne tv, met aandacht gemaakt en appellerend aan alle vooroordelen die Lips vanuit Nederland heeft bij de Britse adel. Toen de serie begin dit jaar werd uitgezonden in Engeland klonk er her en der kritiek: het geklaag van de lords over de financiële situatie waarin zij verkeerden, was ongepast in tijden waarin gewone Britten het aanmerkelijk veel moeilijker hebben. Lips begrijpt de kritiek, maar heeft genoeg geografische distantie om er op een andere manier naar te kijken. Het echte leven van de Britse adel is flinterdun, maar kan in augustus met gemak worden opgediend als hoofdgerecht van een smakelijk televisieavondje. Reageren? hanlips@parool.nl||https://www.parool.nl/nieuws/poeh-he-de-britse-adel-heeft-het-ook-niet-makkelijk-met-zijn-landgoederen-en-de-wijnproductie~bde52702/
2022-08-17||Republikein Liz Cheney verliest voorverkiezing Wyoming||Cheney is de afgelopen jaren zeer kritisch geweest op voormalig president Donald Trump. Zo stemde ze voor het goedkeuren van de kiesmannen die Joe Biden bij de verkiezingen van 2020 had gewonnen, stemde ze voor de afzetting van Trump en heeft ze zich negatief uitgelaten over Trumps rol in de bestorming van het Capitool op 6 januari 2021. Ze zit ook als een van twee Republikeinen in de parlementaire commissie die de bestorming onderzoekt. Nadat de uitslag van de voorverkiezing bekend werd, zei Cheney in een toespraak ‘er alles aan te zullen doen’ om te voorkomen dat Trump weer in het Witte Huis belandt. Ze beschuldigde de voormalige president in haar toespraak ook van ‘verraderlijke leugens’ omdat hij zei dat de huiszoeking door de FBI in zijn huis in Florida politiek gemotiveerd was. “Trump weet dat omarmen van dit soort samenzweringstheorieën geweld en de dreiging van geweld uitlokt. Het gebeurde op 6 januari en het gebeurt nu weer.” Trump reageerde op zijn eigen sociale netwerk Truth Social op het verlies van Cheney. “Liz Cheney zou zich moeten schamen, hoe ze zich gedragen heeft, en haar hatelijke, schijnheilige woorden en acties ten opzichte van anderen.” Hageman kreeg tijdens de campagne juist steun van Trump. Ze heeft zijn claim dat de verkiezingen van 2020 gemanipuleerd werden vaak herhaald. Hageman neemt het bij de tussentijdse verkiezingen in november op tegen een Democratische kandidaat, maar het is onwaarschijnlijk dat die kan winnen in de traditioneel Republikeinse staat Wyoming. Cheney zit sinds 2017 in het Huis van Afgevaardigden. Ze is de dochter van Dick Cheney, de vicepresident onder George W. Bush. Haar aanhangers binnen de partij hopen dat ze zich kandidaat stelt voor de presidentsverkiezingen van 2024, maar ze heeft zich niet uitgelaten over of ze dat van plan is.||https://www.parool.nl/wereld/republikein-liz-cheney-verliest-voorverkiezing-wyoming~bd31eafb/
2022-08-17||Code geel in Noord-Holland vanwege onweersbuien||‘Vooral in het westen komen lokaal stevige onweersbuien voor met veel regen in korte tijd,’ aldus het KNMI. Automobilisten in het noordoosten moeten rekening houden met gevaarlijke rijomstandigheden door slecht zicht. Vanaf 7.00 uur worden er geen onweersbuien meer verwacht in Noord-Holland en geldt code geel daar niet meer.||https://www.parool.nl/amsterdam/code-geel-in-noord-holland-vanwege-onweersbuien~b5e74819/
2022-08-17||Moeten Berghuis en Klaassen zich zorgen maken om het WK, nu ze op de bank zitten?||De één ontpopte zich met zijn loopvermogen en neusje voor de goal tot een gids op weg naar het WK, de ander voorzag de bondscoach van meer voetbal bij Oranje. Louis van Gaal neemt Davy Klaassen en Steven Berghuis vanwege hun specifieke kwaliteiten graag mee naar Qatar. Maar is dat over drie maanden nog steeds zo, nu de middenvelders onder Alfred Schreuder pas op de plaats moeten maken? Tijdens de voorbereiding besteedde de Ajaxcoach in gesprekken alvast veel aandacht aan de valkuil van muitende reserves. “Ik probeer dit nu al heel open te bespreken. Kijk, als je vijf duels niet speelt, snap ik dat je teleurgesteld raakt. Maar als iemand één wedstrijd niet speelt, bij een club als Ajax waar om de paar dagen een wedstrijd is, moet je niet meteen gaan klagen,” zei Schreuder. Bij het tweede competitieduel was het al zover. Schreuder nam Berghuis apart om diens plek op de bank toe te lichten. “Daar was hij niet tevreden mee. Dat lijkt me duidelijk,” zei Schreuder na de 6-1 zege op FC Groningen, waarin hij zijn keuze voor Brian Brobbey, met Dusan Tadic achter hem, goed zag uitpakken. “Ik heb Steven aangegeven wat mijn overweging was. Die blijft tussen ons. Hij accepteerde het en reageerde vandaag goed.” Berghuis nam als invaller nog wel de laatste treffer voor zijn rekening. Uit een penalty die hij zelf had versierd. Schreuder: “Hij kwam er energiek in en had een goede loopactie. Bij de strafschop nam hij goed zijn verantwoordelijkheid. We hebben veel goede voetballers. Ik snap dat iedereen wil spelen. Het gaat erom dat we goed communiceren. We spelen veel wedstrijden en hebben iedereen nodig. We hebben allemaal hetzelfde doel: kampioen worden.” Dat is allemaal leuk en aardig, maar veel spelers hebben op kortere termijn nog een ander doel: deelnemen aan het WK, en dan het liefst niet als figurant. Dat geldt ook voor Berghuis en Klaassen. Laatstgenoemde was in tien van de laatste dertien interlands basisspeler. Van zijn vier treffers was de één nog belangrijker dan de andere. En Berghuis? Hij bleek voor Van Gaal een belangrijke pion bij het bouwen aan aanvallen, helemaal als Frenkie de Jong werd vastgezet. Natuurlijk is de eredivisie pas twee wedstrijden onderweg. En voormalig Ajaxcoach Peter Bosz zei altijd: “Luxeproblemen lossen zich vanzelf op.” De explosieve Brobbey en Steven Bergwijn toonden zich de voorbije seizoenen blessuregevoelig. Als ze al fit blijven, heeft Schreuder vanaf de Champions Leaguepoulefase komende maand extra reden om ze niet op te blazen. Voltijdbankzitters zullen Berghuis en Klaassen dan ook niet worden. Maar dat betekent niet dat de ook onderling concurrerende schaduwspitsen zich zo weer in het elftal spelen. Integendeel. Ajax draaide tegen Groningen voor het eerst onder Schreuder als een tierelier. Dat gebeurde met een recordaankoop (Bergwijn), een voor zo’n 20 miljoen teruggehaalde nummer 9 (Brobbey), een Braziliaanse tovenaar met een prijskaartje van 80 miljoen (Antony) en de grote leider (Tadic) voorop. Dat kwartet lijkt voorlopig verzekerd van een basisplaats. Dan blijven er twee plekken op het middenveld over, waarvan de meest defensieve tegen Groningen weer uitstekend werd ingevuld door Edson Álvarez. Kenneth Taylor aflossen? Dat lijkt het meest aannemelijk, maar de linkspoot manifesteerde zich opnieuw sterk als simpel voetballende en scorende middenvelder. Daarbij kun je je ook afvragen of Ajax zonder die twee niet té aanvallend voor de dag komt. De weg naar Qatar is nog lang en de bondscoach is minder onverbiddelijk dan hij vroeger was. Zo is speeltijd niet langer cruciaal voor een uitnodiging, al is de wedstrijdhardheid van drie WK-duels in twaalf dagen kunnen spelen wel een vereiste. Daar komt bij dat Van Gaal niet 23, maar 26 spelers mag meenemen naar het eindtoernooi. Van Gaal gaf zelf al aan na de laatste interlandperiode zijn selectie grotendeels rond te willen hebben. Dat betekent niet dat de groep niet aan mutaties onderhevig is. Voordeel voor het Ajaxduo is dat een speler als Donny van de Beek onder trainer Erik ten Hag nog niet veel is opgeschoten. Van Georginio Wijnaldum moet dat in Rome nog blijken. Wel klopt de creatieve en trefzekere PSV-middenvelder Joey Veerman steeds nadrukkelijker op de deur. Zo geven één of twee reservebeurten voor Berghuis en Klaassen nog geen reden tot paniek, maar de plek op de bank en het flitsende optreden van de concurrenten leveren ongetwijfeld wel buikpijn op.||https://www.parool.nl/sport/moeten-berghuis-en-klaassen-zich-zorgen-maken-om-het-wk-nu-ze-op-de-bank-zitten~bc225d9b/
2022-08-17||Pompen voor zoet water||De aanhoudende droogte heeft ertoe geleid dat de waterstand in het Markermeer en de rest van het IJsselmeer en de randmeren zo laag is dat er geen zoet water meer naar de Vecht stroomt. Dat brengt de beschermde natuur in het Naardermeer, de Spiegelplas en de Ankeveense Plassen in gevaar omdat het water daar door het gebrek aan nieuw zoet water er verzilt. Omdat het pompen voor een sterke stroming zorgt, mag er tijdelijk niet worden gezwommen in de Naardertrekvaart en in de gracht van het Muiderslot. Ook het scheepvaartverkeer is er stilgelegd. Varen van Muiden naar Naarden en omgekeerd kan daardoor niet. Onlangs bouwde het waterschap al een tijdelijke damwand bij de toegang naar de Muidertrekvaart vanaf het Amsterdam-Rijnkanaal. Die tijdelijke dam moet voorkomen dat relatief zout water naar het Naardermeer stroomt. Tegelijkertijd probeert het waterschap met een zogeheten bellenscherm verzilting van de Vinkeveense Plassen te voorkomen. Zo’n scherm vormt als het ware een gordijn van luchtbelletjes in het water. De opstijgende luchtbelletjes zorgen ervoor dat het relatief zware zoute water naar de bodem van het kanaal zakt waar het wordt tegengehouden.||https://www.parool.nl/nederland/pompen-voor-zoet-water~b3b60883f/
2022-08-17||Een op de acht ouderen komt amper rond door hoge inflatie||Dat blijkt uit een onderzoek van ouderenorganisatie KBO-PCOB. “We zijn geschrokken van deze uitkomsten. Bijna een kwart van de senioren heeft nu al moeite met rondkomen,” zegt Ingrid Rep, directeur van KBO-PCOB. “En dat zijn niet alleen ouderen met alleen AOW of een klein aanvullend pensioen.” De problemen zijn het grootst voor ouderen die geen buffer hebben. Rep: “Dat is een groep van zo’n 500.000 mensen. Daarvan moet ruim de helft nu al bezuinigen op de dagelijkse boodschappen. Een deel van de mensen slaat nu al warme maaltijden over, of mijdt zorg. En een onverwachte uitgave van 400 euro, bijvoorbeeld voor de vervanging van een wasmachine, brengt ze direct in financiële problemen.” De hoge inflatie zorgt voor veel onrust onder ouderen. De vrees is dat de prijzen nog lang blijven stijgen en dat noopt ouderen ertoe nu al de uitgaven aan te passen. Dat is onvermijdelijk, denkt Rep. “Steeds meer ouderen komen in geldnood. Vergeet niet dat de koopkracht al jaren achteruit is gegaan, omdat de pensioenen niet geïndexeerd werden. En daar komt nu de stijging van de energierekening en de duurdere boodschappen bovenop.” Het onderzoek maakt duidelijk dat er steeds meer stille armoede ontstaat onder ouderen. Rep: “Het dagelijks leven wordt er niet aangenamer op. Ouderen schamen zich voor de armoede. Ze zijn bang dat ze hun hand moeten ophouden bij hun kinderen. Het leven krijgt zo een grimmig karakter.” Die stille armoede zorgt voor veel stress en dat heeft weer een negatieve invloed op de gezondheid. Ouderen hebben ook nauwelijks mogelijkheden om hun financiële situatie te verbeteren. Een bijbaantje is voor de meesten geen optie. Dat betekent dat ze alleen kunnen bezuinigen op de uitgaven. Rep: “Voor leuke extra’s is dan geen plek meer.” De financiële stress raakt dagelijks meer ouderen. Zeker als het energiecontract afloopt, krijgen ze direct met fiks hogere maandlasten te maken. En de groep die geraakt wordt, zijn niet alleen de ouderen zonder spaargeld. “Het gaat niet alleen om mensen aan de onderkant. Ook modale inkomens worden hard geraakt. Die zien hun buffers nu in snel tempo verdwijnen.” Rep roept het kabinet op snel met compensatie te komen. “De koopkracht van senioren moet gerepareerd worden. Dat kan door lastenverlichting voor iedereen en met gerichte maatregelen. De overheid kan iets aan de inflatie doen, bijvoorbeeld door nu werk te maken van een btw-verlaging voor groente en fruit. Dat scheelt in de prijs van de dagelijkse boodschappen. En Nederland staat bovenaan in Europa als het om de hoogte van de gasprijs gaat. Daar kan ook iets aan gedaan worden.”||https://www.parool.nl/nederland/een-op-de-acht-ouderen-komt-amper-rond-door-hoge-inflatie~b6a32fd4/
2022-08-17||Chaos compleet bij verkiezingen Kenia: verliezer vecht uitslag aan||Hielden de Kenianen collectief de adem in, of was het een zucht van verlichting? Nadat maandagmiddag de uitslag van de verkiezingen bekend werd gemaakt, na een kleine week van stemmen tellen, volgde géén chaos. Op enkele feestelijkheden, protesten en vechtpartijen na, vooral maandagavond, bleef het dinsdag relatief rustig. William Ruto (55), de huidige vicepresident, leek zich te mogen opmaken voor het presidentschap. De man die zegt op te komen voor de Keniaanse ‘hosselaars’ – een verwijzing naar de grote informele economie – werd al door andere Afrikaanse leiders al gefeliciteerd. En toch zal ook Ruto zich nog niet rijk hebben gerekend. Om te beginnen was er de chaotische bekendmaking van de resultaten, een dag eerder. Op het moment dat Wafula Chebukati, de voorzitter van de kiescommissie, eindelijk een winnaar leek aan te wijzen, werd het podium bestormd. Tientallen mensen, vooral mannen, klommen omhoog. Niet veel later, nadat de orde was hersteld, riep Chebukati Ruto alsnog uit tot winnaar. Het verschil met de nummer twee, Raila Odinga, was klein: Ruto kreeg 50,49 van de stemmen, Odinga 48,85 procent. Maar terwijl Chebukati een winnaar aanwees, lieten vier van de zeven leden van de kiescommissie weten zich niet in de uitslag te kunnen vinden. Er zou zijn gegoocheld met cijfers. Tekst loopt door onder de tweet Eveneens zorgwekkend was de reactie vanuit het kamp van Odinga. De 77-jarige Odinga, die voor de vijfde keer een gooi deed naar het presidentschap, hield zich stil – en erkende daarmee (impliciet) de uitslag niet. Odinga’s running mate Martha Karua twitterde zelfs een omineuze boodschap: ‘It is not over till it is over.’ Wat ze daarmee bedoelde, bleek dinsdagmiddag. In een persconferentie liet Odinga weten zijn nederlaag niet te erkennen. Hij kondigde juridische stappen aan en hield commissievoorzitter Chebukati verantwoordelijk. “Wat we gisteren hebben gezien was een aanfluiting en totaal in strijd met de grondwet.” De grote vraag is: hoe nu verder? Kenia, met bijna 54 miljoen inwoners, geldt als een relatief stabiele democratie in een onrustige regio. Een belangrijke economie bovendien. Tegelijkertijd ontstonden er na eerdere verkiezingen vaak protesten, soms zelfs grootschalig. Vooral in 2007 liep het ernstig uit de hand: meer dan 1200 Kenianen kwamen om het leven bij geweld tussen etnische groepen, ruim 600.000 mensen sloegen op de vlucht. Voor hun rol in het geweld werd zowel Ruto als zittend president Kenyatta aangeklaagd door het Internationaal Strafhof (ICC) in Den Haag. Samen met Odinga zijn Kenyatta en Ruto verwikkeld in een opmerkelijk spel van wisselende bondgenootschappen. In 2013 werd Ruto vicepresident van Kenyatta, nadat die laatste Odinga had verslagen bij de presidentsverkiezingen. Vier jaar later gebeurde hetzelfde, al werd de uitslag succesvol aangevochten door Odinga. Omdat Odinga weigerde mee te doen aan de tweede verkiezingen, wonnen Kenyatta en Ruto met gemak. Maar tussen de twee liepen het steeds minder goed. Kenyatta, die zich dit jaar niet opnieuw verkiesbaar mocht stellen, sprak voor deze verkiezingen zijn steun uit aan een andere kandidaat – inderdaad, aan Odinga, de man die hij bij de vorige twee verkiezingen twee keer had verslagen.||https://www.parool.nl/wereld/chaos-compleet-bij-verkiezingen-kenia-verliezer-vecht-uitslag-aan~b51a9378/
2022-08-17||Exorbitant feestje om je vingers bij af te likken – ‘Het wonderbaarlijke voorval met de hond in de nacht’ op het Theater Festival||Mark Kraan: “Ik vind het uiterst boeiend om voor een rol informatie te verzamelen over het onderwerp van de voorstelling. Ik zou de rol ook kunnen spelen als ik dat niet zou doen, want we hebben tenslotte het script, de visie van de regisseur en mijn fantasie. Maar ik vond het heel inspirerend om de moeder van een dochter met autisme te ontmoeten. Ze kwam zo geduldig over. Ik voelde ook de pijn, want je moet echt iets van jezelf opofferen. Ze zei altijd tegen haar dochter voor het slapen gaan: ‘Love you to the moon and back, plus een extra.’ Ik heb dat zinnetje van haar overgenomen.” Het wonderbaarlijke voorval met de hond in de nacht is de theaterbewerking van de bestseller van Mark Haddon. De autistische Christopher gaat op zoek naar de moordenaar van de hond die in de tuin van de buren ligt. Zijn moeder kan de opvoeding van haar zoon niet aan en is vertrokken, en ook de goedwillende vader heeft het moeilijk. Kraan: “Hij is loodgieter en dat is goed gekozen, want als loodgieter ben je bezig om lekkages te repareren of te voorkomen. In zo’n pvc-buizensysteem met verlengstukken en bochten gaat altijd wel iets kapot. Deze man is als vader eindeloos aan het repareren, maar hij heeft geen handen en geen gereedschap meer over om de zaak op orde te krijgen. Het water komt hem echt aan de lippen.” Vijf jaar geleden was in Carré de Engelstalige versie door het National Theatre uit Londen te zien, maar die tamelijk statische versie is niet te vergelijken met de uitbundige productie van regisseur Pieter Kramer, die is opgenomen in de juryselectie van het Theater Festival als één van de mooiste voorstellingen van het afgelopen theaterseizoen. Daarbij is Mark Kraan ook nog eens genomineerd voor de Arlecchino, de prijs voor de indrukwekkendste, mannelijke ondersteunende acteursrol van het seizoen. Ofschoon Kraan bijzonder blij is met die erkenning en trots is op de Arlecchino, die hij in 2019 al eens kreeg voor zijn rol in Cinema bij Toneelgroep Oostpool, gaat het relativeren vanzelf. “Toen mijn dochter trots op de basisschool vertelde dat haar vader de Arlecchino had gewonnen, wist de lerares niet waar ze het over had en zei een meisje: ‘Mijn vader heeft een Tesla.’ Bij Stage werd ik door een medewerker van Hij gelooft in mij gefeliciteerd met de nominatie voor de Arlesjino Award.” De afgelopen acht maanden was Kraan in die musical te zien als Tim Griek, de producer en beste vriend van André Hazes. Kraan ziet geen enkel waardeverschil tussen toneel en musical. Wel denkt hij dat de musical in Nederland wat meer bewegingsvrijheid zou mogen krijgen, zoals dat in de toneelwereld is gebeurd door de Actie Tomaat en de vrijgevochten sfeer van het Werkteater. “Ik ben heel blij met onze plek in het Theater Festival en het juryrapport met een typering als ‘een exorbitant acteursfeestje om je vingers bij af te likken’. Ik heb het gevoel dat de toneelbeleving in landen als Duitsland en Engeland minder beperkt is. Daarom ben ik me voorzichtig aan het oriënteren om eens een project in het buitenland te doen. “Maar ik vond het bijzonder om hier met Pieter Kramer te werken. Op de eerste repetitiedag zei hij dat hij een revue wilde. In deel twee van de voorstelling reist Christopher naar zijn moeder. Hij is nog nooit buiten zijn straat geweest, dus dat is een hele onderneming, met veel prikkels. We proberen dan in zijn hoofd te kruipen, om te laten zien wat er met die jongen gebeurt op het drukke station.” “We zijn op het toneel natuurlijk maar met een beperkt aantal acteurs, dus dan krijg je een verkleedorgie. We verkleden zelfs op het toneel een keer razendsnel naar een ander personage. Veel pruiken, plaksnorren, jurken, dubbele kledinglagen. Een revue dus. Geweldig.” Het wonderbaarlijke voorval met de hond in de nacht door de Theateralliantie. DeLaMar van 24-8 t/m 1-9||https://www.parool.nl/kunst-media/exorbitant-feestje-om-je-vingers-bij-af-te-likken-het-wonderbaarlijke-voorval-met-de-hond-in-de-nacht-op-het-theater-festival~bf73ed0b/
2022-08-17||Ik zie, voel en hoor storm||‘Zo, Holman... Nog steeds bang voor een wereldoorlog?” De vervelende buurtgenoot die ik altijd lachend aantref, vindt z’n vraag weer bijzonder leuk. “Hahaha,” lach ik laf mee, “valt wel mee hoor.” Ik zwaai met mijn boodschappentas en loop snel door. Is het paranoïde van mij dat ik alom de perfecte storm zie? Waar ik ook in de actualiteit prik, zie, hoor en voel ik storm. Hitte, geen water in de Rijn, dus geen boten met producten, dus stijgende prijzen, dus sociale onrust, dus opstanden... Ik hoorde ook dat de droogte van de Rijn leidt tot te weinig koelwater voor de Duitse kernreactoren. Dus geen Duitse energie, dus moet er weer in Groningen worden geboord, dus opstand, dus... Een mitrailleurvuur van ‘dussen’. Ik prik m’n vinger ergens anders in. Trump die geheime dossiers achterhoudt, dus Republikeinen en Democraten nog bozer op elkaar, dus een nog zwakker Amerika, dus China voelt zich sterker worden, dan gaat Pelosi naar Taiwan… Dus, dus, dus. Ik hoor de lege hulzen op de grond kletteren. Ik kom steeds uit op wereldoorlog. Misschien volgt het een niet eens uit het ander. Maar de kans dat er fouten worden gemaakt met verschrikkelijke consequenties, wordt groter. Straks wordt er ergens weer zomaar een Frans Ferdinand doodgeschoten, waardoor destijds de Eerste Wereldoorlog begon, en vinden we dat we zoiets niet op ons moeten laten zitten. De volksdruk wordt dan te groot. Asielstromen, onhaalbare klimaatdoelstellingen, oprukkende zee-en hittegolven, welbewuste desinformatie, boerenopstanden, nieuwe virussen, sterkere oudere virussen, minder zorg, minder geld… En nog steeds die oorlog tussen Rusland en Oekraïne op de achtergrond. Je hoopt op Annie Schmidts vogel Bisbisbis ‘waar iedereen zo bang voor is’ en die vervelende kinderen meeneemt naar een onbekend eiland tot ze zich weer kunnen gedragen. Waren mensen maar bang voor Bisbisbis. Maar nee. Ze bestoken zelfs kerncentrales en hopen, lijkt het, op een vuile kernbom. Bisbisbis ligt vermoedelijk uitgeput op z’n eigen overbevolkte eiland. Vervelende buurtgenoot zit weer gezellig op een terras bijzonder vrolijk te zijn. Dat opgeruimde gezicht… Waar koop je zo’n goed humeur? Niet in de winkel waar ik net mijn boodschappen heb gedaan en de prijzen mijn humeur beslist niet hebben verbeterd. Niets deert hem omdat hij niets weet. ‘Wie kennis vermeerdert, vermeerdert smart,’ zegt Prediker. De perfecte storm duurt maar voort. Thuis ligt een ansichtkaart uit Spanje. ‘Het is hier een hel! Al drie maanden geen regen gevallen.’ Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-zie-voel-en-hoor-storm~b3677bcb/
2022-08-17||Opinie: ‘Met moeder en kind erbij staat Ajax’ De Toekomst kennelijk op instorten’||Doorgaans lach ik om het menselijk tekort, dit echter vraagt om aandacht. Plaats van handeling: De Toekomst. Jong Ajax-Telstar. De tweejaarlijkse broedermoord. Een moeder en haar 7-jarig zoontje, middels shirtje duidelijk zichtbaar van Ajaxkomaf, staan met neus tegen gesloten hekwerk, want geen kaartje. Uitverkocht. Via stille diplomatie zoek ik een oplossing tegenover een tiental controleurs slash beveiligers. No way, er mag niemand meer bij. Met moeder en kind erbij staat het complex kennelijk op instorten. Sterker nog, ze worden verzocht om te vertrekken. Na kaartfixing mijnerzijds mogen de twee pas na de rust naar binnen en missen aldus de enige twee goals van de wedstrijd. CEO Van der Sar wordt ongetwijfeld onpasselijk bij lezing van dit schotschrift. Ik voorzie boardroomspoedoverleg na zoveel treurnis. Peter Arts, Amsterdam Thomas, dank voor je artikel (‘Wie rechts van de fiets loopt, stuit op onbegrip en ongemak. Maar waarom?’, Het Parool, 9 augustus). Tot de komst van ondergrondse fietsenstallingen en de stalling op de boot bij het CS Amsterdam besefte ik nooit dat ik een probleem had. Vanaf dat moment moest ik checken of iemand me daar vol onbegrip tegemoet kwam. Voor nader onderzoek: ik ben 60 en vrouw. Als kind heb ik veel gestept, en ook dat doe ik ‘verkeerd’: Ik step als een linkspoot. Dat heeft mijn voorkeur, hoewel ik ook als rechtspoot kan steppen. Ik heb altijd gedacht dat het kwam doordat ik een beetje tweehandig en -benig ben. En als ik met één hand fiets, heb ik een lichte voorkeur voor mijn rechterhand aan het stuur houden. Ik wissel het vaak af. Ik vind het leuk dat zelfs Eric Scherder hiervoor geen verklaring heeft. Misschien wil hij, als we genoeg mensen verzamelen, wel een onderzoek doen. Tot die tijd geniet ik verder van het horen bij een select clubje en laat ik het gemopper maar over me heen komen. Intussen ben ik heel bedreven in het met mijn linkerbeen de standaard van mijn fiets omhoog trappen, net voordat ik op het zadel ga zitten. Bij huurfietsen lukt dat nooit. Meta Bossers, Amsterdam We hebben vakantie, de zon schijnt en het riviertje de Meije ligt binnen fietsbereik. Hoe verder de stad uit, hoe meer omgekeerde vlaggen. In de polder rijden we onder een haag van vlaggen door. We buigen ons hoofd. Onze neus wordt geteisterd door de stank van afwisselend koeienmest, een varkenshouderij, schapenkeutels en veevoer. Een dubbeldekveewagen met stierkalveren rijdt ons voorbij. In het weiland staat een tractor. De boer zit met zijn voeten op het dashboard op zijn telefoon te kijken terwijl hij in rap tempo mest als zwart douchewater over het land sproeit. Ik rijd door het boerenland en voel me volkomen misplaatst: een ongenode gast in vijandelijk gebied. Lydia Steutel, Driemond||https://www.parool.nl/columns-opinie/opinie-met-moeder-en-kind-erbij-staat-ajax-de-toekomst-kennelijk-op-instorten~be7acb28/
2022-08-17||Opinie: ‘De Progress Pridevlag kan nog altijd dienen als tafelkleed of theedoek’||In Het Parool van zaterdag 6 augustus bepleitte Rick van der Made in plaats van de bekende regenboogvlag de Progress Pridevlag te omarmen. Als hoofdredacteur van de Gaykrant signaleert hij dat sommigen zich onvoldoende herkennen in de regenboogvlag en stelt hij dat de Progress Pridevlag de moderne genderdiversiteit beter symboliseert. Van der Made schrijft ook bereid te zijn zo nodig de lettercombinatie lhbtq+ aan te passen aan de voortschrijdende inzichten en ontwikkelingen. Het is natuurlijk zeer prijzenswaardig om daar rekening mee te houden. Jammer is alleen dat zo aan de verdere emancipatie van genderdiversificatie afbreuk wordt gedaan en dat ook onnodig verwarring wordt veroorzaakt. Het alsmaar uitbreiden van de letterreeks, al dan niet aangevuld met plussen, minnen en andere rekenkundige symbolen, kan helaas niet voorkomen dat sommigen zich daarin niet kunnen herkennen. De genderdiversificatie is immers een evolutionair proces, dat waarschijnlijk pas met het uitsterven van de mensheid ten einde komt. Eén universele en gemakkelijk te bevatten naam in plaats van al die cryptische en niet allitererende lettercombinaties kan het emancipatieproces verder bevorderen. We spreken toch ook van ‘vrouwenemancipatie’ zonder daarbij onderscheid te maken in leeftijd, opleiding, seksuele voorkeur of etniciteit? En waarom de bij iedereen bekende regenboogvlag vervangen door een nogal anoniem Progress Pride-exemplaar? Het voetbalteam van Oranje heeft toch ook een herkenbare, uniforme uitstraling? De goedbedoelde lettercombinaties zoals lhbtq+ doen geen recht aan het streven naar inclusiviteit, integendeel. In dat licht kan de Gaykrant niet langer de juiste naam zijn voor het platform dat de gehele lhbtq+ (en toekomstige varianten) zegt te representeren. De gay vlag dekt immers niet meer de lhbtq+ lading, en dat is jammer. Vervang gewoon ‘gay’ en lhbtq+’ in ‘genderbeweging’ (of ‘gendermovement’) en laat die herkenbare, alle kleuren bevattende regenboogvlag maar lekker wapperen. De wat anonieme Progress Pridevlag kan nog altijd dienst doen als tafelkleed of theedoek, al naar gelang het materiaal en afmetingen. En waarom niet de Gaykrant vervangen door het wat universelere Gender Gazette?||https://www.parool.nl/columns-opinie/opinie-de-progress-pridevlag-kan-nog-altijd-dienen-als-tafelkleed-of-theedoek~b7d628f1/
2022-08-17||Opinie: ‘Musea zijn nog lang niet klaar met het onderzoek naar naziroofkunst’ ||Op 9 juli kondigde Het Parool een tentoonstelling over naziroofkunst in de vorm van een interview groots aan, die het Rijksmuseum en het Joods Cultureel Kwartier in 2024 gezamenlijk zullen organiseren. Het is toe te juichen dat instellingen zoals het Rijksmuseum, die decennialang roofkunst met de grootste vanzelfsprekendheid als hun eigen bezit presenteerden, nu een gebaar naar de samenleving en de Joodse gemeenschap maken. Er is nog steeds veel geroofd, afgeperst of anderszins onttrokken kunstbezit van Joodse burgers in openbare verzamelingen aanwezig. De nazi’s roofden zo’n 600.000 kunstwerken, waarvan er nog steeds zo’n 100.000 vermist worden. Om die reden spreken sommige historici van de grootste kunstroof ooit. Internationaal vond er eind jaren negentig een omdenken in de omgang met roofkunst plaats. Toen ondertekenden 44 landen de zogenoemde Washington Principles met het doel naziroofkunst te identificeren en een teruggavebeleid te ontwikkelen. Deze nieuwe inzet is mede te danken aan de constante aandacht in de media voor dit onderwerp. Dit is ook de reden waarom museumdirecteuren langzamerhand hun opstelling tegenover geroofde kunst veranderen. Het traditionele beeld van het museum als morele autoriteitsinstantie staat immers op het spel. In het interview met Taco Dibbits en Emile Schrijver vraagt Hanneloes Pen waarom het Stedelijk Museum niet meedoet aan de tentoonstelling, aangezien in dit museum recent één van de meest opzienbarende restitutiezaken speelde. Deze zaak culmineerde in de teruggave van Kandinsky’s iconische werk Bild mit Häusern aan de erven van de familie Lewenstein op 28 februari jongstleden. Schrijvers reactie op Pens vraag is onbegrijpelijk, omdat het de suggestie wekt dat het Stedelijk Museum de roofkunst niet aan de rechtmatige eigenaren terug wilde geven en alle verantwoordelijkheid op de Restitutiecommissie wordt afschoven. Dat terwijl het Stedelijk al in 2015 een tentoonstelling over naziroofkunst organiseerde waarin tevens Bild mit Häusern aan bod kwam (Het Stedelijk in de oorlog). Bovendien: júíst Bild mit Häusern is zonder tussenkomst van de Restitutiecommissie door de gemeente Amsterdam, de eigenaar van de collectie van het Stedelijk Museum, aan de erven Lewenstein teruggegeven. Het Stedelijk, dat het beleid van de gemeente volgt, committeerde zich aan dit besluit. Dit gebeurde nadat de Restitutiecommissie de claim eerder had afgewezen. De Restitutiecommissie woog toen – haaks op de Washington Principles – de belangen van musea mee. Dat heeft de commissie geen goed gedaan, en de reputatie van Nederland in restitutiezaken ook niet. Belangenafweging speelt inmiddels geen rol meer, omdat ze niet in dienst staat van het herstel van recht dat a priori voorrang zou moeten hebben. Dat een kunstwerk buiten de Restitutiecommissie om aan de erven wordt teruggegeven is in Nederland nog niet vaak voorgekomen maar geenszins uniek. Het Stedelijk Museum liep voorop toen het er al meer dan tien jaar geleden op wees dat Bild mit Häusern een problematische herkomstgeschiedenis heeft. Dit gebeurde in het kader van een groot nationaal onderzoek naar de herkomstgeschiedenis van kunstwerken die vanaf 1933 Nederlandse musea in zijn gekomen (Museale Verwervingen vanaf 1933). Het Rijksmuseum begon met dit onderzoek overigens pas later dan andere musea en kon zijn resultaten nog niet presenteren toen de Museumvereniging haar website in 2013 lanceerde. Na Het Stedelijk in de oorlog organiseerden ook andere instellingen tentoonstellingen over dit onderwerp zoals de Bergkerk Deventer (2017), Boijmans Van Beuningen (2018) en het Kunstmuseum Den Haag (2021), meestal in relatie tot de eigen verzamelgeschiedenis. In 2023 volgt het Mauritshuis. De geplande tentoonstelling van het Rijksmuseum en het Joods Cultureel Kwartier komt wat later maar past goed in dit rijtje. Het moet nog blijken of de kritische omgang met de eigen museumcollecties die na de millenniumwisseling heeft ingezet, blijvend van aard is. Of reageren musea slechts reflexachtig om openbare kritiek te ontwijken? Het wordt inmiddels steeds duidelijker dat het herkomstonderzoek naar museale objecten niet met de kortlopende projecten uit het verleden als afgehandeld beschouwd kan worden. Nog steeds zijn er veel vragen onbeantwoord en bovendien was soms informatie over bepaalde werken eerder nog niet beschikbaar. Het zou wenselijk zijn als de herkomstgeschiedenis van mogelijk besmette en geclaimde objecten ook in de vaste collectiepresentaties wordt vermeld. Daarbij biedt herkomstonderzoek nieuwe mogelijkheden en toegangen tot objecten om de geschiedenis van kunst te vertellen; dit gaat verder dan traditionele benaderingen zoals stijlgeschiedenis, iconografie en connaisseurschap. En waarom is de herkomstgeschiedenis van objecten in musea vaak nog steeds niet online op hun websites beschikbaar? Dergelijke en andere vragen kunnen uiteraard ook met betrekking tot koloniale roofkunst en de nog steeds bloeiende, illegale handel in antiquiteiten gesteld worden. Het gaat om de eigen historische verantwoordelijkheid van onze musea. Gregor Langfeld is hoogleraar moderne en hedendaagse kunstgeschiedenis aan de Open Universiteit en universitair docent aan de Universiteit van Amsterdam.||https://www.parool.nl/columns-opinie/opinie-musea-zijn-nog-lang-niet-klaar-met-het-onderzoek-naar-naziroofkunst~be17fc2c/
2022-08-17||De eerste ‘citydressing’ van Studio Vollaerszwart wordt gekoesterd||Er hing begin jaren negentig een onguur sfeertje in de onderdoorgang bij de Haarlemmerdijk. De donkere hoeken waren favoriet bij wildplassers, zwerfvuil accumuleerde tussen het onkruid. Niet een plek waar je graag na het vallen van de avond langsgaat, maar als bewoner heb je weinig keus. Dat moet vriendelijker kunnen, vonden Madje Vollaers en Pascal Zwart. Dus ontwierpen ze een plastic plakfolie voor de betonnen zuilen in de onderdoorgang. Het groen-zwarte moirépatroon golft, danst zelfs, als het sneeuwbeeld van een televisie dat door magneten uit elkaar wordt getrokken. In contrast met de zwart-wittegeltjes op de muren is het effect van de abstracte composities clean zonder kil te worden. Studio Vollaerszwart heeft een indrukwekkend oeuvre gebouwd op dit soort ingrepen in de openbare ruimte, die de sfeer van een plek volledig kunnen omgooien. ‘Citydressing’ noemen ze hun kunstvorm, waarin design, architectuur, performance en beeldhouwkunst samenkomen. ‘Intuïtie en een milde vorm van megalomanie – een gouden combinatie’, typeerde Boijmansdirecteur Sjarel Ex de werkwijze van Vollaerszwart in hun overzichtscatalogus What you see is what you get. Jarenlang heeft het tweetal de aankleding verzorgd van het Holland Festival en van North Sea Jazz. Ter ere van het huwelijk van Willem-Alexander en Máxima hulden ze het Amsterdamse centrum in de kleuren van de Nederlandse en Argentijnse vlag – rood, wit, blauw en lichtblauw – en voegden er goud en oranje aan toe. Voor het Eurovisie Songfestival 2021 naaiden ze echte, gerecyclede vlaggen van alle deelnemende landen aan elkaar tot ellenlange banieren waar regels uit vroegere songfestivalhits als J’aime la vie en Ein bisschen Frieden op stonden afgedrukt. Je kon Rotterdam niet in- of uitrijden zonder automatisch te gaan neuriën. Evergreen (1), want zo heet de ingreep aan de Haarlemmerdijk, was het allereerste buitenwerk van Vollaerszwart in Amsterdam. Vijf jaar later, in 2001, namen ze nog een bushokje aan de Bijlmerdreef onder handen. Full Color bestond ook weer uit plakplastic, maar dit keer van de transparante soort. Kleurige verticale banen dompelden de grauwe omgeving onder in warm geel, hallucinant lila en koel blauw. Wachten op het openbaar vervoer werd hierdoor een toverbalsensatie. Het hokje is inmiddels verdwenen maar in de jaren dat het er stond, viel het nooit ten prooi aan vandalen – wat een wonder mag heten in een stad waar bushaltes regelmatig worden gemolesteerd. Ook Evergreen (1) wordt gekoesterd. De omwonenden zijn zo tevreden met het werk dat ze het spontaan hebben geadopteerd en het regelmatig poetsen. De effectiviteit is onverminderd, vergelijkbaar met klassieke muziek die wordt afgespeeld in treinstationtunnels om hangjongeren en drugsverslaafden tot doorlopen te manen. Minimale ingreep met maximaal effect. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/de-eerste-citydressing-van-studio-vollaerszwart-wordt-gekoesterd~b89bfd0ab/
