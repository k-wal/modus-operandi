2022-08-15||Hittegolf naar verwachting woensdag voorbij||Zaterdag was er voor het eerst in twee jaar tijd officieel een hittegolf in Nederland. Daarvoor moet het in De Bilt vijf dagen achtereen minimaal 25 graden zijn, waarvan drie dagen 30 graden of meer. Woensdag wordt het in De Bilt naar verwachting 23,2 graden. “Maar het is nog een voorspelling. Het kan net een tiende boven de 25 graden uitkomen en dan loopt de definitie van een hittegolf nog door”, aldus de KNMI-woordvoerster. Het KNMI dat het dinsdag in De Bilt nog 26,7 graden wordt, maar daarna daalt de temperatuur verder. Zondag wordt het naar verwachting nog maar 20,2 graden. Hoewel dat een stuk minder heet is dan het afgelopen weekend, is het wel heel erg benauwd, merkt de woordvoerster op. “Qua vermoeidheid is het een stuk heftiger dan de afgelopen dagen.” Of het Nationaal Hitteplan, dat woensdag 10 augustus door het RIVM in overleg met onder meer het KNMI werd geactiveerd, vanaf woensdag ook niet meer in werking is, weet de woordvoerster van het weerinstituut niet. Zij verwacht dat het Rijksinstituut voor Volksgezondheid en Milieu hier dinsdag over beslist. Het RIVM was maandagavond niet bereikbaar.||https://www.parool.nl/nederland/hittegolf-naar-verwachting-woensdag-voorbij~bf3b042e/
2022-08-15||Indiëherdenking op de Dam: ‘De herinneringen, ook de pijnlijke, mogen niet worden uitgewist’||Het Nationaal Monument telde oorspronkelijk elf urnen met aarde afkomstig van fusillade- en erebegraafplaatsen. Elke urn stond symbool voor een provincie. In 1949 kwam daar een twaalfde urn voor Nederlands-Indië bij. Deze plek heeft daarom voor veel aanwezigen bij de Indië Herdenking Amsterdam een grote symbolische waarde. Vanwege de renovatie van het Nationaal Monument is de herdenking dit jaar aan de andere kant van de Dam, tegenover het Paleis, en na twee coronajaren nu voor het eerst weer met publiek. Net als de nationale herdenking maandagavond in Den Haag, wordt ook in Amsterdam stilgestaan bij het einde van de Japanse bezetting in Nederlands-Indië. Er zijn speeches, kransen worden gelegd en er is twee minuten stilte. Op 15 augustus 1945 capituleerde Japan en kwam er officieel een einde aan de Tweede Wereldoorlog in het Koninkrijk der Nederlanden, vertelt locoburgemeester Hester van Buren in haar speech, “maar in de praktijk was toen niet voor iedereen de oorlog voorbij. In Nederlands-Indië waren vrede en vrijheid nog ver weg door de onafhankelijkheidsstrijd, gekenmerkt door racistisch geweld, zuiveringen en ook door bruut ingrijpen van de Nederlandse overheid.” Een verhaal dat volgens Van Buren lang geen volwaardige plek in de geschiedenisboeken heeft gekregen. Peggy Stein (60), initiatiefnemer van de herdenking, was blij met de speech van de locoburgemeester. Die paste volgens haar mooi in het doel van de herdenking: recht doen aan de juiste geschiedschrijving. De herdenking werd naar schatting door 200 man bezocht, een ‘prachtig aantal’, aldus Stein. Amsterdam is volgens haar de plek bij uitstek voor een herdenking: “In heel Nederland zijn er meer dan twee miljoen mensen met Indische roots, veel van hen wonen in Amsterdam.” Onder de aanwezigen is ook filmproducent San Fu Maltha (64). Hij is aanwezig om zijn familie te eren die de verschrikkingen heeft meegemaakt, maar hij is er ook voor zijn kinderen. “Het verhaal van Nederlands-Indië moet worden blijven verteld, vooral aan jonge generaties.” Hoewel er weinig jongeren bij zijn, is het belang van hun aanwezigheid een terugkerend onderwerp in de speeches. Dat vindt ook Frans Leidelmeijer (80): “Jonge generaties voelen de directe pijn minder. Dat geeft ze de mogelijkheid de verhalen en herinneringen te verbinden.” Iets wat volgens hem tegenwoordig volop gebeurt. Leidelmeijer ziet een nieuwe generatie die op zoek gaat naar het verleden en daar betekenis aan geeft. Eén ding wil hij de toekomstige generatie(s) wel meegeven: “Om alle wonden te helen, moeten alle verhalen worden verteld. Dat betekent dat alle kanten van deze geschiedenis moeten worden meegenomen.” Het is in lijn met de woorden van locoburgemeester Van Buren. “Wij allen hebben de verantwoordelijkheid om de slachtoffers te herdenken, stil te staan bij ons gemeenschappelijke verleden en te zorgen dat de herinneringen, ook de pijnlijke, niet worden uitgewist.” Hoewel Maltha blij is met de aandacht die er nu voor de geschiedenis van Nederlands-Indië is, mist hij nog vaak erkenning. “De meeste mensen hier hebben Indische roots en zijn bekend met hun verleden. Ik vind het belangrijk dat ook de rest van Nederland aandacht krijgt voor dit stukje van de geschiedenis.”||https://www.parool.nl/amsterdam/indieherdenking-op-de-dam-de-herinneringen-ook-de-pijnlijke-mogen-niet-worden-uitgewist~b4865e45/
2022-08-15||Fedja van Huêt en Noortje Herlaar in Nederlandse versie Modern Love||De hoofdrollen worden gespeeld door onder anderen Fedja van Huêt, Jack Wouterse, Noortje Herlaar en Eva van de Wijdeven. Laatstgenoemde zei vorig jaar nog dat ze voorlopig even wilde stoppen met acteren. Modern Love gaat over liefde en relaties. De Nederlandse verhalen spelen zich af in Amsterdam, van het Centraal Station tot aan de Amstel en de stadsdelen Noord en Zuidoost.||https://www.parool.nl/amsterdam/fedja-van-huet-en-noortje-herlaar-in-nederlandse-versie-modern-love~b870393a/
2022-08-15||Zorgplan: minder geld erbij voor wijkverpleging en huisartsen||Het kabinet werkt in overleg met de sector aan een zogenoemd Integraal Zorgakkoord om de kwaliteit te verbeteren en tegelijkertijd 1,3 miljard euro te besparen. Volgens het conceptakkoord moet dat bedrag gehaald worden door een rem op budgetten voor de huisartsenzorg (min 80 miljoen euro), en het mes te zetten in de wijkverpleging (min 600 miljoen op een totaalbudget van 3,8 miljard euro). Dat bevestigen bronnen na een bericht op de website Zorgvisie.nl. Het gaat hierbij om ‘minder meer’: totale budgetten nemen wel toe de komende jaren. Volgens een woordvoerder van het ministerie van Volksgezondheid is het daarom geen bezuiniging: al jaren worden niet alle budgetten voor de wijkzorg opgemaakt (‘onderuitputting’) dus is het logisch de begroting te herschikken, aldus de woordvoerder. Oppositiepolitici reageren fel. SP-Kamerlid Maarten Hijink benadrukt dat het kabinet juist wil dat mensen langer thuis blijven wonen, dus dat er er eerder méér geld naar de wijkverpleging zou moeten. “Het kabinet wil zelf naar meer thuis, minder in het ziekenhuis en verpleeghuis. Dan moet je op die plekken juist niet bezuinigen.” Hijink spreekt van ‘een bezuinigingsakkoord’ en verwijt verzekeraars te zuinig te zijn, waardoor er geld overblijft dat wel degelijk nodig is voor zorg. Ook de Landelijke Huisartsen Vereniging (LHV) benadrukt dat het geld onterecht op de plank blijft liggen: “Het geld wordt niet besteed terwijl het hard nodig is,” meldt een woordvoerder. In totaal groeit het huisartsenbudget straks nog altijd, met in totaal 1,2 miljard. “Structureel komt er meer geld, maar wij zullen moeten bewaken dat dit geld goed ingezet kan worden en het echt besteed kan worden,” meldt de LHV-woordvoerder. PvdA-leider Attje Kuiken is kritisch. ‘In een tijd waarin huisartsen aan de noodrem trekken, ouderen langer thuis willen blijven wonen en door groeiende armoede de druk op de zorg alleen maar groter zal worden, zijn dit zorgwekkende berichten,’ meldt ze via Twitter. Ook de 45-minutennorm voor ambulances en spoedeisende hulp verdwijnt. Volgens die wettelijke norm moet iedereen in Nederland binnen drie kwartier bij de spoedeisende hulp (SEH) in een ziekenhuis terechtkunnen. Dat betekent dat SEH's soms openblijven voor slechts tien ambulances per dag, terwijl er ook in de ambulance zelf inmiddels al veel zorg geleverd kan worden. Eerder adviseerde de Nederlandse Zorgautoriteit om de tijdsnorm te schrappen en in plaats daarvan met een ‘breder kwalitatief kader’ te komen. Minister van Volksgezondheid Ernst Kuipers (D66) dringt al langer aan op kwaliteitsverbetering en betere regionale coördinatie, ook moet scherper gekeken worden om de almaar uitdijende zorgkosten te beteugelen. Gebeurt dat niet, dan stijgen de kosten door naar 16.000 euro per Nederlander per jaar (nu is dat nog 6000 euro).||https://www.parool.nl/nederland/zorgplan-minder-geld-erbij-voor-wijkverpleging-en-huisartsen~be241965/
2022-08-15||‘Hou je hart vast op maandag, want dan is de kans op een infarct het grootst’||De boom stond er nog. Als ik over de Plantage Middenlaan fiets, controleer ik of de boom er nog staat. De boom pal voor de grote deuren van het Groote Museum. Een soort poortwachter. De boom die eigenlijk tijdens de renovatie van het gebouw had moeten sneuvelen om de ingang toegankelijker te maken. Protesten van onder anderen omwonenden zetten een streep door dat dwaze plan. Maar je weet maar nooit. Achteraf zeggen dat er ‘iets’ is fout gegaan (het omzagen van een boom) is altijd makkelijk. Ik was de poortwachter van de poortwachter. En gerustgesteld. Vlak voor het museum fietste ik door een walm van dierlijke uitwerpselen. De zomerhitte maakt geuren nog intensiever. Ik stopte en zette mijn fiets vast aan het hek van Artis, om vervolgens het nog niet zo lang geleden geopende Groote Museum te bezoeken. Het museum dat met techniek een verbinding zoekt tussen mens, dier en plant en de boodschap verkondigt dat we zorg moeten dragen voor onszelf én de natuur. (Laten staan die boom!) Zoiets. De ingang is niet bij de grote deuren en de boom, maar aan de achterkant, aan het Artisplein. Ik liep wat rond, zwetend en verhit. Bij zo ongeveer de eerste vitrine las ik: ‘Hou je hart vast op maandag, want dan is de kans op een infarct het grootst.’ Het was maandag. Ik begon opnieuw te zweten. Ik zag de huid van een meterslange Birmese tijgerpython hangen, wat niet goed was voor mijn hart. (In dromen kom ik vaak aan mijn einde als een slang me bijt of wurgt.) In een andere vitrine de tekst: ‘Een mens verliest 480 gram huidschilfers per jaar.’ 1,32 gram per dag. Te verwaarlozen toch? De tekst was met witte viltstift op een zak geschreven. Onder in de zak een bruinig, vies goedje. Onder de eerste tekst de zin: ‘Dit is 80 gram huidschilfers verzameld in twee maanden tijd.’ Ik kon er niets menselijks meer in zien. Waar blijven al die schilfers, vroeg ik me af. Onder de bank? In de bestekla? Er was ook een geurtunnel. ‘Ga de tunnel in en merk hoe intensief je reageert op geuren. Ze doen iets met je. Ze roepen emoties en herinneringen op die bij iedereen verschillen. Misschien walg je van iets dat een ander verzaligd opsnuift. Misschien herinner jij je een vergeten liefde of dat je moest overgeven in de speeltuin. Vraag je niet af wát je ruikt – voel wat het in je losmaakt.’ Wat een teksten in dit museum. Maar goed. Ik liep door de gang. Ik rook. Natte hond. De inhoud van een stofzuigerzak. Niets dat me aan mijn jeugd deed denken. Er kwam ook geen vergeten liefde naar boven. Wel het beeld van een woedende ex-geliefde die de inhoud van een stofzuigerzak – met ongetwijfeld veel grammen huidschilfers – door mijn kamer gooide. Waarna het nog maanden naar natte hond rook. Levend verliet ik het museum en liep ik de Plantage Middenlaan op. Ik hield mijn hart vast. De boom stond er nog. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/hou-je-hart-vast-op-maandag-want-dan-is-de-kans-op-een-infarct-het-grootst~ba19acdf/
2022-08-15||Premier Australië had heimelijk drie extra ministersposten||Australië is in de ban van een curieus politiek schandaal. De vorige premier van het land, Scott Morrison, heeft zichzelf tijdens zijn regeerperiode tussen 2018 en 2022 in het geheim drie ministersposten toebedeeld. Tijdens de coronapandemie werd hij minister van financiën, voor volksgezondheid en voor grondstoffen. Op die posten zaten al ministers. Niet alle kabinetsleden waren ervan op de hoogte dat er naast hen nog iemand bevoegd was op hun beleidsterrein. Anthony Albanese, de huidige premier, bevestigde maandag de onthulling door journalisten. Hij noemt de heimelijke toe-eigening van macht door zijn voorganger ‘onacceptabel’ en ‘ronduit vreemd’. “Dit is slecht leiderschap, dat we belachelijk zouden maken als het in een niet-democratisch land zou gebeuren,” zei hij. “Dit is niet zomaar een lokale voetbalclub. Dit is de regering van Australië, die het volk onwetend hield over de verdeling van de ministeriële verantwoordelijkheden.” Morrison zelf wil niet reageren. De duplicatie van ministersposten leidde tot vreemde situaties. Zo gebruikte Morrison zijn macht als tweede minister voor grondstoffen om onderzoek naar gas in zee bij de oostelijke staat New South Wales te blokkeren, terwijl de eigenlijke minister daar juist voor was. Toenmalig minister van financiën Mathias Cormann kwam er pas vorige week achter dat ook Morrison beslissingen nam op zijn beleidsterrein. Morrisons vicepremier Barnaby Joyce was eveneens niet op de hoogte van de dubbele bezetting van sommige posten. “Ik ben het er ook niet mee eens. Ik geloof in een regeringsvorm waarin ministers verantwoordelijk zijn voor hun eigen portefeuille. We hebben hier geen presidentieel stelsel.” Volgens de gouverneur-generaal, de vertegenwoordiger van de Britse Kroon die regeringen in Australië benoemt, is er niets onoorbaars gebeurd. “Het is niet ongebruikelijk dat ministers worden benoemd om departementen te leiden die afwijken van hun verantwoordelijkheid op grond van hun portefeuille,” stelt een woordvoerder in een e-mail aan persbureau Reuters. De benoemingen zijn volgens die verklaring in lijn met de grondwet en konden plaatsvinden zonder een beëdigingsceremonie. De keuze om er al dan niet over te publiceren is aan de regering. De gouverneur-generaal volgde naar eigen zeggen gebruikelijke procedures en handelde op advies van de regering door Morrison bevoegdheden te geven buiten zijn eigen departement. De huidige premier Albanese hekelt de geheimzinnigheid rondom de benoemingen. Hij wint juridisch advies in om eventueel stappen tegen Morrison te kunnen ondernemen.||https://www.parool.nl/wereld/premier-australie-had-heimelijk-drie-extra-ministersposten~b277e02c/
2022-08-15||Veel overleggen, veel repeteren: The Fifth Element is  altijd in het oefenlokaal te vinden||Sinds oktober 2021Genre poprock, blues en jazz, spelen covers en werken aan eigen muziekBandleden drummer Joppe Bartels (15, Amstelveen), gitarist/zanger Mattheo Burris (16, Amstelveen), gitarist Karst van Exel (13, Amsterdam), zangeres Farah Fathallah (18, Amstelveen), pianist Benjamin Felixdaal (15, Amsterdam)Kennen elkaar van de Christelijke Scholengemeenschap Buitenveldert (CSB)Repeteren in het muzieklokaal op school, in pauzes en na schooltijdAantal optredens 2 Benjamin: “Dit is het muzieklokaal van de CSB. Hier begonnen wij samen met muziek maken. Hoewel we in andere jaarlagen zitten, kunnen we het goed met elkaar vinden.” Karst: “Iedereen is ook gelijk in de band.” Farah: “We zijn bijna altijd hier, in de pauzes en na school. Zoek je een van ons, dan is het muzieklokaal de eerste plek waar je moet kijken.” Mattheo: “Het klikt muzikaal tussen ons. Covers eigen maken is ons ding. Je kunt een liedje nooit precies nadoen, dus dan kun je het beter aanpassen en daarbij focussen op onze sterke punten. Zo speelden we tijdens een talentenshow op school King of Everything van Dominic Fike. Dat veranderden we helemaal. Joppe kreeg bijvoorbeeld een drumsolo. Dan kan een rockdrummer zoals hij harder spelen in een rustiger nummer.” Farah: “We hebben een Spotifyplaylist waar we allemaal liedjes in gooien. Daaruit kiezen we later wat we gaan spelen. Werken aan eigen nummers gebeurt deels via de groepsapp. Daarin sturen we opnames.” Joppe: “Iedereen maakt eigen partijen, die we later samenvoegen. We hebben allemaal de vrijheid om een partij te spelen waar we tevreden mee zijn. We overleggen veel. Mattheo geeft soms ook tips voor drumpartijen.” Mattheo: “Terwijl ik niet kan drummen. Maar dat is het fijne aan muzikale mensen. Als ik tegen Joppe ‘padoem-ba-die-ba’ zeg, kan hij dat gewoon spelen.” Karst: “Mattheo is een soort bandleider. Iedereen luistert naar hem, dat vind ik fijn. Dan zitten we te jammen, stelt hij voor om iets anders te doen en dan proberen we dat.” Benjamin: “Joppe is echt de laatkomer en Karst reageert nooit op Whatsapp. Onze toekomstplannen? Het liefst gaan we lang door met deze band.” Joppe: “En we willen nu eigen muziek gaan uitwerken. Mijn droom is ook om hier mijn beroep van te kunnen maken.”||https://www.parool.nl/ps/veel-overleggen-veel-repeteren-the-fifth-element-is-altijd-in-het-oefenlokaal-te-vinden~b85eb6ae/
2022-08-15||Explosief afgegaan bij pand in Centrum, geen gewonden||Rond 06.00 uur ontplofte het projectiel. Het pand en een tegenoverliggend pand liepen daarbij schade op. Er raakte niemand gewond. Na de explosie heeft het Team Explosieven Verkenning (TEV) van de politie onderzoek gedaan. Om wat voor explosief het ging, is nog niet duidelijk.||https://www.parool.nl/amsterdam/explosief-afgegaan-bij-pand-in-centrum-geen-gewonden~b746fee4/
2022-08-15||Fakkelzwaaier Max van den B. weer opgepakt||De 29-jarige Van den B. had nog niet zijn volledige straf uitgezeten toen hij op 10 juni vrijkwam. Volgens de woordvoerder werd op dat moment zijn voorlopige hechtenis geschorst, in afwachting van het hoger beroep dat hij had aangespannen. Van den B. kreeg in januari naast een celstraf ook een verbod opgelegd zich te begeven in de buurt waar Kaag woont en iemand anders die hij had belaagd. Volgens de woordvoerder van het OM heeft hij sinds zijn vrijlating de daaraan verbonden voorwaarden meerdere keren overtreden. Daarom heeft het hof de schorsing van de voorlopige hechtenis ingetrokken. Van den B. zwaaide begin januari bij de woning van Kaag met een brandende fakkel, maande haar open te doen en riep bedreigende teksten. Hij werd gefilmd door zelfbenoemd burgerjournalist Eline van ’t N., die de beelden uitzond op het YouTubekanaal Onrecht TV. Zij kreeg vier maanden cel. De rechter wilde met de straf tegen Van den B. een signaal afgeven aan mensen die denken dat er strijd moet worden gevoerd tegen de overheid: “Dat mag je denken, maar duidelijk moet zijn dat geweld of bedreiging met geweld niet wordt getolereerd.” Van den B. had eerder ook voor de deur gestaan bij toenmalig coronaminister Hugo de Jonge, met een masker van de complotbeweging QAnon. Hij was ook een vaste bezoeker van betogingen tegen het coronabeleid. Kort na zijn vrijlating stelde Van den B. in een video dat hij zijn acties zou voortzetten. “Ga ik door met activisme? Sowieso.” En: “Ik ben niet uitgeschakeld.” In de daaropvolgende weken dook hij op verschillende plekken op om te demonstreren, veelal in Amsterdam. Op de Zuidas bijvoorbeeld, om zich uit te spreken tegen ‘de daar gevestigde elite’; bij een zorggroep in Oost, omdat hij gehoord had dat de zorg daar niet goed zou zijn en er ‘een 5G-mast op het dak staat’, en bij de Stopera op het Waterlooplein om de boeren te steunen. Ook verscheen hij bij het Nova Hotel toen hij had gehoord dat de directeur van het World Economic Forum, Klaus Schwab, daar zou verblijven. Niet veel later verscheen hij op het Mediapark in Hilversum op zoek naar Nieuwsuur-verslaggever Rudy Bouma, die stelselmatig nepnieuws aan de kaak stelt. Soms spreekt hij in video's van ‘pittige gesprekken’ met de reclassering en extra beperkingen die hem zijn opgelegd. Hij zinspeelt erop zich daar niet aan te hebben gehouden; in een van zijn laatste video’s zegt hij, met een scherm voor zijn gezicht, ‘anoniem te blijven omdat hij eigenlijk thuis hoort te zijn’. Hij vertelt dat de reclassering hem heeft opgebeld om te vragen waarom hij dat niet was, waarop hij zou hebben gezegd dat hij zich niet thuis voelt. “Ik ga nu mijn eigen weg.”||https://www.parool.nl/nederland/fakkelzwaaier-max-van-den-b-weer-opgepakt~b53ae658/
2022-08-15||Tom Dumoulin slaat WK over en beëindigt loopbaan||Dumoulin geeft aan dat de vooruitblik op het wereldkampioenschap hem nog veel energie had gegeven om te gaan fietsen. ‘Maar ik merk dat het me nu simpelweg niet meer lukt,’ schrijft hij. ‘De tank is leeg.’ De laatste jaren zijn een worsteling voor Dumoulin geweest. Vaker dan wie dan ook vroeg hij zich af of hij nog wel door moest gaan met zijn geliefde sport. Het leverde vaak minder op dan het hem kostte. Na een aantal tegenvallende jaren nam hij aan het begin van 2021 een paar maanden afscheid, keerde daarna terug in het peloton, richtte zich op de tijdrit en probeerde in mei van dit jaar toch weer een klassement te rijden in een grote ronde, in zijn geliefde Giro d’Italia. Het was tegen beter weten in. Na een paar dagen in Italië voelde hij dat de vorm van zijn beste dagen er niet meer was. Daarop besloot hij het einde van zijn carrière aan te kondigen, na het WK tijdrijden van dit jaar. In het persbericht schrijft Dumoulin dat het hem niet meer lukt om zich te motiveren. ‘Maar ik merk dat het mij nu simpelweg niet meer lukt. De benen voelen zwaar en de trainingen lukken niet zoals ik had gehoopt.’ Dumoulin zal de sport achter zich laten. ‘Het is nu tijd om te genieten van andere dingen in het leven en er te zijn voor mensen die mij dierbaar zijn.’ Dumoulin was de laatste Nederlander die een grote ronde (Giro d’Italia in 2017) won. Zijn palmares bulkt van de prachtige overwinningen. Dumoulin was onder meer wereldkampioen tijdrijden en hij behaalde een tweede plaats bij het tijdrijden op de Olympische Spelen. Ook werd hij in 2018 zowel tweede in de Giro als de Tour.||https://www.parool.nl/sport/tom-dumoulin-slaat-wk-over-en-beeindigt-loopbaan~bd10430a/
2022-08-15||Opinie: ‘Dierenmishandeling is overal, kijk naar hoe we met duiven omgaan’||Een paar weken geleden zat ik op een bankje op Plaça de la Virreina in Barcelona en viel mijn oog op een groepje duiven dat langs hupte. Vervolgens observeerde ik voor 45 minuten het samenspel tussen passerende mensen en duiven. Het drong tot me door dat deze relatie erg symbolisch is voor hoe slecht de mens in het algemeen met dieren omgaat, en vooral voor hoe normaal we dit vinden. Het kwaad was al vroeg geschied. Voor minimaal twintig minuten rende een bezwete kleuter achter een drietal duiven aan in een poging ze een schop te verkopen. Wanneer een duif landde kwam het kind er sprintend op af en eenmaal bij het dier aangekomen slingerde het rechterbeen met kracht van achter naar voor. De duif haastte zich rennend en vliegend weg. Voor veel mensen is dit een plezierig en onschuldig tafereel om te aanschouwen, maar hier klopt iets niet. Waarom accepteren we zulke gewelddadige pogingen van kinderen wel richting duiven maar absoluut niet richting mensen? Zo belanden we bij de volwassenen die over het Spaanse stadsplein raasden en dwars door de duiven heen liepen alsof ze niet bestaan. Een duif met een vers verbrijzeld pootje kreeg in het beste scenario een medelijdende blik van een seconde. Wat heeft het ook voor nut om het beest te helpen, denken we dan. Als het echter om een hond of kat zou gaan zou de hele buurt van hot naar her rennen voor hulp. Desalniettemin vallen duiven niet onder onze categorie ongedierte; ze mogen er best zijn, maar wel onder voorwaarde dat we er zo min mogelijk van merken. Daarnaast schikken ze zich maar aan onze volgebouwde en betegelde leefomgeving, onze hoekige architectuur, aan de met stekels bedekte balken op treinstations. Duiven eten onze zooi, onze met plastic doordrongen restjes, de kruimels die uit onze mond vallen terwijl we bellend van afspraak naar afspraak rennen. Af en toe is het echter best plezierig zo’n duif. Het geeft die artistieke Instagramstory van de stad net wat meer levendigheid en dynamiek. Op de Dam belichamen de zwermen duiven een live en gratis spektakel. Plus, sinds enkele dagen gaan er foto’s en filmpjes rond van duiven die gekleurde hoedjes met superlijm op hun hoofd gefixeerd hebben. Mensen merken een duif dan ineens wél als levend individu op en kunnen er, na wat foto’s te maken, ook nog eens goed om lachen. Stichting Stadsduiven Hulp Nederland meldt dat zowel het laten zitten als het verwijderen van de lijm veel pijn en langdurige schade aanricht voor het beestje, met als mogelijk gevolg de dood. Maar het is de lol waard, toch? Rochelle Villani, Amsterdam||https://www.parool.nl/columns-opinie/opinie-dierenmishandeling-is-overal-kijk-naar-hoe-we-met-duiven-omgaan~b94572ca/
2022-08-15||Strengere eisen aan export giftige brandstoffen naar Afrika||Brandstoffen voor Afrika bevatten soms honderden keren meer zwavel dan de benzine die in Nederland uit de pomp komt. De Inspectie Leefomgeving en Transport (ILT) gaat daarom per direct strengere eisen stellen aan de brandstoffen die voor een belangrijk deel worden geëxporteerd via de havens van Amsterdam, Antwerpen en Rotterdam. Vanaf april mogen voor Afrika bestemde benzine en diesel maximaal 50 ppm (parts per million, deeltjes per miljoen) aan zwavel bevatten en hooguit 1 procent benzeen. Ter vergelijking: in Nederland is maar 10 ppm zwavel toegestaan. Toch geven de nieuwe normen een groot verschil met de brandstoffen die tot dusver worden verscheept naar landen als Senegal, Ghana en Nigeria. In eerder onderzoek van onder meer de ILT werden brandstofladingen gevonden die driehonderd keer zoveel zwavel bevatten als in Europa is toegestaan. In de onderzoeken werd beschreven dat de brandstoffen speciaal voor de Afrikaanse markt werden gemaakt. In West-Afrikaanse landen mogen autobrandstoffen veel meer kankerverwekkende en giftige stoffen bevatten dan in de EU. Volgens het ILT-onderzoek uit 2018 werden de brandstoffen ‘scherp geblend’ zodat ze binnen de Afrikaanse brandstofnormen bleven en toch zoveel mogelijk bestonden uit goedkope reststromen van olieraffinaderijen en de chemische industrie. Behalve extra luchtvervuiling is het gevolg ook dat schade ontstaat aan katalysatoren en roetfilters van auto’s. Ook in West-Afrika rijden tegenwoordig meer moderne auto’ s rond en die kunnen, anders dan afdankertjes uit Europa, niet uit de voeten met de extra vervuilende brandstoffen. Het is voor de ILT een extra reden voor de nieuwe kwaliteitseisen: de brandstoffen met een hoog zwavelgehalte ontnemen de Afrikaanse landen de kans om hun wagenpark te verjongen. Afrikaanse regeringsleiders hebben onderling al strengere zwavelnormen afgesproken, maar de ILT wil daar niet op wachten omdat de implementatie per land nog veel voeten in de aarde heeft. Toch wordt geen exportverbod ingesteld. Dat is alleen mogelijk in Europees verband. In plaats daarvan houdt de ILT de Nederlandse brandstofexporteurs aan hun ‘zorgplicht’ als leverancier. Jammer, reageert de Votob, de branchevereniging van de tankopslagbedrijven. Die vreest dat de export van deze brandstoffen simpelweg wordt overgenomen door andere landen. “Zolang West-Afrika dit product vraagt, zal het ergens worden gemaakt,” zegt directeur Willem-Henk Streekstra. De nieuwe norm is bedoeld als ‘stok achter de deur’ en om te voorkomen dat leveranciers die wél schonere brandstoffen naar Afrika sturen, zich uit de markt prijzen. Dat Shell sinds vorig jaar in West-Afrika betere brandstoffen levert dan is toegestaan volgens de normen van die landen, laat volgens de ILT zien dat het kan. Volgens VN-milieuorganisatie UNEP kunnen betere brandstoffen in West-Afrika het gevolg hebben dat de luchtvervuiling met 50 tot 90 procent wordt teruggedrongen. “Dat Nederland nu zijn verantwoordelijkheid heeft genomen en de export van brandstoffen van slechte kwaliteit stopt, is een essentiële stap naar het opschonen van voertuigen in Afrika,” zegt Rob de Jong van UNEP. “Eindelijk worden er door de ILT stappen genomen om deze vervuilende praktijken van oliebedrijven aan banden te leggen,” zegt Maarten de Zeeuw namens Greenpeace. “Maar deze nieuwe regel is nog niet streng genoeg. Oliebedrijven kunnen nog steeds diesel verkopen die vijf keer zoveel zwavel bevat als in de EU is toegestaan. Waarom wordt er met twee maten gemeten?” De milieuorganisatie vraagt zich verder af of de handhaving sluitend is te krijgen. “Hoe voorkom je dat, zelfs met deze nieuwe regels, boevenbedrijven gifbenzine exporteren?”||https://www.parool.nl/amsterdam/strengere-eisen-aan-export-giftige-brandstoffen-naar-afrika~b224ec98/
2022-08-15||Natuurorganisaties vragen kabinet biologische boeren te ontzien bij stikstofaanpak||De natuur- en milieuorganisaties waren maandag met een duidelijke boodschap naar het provinciehuis in Den Bosch gekomen: aan het doel van 50 procent minder stikstof in 2030 mag niet worden getornd. Gebeurt dat wel, dan zullen er meer rechtszaken volgen. Maar tegelijkertijd benadrukten de organisaties na afloop dat het belang van boeren en de natuur niet tegenover elkaar geplaatst moeten worden. “Het kan samen,” aldus Teo Wams, directeur van Natuurmonumenten. De aanpak op Schiermonnikoog is volgens hem een voorbeeld van hoe het anders kan. Op het Waddeneiland sloegen zeven boeren in 2014 de handen ineen en besloten ze samen hun veestapel te laten krimpen. Samen met Natuurmonumenten en de gemeente werd de omslag gemaakt naar een andere manier van boeren, die minder schadelijk is voor de natuur en waar de boer toch nog een boterham aan kan verdienen. “Maar het kostte wel jaren om die omslag te maken,” waarschuwt Wams. En dus is het volgens hem zaak dat de gehele keten – van banken en veevoederbedrijven tot zuivelcoöperaties en slachterijen – eraan gaat bijdragen dat de landbouw extensiever in plaats van intensiever wordt. Daarbij is het nodig dat boeren die al bezig zijn het anders te doen worden gesteund, vinden de natuurclubs. Bijvoorbeeld biologische bedrijven verdienen hulp. Een verzoek aan minister Christianne van der Wal om de bioboeren te ontzien werd door haar welwillend ontvangen. Zij gaat de komende tijd onderzoeken hoe dat zou kunnen. “Dat is het huiswerk dat ik heb meegekregen,” zei de VVD-minister na afloop. Ander huiswerk hoopt het kabinet komende vrijdag in te leveren: dan moet de onderbouwing klaar zijn voor het kabinetsdoel om al in 2030 de stikstofuitstoot gehalveerd te hebben, in plaats van het jaartal 2035 dat in de wet staat. Volgens de regering is die versnelling nodig om te voorkomen dat het kabinet opnieuw nat gaat bij de rechter, maar boerenorganisaties zijn daar niet van overtuigd. Ook binnen de coalitie leek wat ruimte te ontstaan om te morrelen aan die deadline. Dat protestgroep Agractie inmiddels nieuwe acties heeft aangekondigd, laat zien dat de kou nog lang niet uit de lucht is. Dat is ook gespreksleider Johan Remkes niet ontgaan, al stoort hij zich eraan dat het telkens over ‘de boeren’ gaat, terwijl het ‘een groep boeren’ betreft. Hij noemt het op één hoop gooien van alle boeren een misverstand. “Er is een aanzienlijke groep boeren die tegen het beleid is, er zijn ook boeren die wat geschrokken zijn en anderen kunnen juist niet wachten tot het begint. Dit moet niet versimpeld worden.” Tegelijkertijd zegt Remkes het de natuurclubs na dat niet de fout moet worden gemaakt om alleen naar stikstof te kijken. Ook de noodzakelijke aanpak van water en klimaat zal deels op het bord van de agrarische sector belanden. Dat vergt volgens hem een ‘integrale aanpak’. “We moeten boeren niet nu aanzienlijke investeringen laten plegen om de stikstofproblemen op te lossen en ze dan na vijf jaar confronteren met weer nieuwe opgaven.”||https://www.parool.nl/nederland/natuurorganisaties-vragen-kabinet-biologische-boeren-te-ontzien-bij-stikstofaanpak~bdd71c18/
2022-08-15||Klimaatverandering in beeld: zo droog en heet is Europa||||https://www.parool.nl/wereld/klimaatverandering-in-beeld-zo-droog-en-heet-is-europa~b707eaad0/
2022-08-15||Deel geluidsschermen langs A10-Noord verwijderd, 80 km-zone overwogen tegen geluidsoverlast||De geluidsschermen langs de A10-Noord raakten afgelopen jaar door meerdere stormen beschadigd. Daarna verwijderde Rijkswaterstaat al diverse panelen om de veiligheid van weggebruikers te garanderen, maar na een grondige inspectie blijkt nu dat veel panelen bij een volgende storm los kunnen raken. Daarom heeft Rijkswaterstaat besloten om vanaf volgende week maandag veel van de geluidsschermen te verwijderen en de hoogte tijdelijk terug te brengen van 4,5 naar 3 meter. Het gaat om de gedeelten tussen de Zuideindebrug en afrit S117, Kadoelenbrug tot tankstation Kadoelen, Banne van Achtersteven tot de Noordhollandschkanaalbrug en afrit S116 tot de Beemsterstraatbrug. Bewoners die hier langs de A10-Noord wonen kunnen daardoor meer geluidsoverlast van de snelweg gaan ervaren. Rijkswaterstaat gaat daarom een geluidsonderzoek uitvoeren om te kijken welke tijdelijke maatregelen er kunnen worden genomen. Een van de opties die al op tafel ligt is het verlagen van de maximumsnelheid op de A10-Noord van 100 naar 80 kilometer per uur. ‘Het veiligstellen van de schermen kan hier helaas niet op wachten, omdat bij een eerstvolgende storm mogelijk weer panelen de weg op kunnen waaien,’ aldus Rijkswaterstaat in een persbericht. Een woordvoerder erkent wel dat het ‘direct vervangen van de schermen ideaal zou zijn geweest’, maar dat Rijkswaterstaat helaas nog niet zo ver is. “Ze maken deel uit van een grote vervangingsronde. De procedures daarvoor zijn wel al in gang gezet, maar alle openbare aanbestedingen moeten nog worden uitgevoerd om aan het werk te kunnen beginnen.” De verwachting is dat de geluidsschermen daardoor in 2025 kunnen worden vervangen. “We zijn een beetje ingehaald door de tijd,” aldus de woordvoerder. “Tot de schermen vervangen zijn moeten we dit soort acties ondernemen, wat voor de bewoners erg vervelend is.” In september organiseert Rijkswaterstaat een bijeenkomst voor bewoners en geïnteresseerden om vragen te beantwoorden. Het werk start volgende week maandag en duurt twee weken, op doordeweekse dagen van 22.00 tot 06.00 uur. De A10-Noord zal daarbij niet worden afgesloten. Wel zullen enkele op- en afritten (S116, S117 en S118) tijdelijk afgesloten kunnen zijn. Verkeer zal dan om moeten rijden. Omwonenden kunnen geluidsoverlast van de nachtelijke werkzaamheden ervaren.||https://www.parool.nl/amsterdam/deel-geluidsschermen-langs-a10-noord-verwijderd-80-km-zone-overwogen-tegen-geluidsoverlast~b33a798b/
2022-08-15||Dashl opent een beautybar in de H&M op de Dam||Een nieuwe set gellak voor 40 euro of je wenkbrauwen laten bijwerken voor 22 piek: het kan tegenwoordig tussen het winkelen door bij beautybar Dashl in de H&M op de Dam. Aan de beige wand staat een lange rij met nagellakpotjes op een wandplankje naast een groot boeket gedroogde bloemen, in het midden een zachtroze marmeren tafel met fluwelen stoelen erbij. Arbilina Nissan (37) en Nina Akbari (34), beiden van Zweedse komaf, kregen het idee voor het bedrijf toen ze in 2015 in Londen woonden. Ze gingen graag naar salons, maar het viel hen op dat de werkomstandigheden niet altijd goed waren. “Medewerkers zaten in de giftige dampen en afspraken inplannen was vaak moeilijk. We hadden er als consument geen fijn gevoel bij dat we die slechte werkomstandigheden ondersteunden,” aldus Nissan. Akbari heeft een achtergrond in modejournalistiek en Nissan in marketing, maar toen ze weer naar Zweden verhuisden, besloten ze Dashl te beginnen. “Zonder de giftige dampen die bij acrylnagels vrijkomen; we gebruiken alleen gellak. En de wenkbrauw- en wimperbehandelingen worden uitgevoerd met veganproducten.” Dashl heeft ook een eigen academy, waar nieuwe stylisten worden opgeleid. Intussen produceert het bedrijf ook eigen producten, die sinds vorig jaar te koop zijn in de webshop. De beautybar in Amsterdam is de eerste in Nederland. Nissan: “We willen beauty bieden die niet te tijdrovend is. Onze brow trio is zo ontworpen dat het makkelijk in een handtas past en je het kunt gebruiken met de spiegel in de auto.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/dashl-opent-een-beautybar-in-de-h-m-op-de-dam~b775853e/
2022-08-15||Vr.(22) zkt. oefnrmt. met drmstl. ||“Ik ben recent verhuisd van Amsterdam naar Duivendrecht en woon nu in een studio van 25 vierkante meter; daar is geen plek voor mijn drumstel. Ik ben gaan rondvragen hier, onder meer bij het buurthuis, maar daar zagen ze weinig mogelijkheden.” “Nee, ik zat thuis op de bank en dacht vastberaden: niet geschoten is altijd mis, ik ga naar de Plus en hang daar een briefje op. Maar niks. Wel geschoten, maar niet raak. Ik heb het ook op Marktplaats geprobeerd, ook niks.” “Rock, metal, punk. Kijk, ik speel ook in een band, Papa’s Probleem, en we repeteren eens in de twee weken. Afgelopen zaterdag hadden we zelfs ons eerste optreden ooit, in rockclub The Cave aan de Prinsengracht. Maar ik wil ook graag zelf oefenen, eens in de week of zo, een uurtje. Eventueel neem ik mijn eigen drumstel mee, dat is elektronisch.” “Ik weet niet wie dat is, maar het zou toppie zijn als iemand een ruimte heeft met daarin een akoestisch drumstel met dubbel baspedaal en dat ik dat dan af en toe mag gebruiken. Het hoeft niet in Duivendrecht, hoor. Zuidoost, Diemen, rond het Amstelstation is ook allemaal goed.” “Nee, ik teken en illustreer ook, en studeer dit jaar af als kleuterjuf. Ook speel ik sinds kort een beetje gitaar.”||https://www.parool.nl/ps/vr-22-zkt-oefnrmt-met-drmstl~b8c519a9/
2022-08-15||Met deze projecten kun je Amsterdammers met een kleine beurs helpen||Deze recent opgerichte stichting maakt handig gebruik van de generatie die graag eten laat bezorgen. Voor niet meer dan een tientje kunnen bewoners van de Indische Buurt twee maaltijden kopen: een voor zichzelf, en een voor iemand met een kleine beurs. De maaltijden worden vrijwillig bereid door buurtkoks die in ruil daarvoor professioneel leren koken, meestal binnen hun eigen specialiteit. De bezorgers zijn volgens de stichting ‘kansarme jongeren uit de buurt’ en worden betaald. Zoveel mogelijk ingrediënten zijn lokaal geproduceerd en/of gered van voedselverspilling. In elk Amsterdams stadsdeel is een Buurtbuik vestiging te vinden: in lokale buurthuizen komen vrijwilligers samen om driegangen maaltijden te bereiden van producten die anders weggegooid zouden worden. Vervolgens is iedereen uit de buurt welkom om aan te schuiven voor het diner. Onder het motto ‘voedsel verbindt’ wil de stichting ervoor zorgen dat buurtbewoners – juist ook degenen die onder de armoedegrens leven – elkaar leren kennen. De stichting is regelmatig op zoek naar nieuwe vrijwilligers en accepteert ook donaties. Eind 2021 opende de eerste Cyberbank van Nederland haar deuren in Amsterdam. Het is een initiatief van Stichting Cybersoek, een platform voor digitale zelfredzaamheid. Amsterdammers met een laag inkomen en een stadspas (groene stip) kunnen tegen betaling van 20 euro statiegeld een laptop krijgen. Organisaties en particulieren kunnen de laptops doneren; die worden vervolgens opgeknapt door Amsterdamse jongeren met een afstand tot de arbeidsmarkt. Ook is de bank open voor Amsterdammers met digitale vragen. Miljoenen mensen hebben namelijk geen of onvoldoende digitale vaardigheden, Cybersoek wil deze ‘digitale kloof’ dichten. Vrijwilligers zijn welkom, evenals oude laptops, zolang deze aan de voorwaarden voldoen. Met de rap stijgende energierekeningen gaan mensen die een kleine beurs én een slecht geïsoleerde woning hebben mogelijk een koude winter tegemoet. De Fixbrigade wil dat voorkomen. Wat begon als een klein buurtproject in Oost is nu ook actief in Noord en Nieuw-West, dankzij gemeentelijke en zelfs Europese subsidies. De Fixbrigade gaat langs huishoudens met een laag inkomen (minder dan 140% van het minimumloon) om gratis hun woning beter te isoleren. Denk aan gaten en kieren dichten, radiatorfolie plaatsen en de verwarming beter afstellen. De Fixbrigade is ook een werk/leerproject voor jongeren en statushouders. Zij worden door duurzaamheidscentrum Jungle – dat achter het project zit – opgeleid, zodat ze uiteindelijk doorstromen naar betaald werk of een opleiding. Deze stichting zet zich al jaren in om werkzoekenden met een minimuminkomen te helpen bij hun sollicitaties, namelijk door ze representatieve kleding te geven. Daarnaast geeft de stichting sollicitatietips. Doel is om de negatieve spiraal te doorbreken waarbij mensen geen werk vinden, omdat ze geen geld hebben om er ‘professioneel’ uit te zien. De stichting is landelijk actief, de Amsterdamse vestiging zit in het World Fashion Centre in Nieuw-West. Ze accepteren donaties, vrijwilligers en natuurlijk ook kleding. Ouarda El Morabet , oprichter van Stichting Life & Style, kwam tijdens de coronacrisis op het idee om maaltijden te koken en uit te delen aan kwetsbare Amsterdammers, zoals mensen met een laag inkomen, daklozen en ongedocumenteerden. Omdat de nood hoog blijft, loopt het project door. In principe wil de stichting twee keer per week koken en per keer zo’n 300 maaltijden uitdelen vanuit buurthuis Vonk in Oost, maar vanwege een gebrek aan ruimte lukt dit soms maar een keer per week. De stichting is daarom hard op zoek naar meer betaalbare ruimtes in Oost en donaties om deze te kunnen huren. Ook heeft de stichting al sinds 2001 een weggeefwinkel, waar tweedehandskleding wordt ingezameld die minderbedeelden gratis kunnen ophalen. Aan donaties heeft de stichting geen gebrek, en ook voor de weggeefwinkel is daarom een grotere ruimte nodig. Verder organiseert de stichting activiteiten voor een gezonde leefstijl en trainingen voor vrouwen met een afstand tot de arbeidsmarkt. Ook voor bewoners van Amsterdam-Noord worden overgebleven producten afgeleverd bij mensen met een kleine portemonnee. Noorderling Helen van der Bilt startte haar ‘free food market’ met één buurvrouw, en heeft inmiddels een groep van 40 vrijwilligers onder zich, waarvan er wekelijks 15 meehelpen. In 2021 deelden zij voedsel uit aan zo’n 80 huishoudens in de Vogelbuurt en omliggende wijken. Dit project is nog niet helemaal van start, maar een lopende crowdfunding moet daar verandering in brengen. Voormalig Amsterdammer van het Jaar Abdelhamid Idrissi wil een gratis supermarkt oprichten voor Amsterdammers die het financieel zwaar hebben. De bedoeling is dat bezoekers zelf kunnen kiezen wat ze nodig hebben, in een winkel vol verse producten van lokale partners. Ook helpt Idrissi hen met mantelzorg en schuldhulpverlening. In coronatijd zette Idrissi ook al stichting Boeren voor Buren op, dat na de zomer weer van start gaat: gezinnen met een stadspas kunnen hier wekelijks een voedselpakket bestellen, dat wordt gevuld met lokaal groente en fruit. Regine Mac-Nack, ook een voormalig Amsterdammer van het Jaar, zette alweer 25 jaar geleden haar eigen voedselbank in Zuidoost op: Hoop voor Morgen. De stichting is nog steeds actief en voorziet wekelijks zo’n 2.000 Amsterdamse gezinnen van een voedselpakket. Verschil met de reguliere Voedselbank is dat er soepelere eisen gelden voor wie er in aanmerking komt. De stichting ontvangt geen subsidies en is dus volledig afhankelijk van donaties.||https://www.parool.nl/amsterdam/met-deze-projecten-kun-je-amsterdammers-met-een-kleine-beurs-helpen~b44c315f/
2022-08-15||A22 bij IJmuiden nog uren dicht vanwege lading vis op de weg ||De lading vis is op het wegdek terecht gekomen na een ongeval met twee vrachtwagens. Dat gebeurde rond het middaguur tussen Beverwijk en knooppunt Velsen. Voor het opruimen van de vis is een zogenaamde ZOAB-cleaner aanwezig, een grote reinigingsmachine om asfalt mee schoon te maken. Het verkeer richting Amsterdam en Haarlem kan vanaf Beverwijk omrijden via de A9.||https://www.parool.nl/nederland/a22-bij-ijmuiden-nog-uren-dicht-vanwege-lading-vis-op-de-weg~b240f0b8/
2022-08-15||Zij leven met hiv: ‘Ziek worden was heel heftig, maar ook een blessing in disguise’||“Eind 1999 kreeg mijn vriend te horen dat hij hivpositief was. Als muzikant reisde hij veel en waarschijnlijk heeft hij het tijdens een tour in Suriname opgelopen. Hij was 29 en ik 24, we hadden samen een dochtertje van 4. Binnen 3 maanden na de test was hij overleden. In de periode dat we het nieuws kregen, was ik net een maand zwanger van hem. Ik kon het kindje niet houden omdat het heel waarschijnlijk met hiv geboren zou worden. Terwijl mijn vriend op sterven lag, kreeg ik te horen dat ik zelf ook seropositief was. Het was een traumatische periode, die ik pas kon gaan verwerken toen ik na het overlijden van mijn vriend naar praatgroepen voor hivpatiënten en lezingen over hiv begon te gaan. Ik realiseerde me dat ik wilde bijdragen aan het doorbreken van het taboe op hiv en ben als vrijwilliger voorlichting gaan geven, onder meer op scholen met Dance for Life. Samen met artsen van het OLVG reis ik regelmatig naar Suriname om daar mijn verhaal te delen. Ook werkte ik mee aan het boek Hallo Gudu van hivinternist Kees Brinkman, over hiv in Suriname. Met het boek hebben we heel veel mensen kunnen wakker schudden. De ziekte treft in Suriname iedereen, jong en oud, man en vrouw, gay en straight, en als bekend is dat je hiv hebt, kun je er niet meer aan werk komen en word je nagewezen. Mensen verzwijgen het daarom en blijven met de ziekte rondlopen, met het risico dat ze weer anderen besmetten. Ik slik al 22 jaar 2 pillen per dag, waardoor ik het virus niet kan overdragen aan anderen en ik heel gezond oud kan worden. Ik heb zelfs nog een dochter gekregen, die inmiddels 18 is. De boodschap die ik wil meegeven aan andere mensen met hiv is: praat erover, zorg goed voor jezelf en start met de medicatie, want dan kun je de ziekte niet verspreiden, gezonde kinderen krijgen en een lang leven leiden.” “Op mijn achttiende kwam ik uit de kast. De periode van lang leve de lol werd abrupt verstoord toen mensen om me heen bij bosjes ziek werden en overleden. In 1987, midden in de aidsepidemie, besloot ik buddy te worden. Ik was 23 en begeleidde doodzieke mannen die vaak maar nét ietsje ouder waren. Ik ging ook werken bij de Aids Infolijn. Die tijd was heel intensief en ingrijpend, er was veel verdriet, er waren veel begrafenissen, maar er was ook een sterk gevoel van solidariteit en activisme. Uiteindelijk heb ik 33 jaar bij het Aidsfonds gewerkt, in verschillende functies. Toen ik in 2002 een schimmelinfectie in mijn mond kreeg, wist ik meteen hoe laat het was: ik was hivpositief. Van hulpverlener veranderde ik opeens in patiënt. Dat kwam behoorlijk binnen. Een paar maanden was ik heel ernstig ziek, maar ik kwam er weer bovenop door de juiste combinatie van medicijnen. Het kostte tijd om alles een plek te geven en mijn leven weer op te pakken, maar de aandoening heeft me uiteindelijk sterker gemaakt. Afgelopen mei kreeg ik een koninklijke onderscheiding voor 35 jaar ondersteuning van mensen met hiv. Ik zie het als mijn missie ervoor te zorgen dat iedereen weet dat je met hivmedicatie kunt leven zoals ieder ander. Met een onderdrukt virus kun je hiv niet meer overdragen. Ik vind het belangrijk dat de Nederlandse gezondheidszorg goed blijft, ook voor wie de weg ernaartoe minder goed weet te vinden, zoals mensen met een migratieachtergrond of vluchtelingen. Ook hoop ik dat het hivpreventiemedicijn PrEP in Nederland snel voor iedereen beschikbaar wordt, zoals in veel andere landen al het geval is. Rond 2030 ga ik met pensioen. Het is mijn grootste wens dat aids tegen die tijd de wereld uit is en dat er flinke vooruitgang is geboekt met hivgenezing.” “Ik kom uit Tunesië. Toen mijn ouders besloten dat ik met een meisje moest trouwen om een gezin te stichten, ben ik naar Koeweit gevlucht. Daar hoefde ik niet in de illegaliteit te leven, al is het geen goed land om gay te zijn. Maar ik werkte als steward en vloog de hele wereld over. In 2013 kreeg ik plotseling allerlei klachten met mijn motoriek en mijn spraak. Mijn zus heeft MS, ik dacht dat ik het misschien ook zou hebben en ging naar het ziekenhuis. Daar bleek dat ik hivpositief was. Hiv hebben is verboden in Koeweit en na de uitslag van de test werd ik eerst twee weken vastgehouden in een soort gevangenis en daarna gedeporteerd, zonder dat ik ooit nog naar mijn huis kon om mijn spullen te pakken. Doodziek ben ik naar Amsterdam gevlogen, waar ik veel vrienden had. Ik werd meteen opgenomen in een verpleeghuis en behandeld. Ik bleek PML te hebben, progressieve multifocale leuko-encefalopathie, een zeldzame ziekte die maar bij 3 procent van de mensen voorkomt. Ik was al opgegeven en het hospice was gebeld, maar ik kwam er toch weer bovenop. In het revalidatiecentrum moest ik alles opnieuw leren. Ik had drie doelen: weer leren praten, koken en fietsen. Dat is gelukt, ik heb zelfs een driewieler waar ik mee door de stad fiets. Ik ben een heel positief mens, maar in 2018 kwam alsnog de klap van wat ik had meegemaakt en belandde ik in een zware depressie. Ik heb hulp gevraagd en ben in therapie gegaan. Sinds een jaar gaat het veel beter en ben ik van de antidepressiva af. Ik werk al jaren als vrijwillig counselor voor de Hiv Vereniging en ben vrijwilliger bij de AIGHD. Eerder was ik dat ook bij Secret Garden, een stichting voor lhbtq’s met een migratieachtergrond. Mijn missie is dat meer mannen die seks hebben met mannen zich laten testen op hiv en dat het taboe erop verdwijnt. Zelf ben ik altijd open over mijn ziekte; ik ben wie ik ben. Ik slik dagelijks mijn medicatie en ik voel me gezonder dan ooit. Vanwege de hiv word ik elke zes maanden helemaal fysiek gecheckt. Ziek worden was heel heftig en heeft mijn leven veranderd, maar uiteindelijk is het een blessing in disguise geweest. Door de hiv belandde ik in Amsterdam, de stad waar ik me helemaal mezelf kan voelen en waar ik nooit meer weg wil.”||https://www.parool.nl/ps/zij-leven-met-hiv-ziek-worden-was-heel-heftig-maar-ook-een-blessing-in-disguise~b3876f60/
2022-08-15||Lorenzo Lucca, ruim twee meter aan pure cultpotentie||Over Ajax-FC Groningen zijn al veel vrolijke constateringen gedaan en er moet er nog eentje bij. Als de voortekenen niet bedriegen, heeft Ajax weer eens een cultspits: de 21 jaar oude, 201 centimeter lange Lorenzo Lucca, eerste Italiaanse Ajaxdebutant ooit. Het is lastig uit te leggen waarom sommige spelers cult zijn. Met voetbalklasse heeft het weinig te maken: cultspelers kunnen goede, maar ook beperkte voetballers zijn. Ze moeten iets aards hebben, iets wat ze menselijk maakt en hun gevoelens voelbaar. Dat vlees-en-bloedverhaal heeft Lucca, die in Italië alleen in de Series D, C en B speelde. Hij stond op het punt bij Bologna te tekenen toen Ajax verscheen. In plaats van zijn handtekening krabbelde Lucca haastig grazie e arrivederci op de stippellijn. En kijk hem nou, glimmend van trots bij de courante nummer 15 van Europa. De lange jongen met de liniaalscheiding à la Graziano Pellè links op de bol weet amper hoe hij het heeft. Zijn oprechte verbazing over het beroemde shirt om zijn schouders verklaart deels de vroege affectie van het Amsterdamse publiek. Geziene Ajacieden als Chivu en Tagliafico hadden de cultfactor, maar de totaalmislukkingen Gabrich en Urzaíz, of de ‘aanwaaikoreaan’ Hyun-Jun Suk, hadden ’m ook. Lisandro Magallán dan weer niet. Niet iedere mislukking is cult. Op de tribune voel je het direct: een even intuïtieve als collectieve instantsympathie die zich vertaalt in ongebruikelijk luide toejuichingen, net iets harder dan rationeel verklaarbaar, zodra de naam wordt omgeroepen. Kijk, Lucca, yes, mooi verhaal. Lachende gezichten bij de invalbeurt. Aanmoediging bij elk balcontact. Een luidkeelse publieksnominatie als bij 5-1 een strafschop genomen moet worden. Het zijn onmiskenbare indicatoren van cultpotentie. Ajax haalde Lucca voor ‘plan B’, volgens Het Parool. Zo’n aanvaller heette vroeger stormram, breekijzer, pinchhitter of, in de woorden van Co Adriaanse, een ‘type Appie Happie’. Dat zal in goed Italiaans dan wel Appi Happi zijn. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie op maandag en schrijft elke week een column over de club. Lees ze hier terug. Reageren? m.pot@parool.nl.||https://www.parool.nl/columns-opinie/lorenzo-lucca-ruim-twee-meter-aan-pure-cultpotentie~b8b62732/
2022-08-15||Zweeds parlementslid: ‘Zweden mag Koerden niet voor de bus gooien om Navo-lidmaatschap’||Op 11 september zijn de Zweedse parlementsverkiezingen. Ondertussen is er nog steeds geen ontknoping in de Navo-onderhandelingen – of is het een geschil? – tussen Zweden en Finland enerzijds en Turkije anderzijds. Zolang de Noord-Europese landen niet aan zijn voorwaarden voldoen, houdt de Turkse president Erdoğan de poorten naar de alliantie gesloten. Volgens Erdoğan heeft Zweden beloofd 73 vermeende terroristen aan Turkije uit te leveren. Het zou gaan om een lijst met mensen die banden hebben met de door de EU als terreurgroep bestempelde PKK, de Koerdische Arbeiderspartij, en de Gülenbeweging, die volgens Erdoğan verantwoordelijk is voor het orkestreren van een couppoging in 2016. Daarnaast verlangt Erdoğan dat Zweden geen steun meer verleent aan de Koerdische Democratische Uniepartij wier gewapende tak in Syrië de Islamitische Staat bestrijdt. Volgens Erdoğan is deze partij niet meer dan een dekmantel voor de PKK. Zweden zoekt in dit politieke machtsspel naar een wankel evenwicht tussen het tevredenstellen van Turkije en het behoud van het eigen morele gelijk. Tijdens de Navo-top in Madrid, vorige maand, is toegezegd dat het land zich meer zal inzetten tegen terrorisme. Maar Turkije en Zweden zijn het er niet over eens wat dit in de praktijk precies betekent. Is Zweden bereid de Koerdische gemeenschap op te offeren in ruil voor een Turkse ja-stem? Politicus Amineh Kakabaveh is een van de Koerdische Zweden die door Erdoğan als terrorist is gebrandmerkt. In de Turkse staatsmedia wordt ze in een adem genoemd met de PKK. De Turkse ambassadeur in Zweden heeft zelfs gevraagd om haar uitlevering. “Ik dacht dat het een 1 aprilgrap was,” zegt ze ontsteld. “Ik kóm niet eens uit Turkije.” Sinds Kakabaveh in 2019 uit de Linkse Partij stapte, is ze partijloos parlementslid – een politieke wilde, zoals dat in Zweden wordt genoemd. In die hoedanigheid heeft ze toch veel macht, want zowel links als rechts heeft haar steun nodig voor een meerderheid. Zo had zonder haar ja-stem de huidige premier Magdalena Andersson niet in het zadel gezeten. Tijdens haar tienerjaren werd Kakabaveh, ‘gedwongen tussen leven en dood’, een peshmerga in de socialistische beweging Komala. Toen haar in haar geboorteland Iran de doodstraf boven het hoofd hing, vluchtte ze in 1992 naar Zweden. Sindsdien is ze naar eigen zeggen niet meer gelieerd aan welke Koerdische groepering dan ook. Ze strijdt alleen nog geweldloos voor rechtvaardigheid. Binnen Zweden en daarbuiten. “Iedereen die opkomt voor de rechten van Koerden is in de ogen van Erdoğan een terrorist,” zegt Kakabaveh. “Ik heb nooit gevochten tegen de Turkse regering, ik ben nooit lid geweest van de PKK. Ik ben simpelweg een politicus die zich inzet voor minderheden, voor mensenrechten, voor gelijkheid. Ik ben een sterke vrouw die niet bang is om zich uit te spreken. Daarmee vorm ik voor Erdoğan een bedreiging.” De Zweedse minister van Justitie, Morgan Johansson, probeerde de gemoederen te bedaren. “Niet-Zweedse staatsburgers kunnen op verzoek van andere landen worden uitgeleverd, maar alleen als dat verenigbaar is met het Zweedse recht en de Europese Conventie.” Toch blijkt lang niet iedereen er gerust op. De afgelopen maanden is Kakabaveh benaderd door ‘honderden mensen’ die zich ernstige zorgen maken om haar en hun eigen veiligheid. Die niet meer durven te protesteren, huiverig zijn voor de Zweedse veiligheidsdienst en vrezen dat ze, zodra ze naar het buitenland gaan, opgepakt en uitgeleverd kunnen worden door aan Erdoğan loyale regimes. “Als parlementslid ben ik vaak bedreigd dus heb ik bodyguards. Maar dat is een uitzondering. De meeste Koerden hebben geen beveiliging.” Zweden laat niet alleen Koerden in de kou staan, zegt Kakabaveh; we verkwanselen ook onze humanitaire idealen en solidariteit. Ook veel Koerdische Zweden zijn voor Navo-toetreding. “Maar niet tegen elke prijs. Niet door de Koerdische gemeenschap voor de bus te gooien.” “We moeten niet vergeten dat de Koerden helden zijn die de hele wereld gered hebben van Daesh (IS, red). Het zijn de Koerden die duizenden aanhangers van het kalifaat gevangen hebben gezet. Ook wij in het Westen profiteren daarvan. Ze verdienen onze steun.” Het is dat het Westen Turkije nodig heeft, maar in essentie verschilt Erdoğan in niets van Poetin, meent Kakabaveh. “De oppositie verdwijnt in Turkije net zo goed achter slot en grendel. Als Erdoğan evenveel macht en mankracht had gehad als Poetin was hij net zo gewelddadig geweest. De bommen en het bewind van Erdoğan doden met grote regelmaat.” De Zweeds-Koerdische politicus noemt het ‘heel interessant dat Zweden bereid is concessies te doen aan Turkije die niks maar dan ook niks met de Noord-Atlantische alliantie van doen hebben’. “ Erdoğan bezigt ronduit racistisch beleid waar Zweden vervolgens in meegaat. Hoe kan het zijn dat we naar de pijpen dansen van zo’n regime?”||https://www.parool.nl/wereld/zweeds-parlementslid-zweden-mag-koerden-niet-voor-de-bus-gooien-om-navo-lidmaatschap~babcb696/
2022-08-15||De loopbaan van Cristiano Ronaldo is voorbij||Adoratie en te veel geld leiden onherroepelijk tot karakterveranderingen. De Amerikaanse schrijver F. Scott Fitzgerald schreef: ‘Laat me iets zeggen over de superrijken. Ze zijn anders dan u en ik.’ Hij bedoelde er de rijk geborenen mee, maar ook in het geval van absolute topvoetballers die al voor hun twintigste miljonair zijn, gaat het meestal op. Ronaldo die op Carrington in zijn eentje zit te lunchen, gemeden door teamgenoten op de vlucht voor zijn humeur. Of de clash tussen Mbappé en Neymar, die de sfeer binnen het beste PSG in jaren dreigt aan te tasten. Geld en roem zijn verworvenheden van buitengewone talenten. Zijn de toppen bereikt, blijkt dat er niets te genieten valt. ‘Ze zijn cynisch als wij vertrouwen,’ voegde Fitzerald aan zijn uitspraak toe. De loopbaan van Ronaldo is voorbij. Wat rest zijn honderden miljoenen en een verstikkende eenzaamheid.||https://www.parool.nl/sport/de-loopbaan-van-cristiano-ronaldo-is-voorbij~be54e0dd/
2022-08-15||Jan Wouters keert terug in Amsterdam en gaat aan de slag bij Ajax||Volgens een woordvoerder van Ajax heeft Wouters nu een rol gekregen als staflid in de bovenbouw van de jeugdopleiding. De zeventigvoudig international, die met het Nederlands elftal in 1988 het EK won, werkte vorig jaar in de technische staf van Fortuna Sittard. Wouters was ook assistent-trainer bij PSV, Rangers FC, Feyenoord en FC Utrecht. Bij die laatste club werkte hij tevens als hoofdtrainer.||https://www.parool.nl/sport/jan-wouters-keert-terug-in-amsterdam-en-gaat-aan-de-slag-bij-ajax~b8351a36/
2022-08-15||Nienke Brinkman eerste Nederlandse atlete met medaille op EK-marathon||De zege ging in 2.28.36 naar de Poolse Aleksandra Lisowska, de Kroatische Matea Parlov Kostro werd tweede in 2.28.42. Niet eerder wist een Nederlandse vrouw het podium te halen bij de marathon tijdens de Europese kampioenschappen. In 1982 was Gerard Nijboer in Athene de beste bij de mannen. Voor Brinkman was het haar eerste kampioenschapsmarathon namens Nederland. Ze legt zich pas sinds kort toe op het onderdeel. Dit voorjaar verpulverde ze tijdens de marathon van Rotterdam het Nederlands record van Lornah Kiplagat.||https://www.parool.nl/sport/nienke-brinkman-eerste-nederlandse-atlete-met-medaille-op-ek-marathon~b84487bd/
2022-08-15||Rechtbank doet op 17 november uitspraak in MH17-proces||Bij de vliegramp die plaatsvond op 17 juli 2014 kwamen alle 298 inzittenden, onder wie vele Nederlanders, om het leven. Vlucht MH17 van Malaysia Airlines vertrok die dag vanaf Schiphol naar Kuala Lumpur, maar zou de Maleisische hoofdstad nooit bereiken. Het toestel werd neergehaald in Oost-Oekraïne, waar op dat moment ook een gewapende strijd gaande was. Na jarenlang onderzoek door het internationaal onderzoeksteam JIT kwamen vier verdachten naar voren: rebellenleider Igor Girkin, zijn rechterhand Sergej Doebinski, diens assistent Oleg Poelatov en garnizoenscommandant Leonid Chartsjenko. De mannen hebben volgens het Openbaar Ministerie een rol gespeeld bij het binnenhalen of het wegbrengen van de Buk-raketinstallatie, waarmee het toestel uit de lucht geschoten zou zijn. Alle vier hebben zich niet laten zien in de beveiligde rechtbank op Schiphol, waar het proces plaatsvindt. Poelatov laat zich als enige wel bijstaan door advocaten. Hij ontkent iedere betrokkenheid. Het monsterproces begon op 9 maart 2020. Een belangrijk en beladen moment in het proces was toen nabestaanden aan het woord kwamen. Drie weken lang vertelden tientallen van hen in de rechtbank of via een videoverbinding wat de ramp voor hen betekend heeft. De rechtbankvoorzitter haalde dat afgelopen juni, tijdens de laatste zittingsdag, nogmaals aan. Hij noemde het moedig en vertelde dat het proces ‘op ieder van ons grote indruk heeft gemaakt’. Op 22 september volgt nog een zitting, maar dit is een formaliteit die naar verwachting niet langer dan vijf minuten gaat duren. Hoewel de kans daarop klein is, benadrukt de rechtbank dat er altijd iets kan gebeuren wat van belang is voor het onderzoek, waardoor de uitspraakdatum nog kan veranderen.||https://www.parool.nl/nederland/rechtbank-doet-op-17-november-uitspraak-in-mh17-proces~b420606e/
2022-08-15||‘Luxeproblemen? Wacht maar tot voor Ajax het intensieve najaar begint’||Als Antony vertrekt, levert Ajax dat vreselijk veel geld op. Toch zal de club er ook veel aan gelegen zijn om de droomaanval, die trainer Alfred Schreuder in het veld kan brengen, bijeen te houden: het trio Antony, Brian Brobbey en Steven Bergwijn was FC Groningen véél te machtig. “Bij het huidige Manchester United, dat niet in de Champions League mag spelen, heeft Antony niets te zoeken,” zegt Dick Sintenie, Ajaxverslaggever van Het Parool. “Maar er zijn natuurlijk meer clubs. De komende twee weken gaan er nog grote transfers plaatsvinden in Europa. Dan gaat alles schuiven en van die verschuivingen kan Antony onderdeel worden.” Trainer Schreuder lijkt in bijna elke linie een luxeprobleem te hebben. Tegen FC Groningen zaten Davy Klaassen, Steven Berghuis en Mohammed Kudus op de bank. Daar kunnen aankopen als Calvin Bassey en Jorge Sánchez zomaar naast komen te zitten. Maar, zegt Sintenie, schijn bedriegt: “In september begint het pas echt, met veel Champions Leagueduels. Twee wedstrijden per week. Dan komen er blessures en schorsingen. Geloof me: dan gaat het echt allemaal schuiven.” Toch is er vooral voor spelers uit de eigen jeugd weinig zicht op speeltijd. Showtime-redacteur Bademba Barrie richt de schijnwerper nog op Jong Ajax om dat te illustreren. “Er dient zich een nieuwe lichting spelers van de O18 aan, maar oudere Jong Ajacieden als Youri Regeer en Naci Ünüvar zitten daar ook nog. Zij komen niet aan de bak bij het eerste. Voor hen dreigt stagnatie.” De puzzel is complex. Je kunt hem op meer dan één manier goed leggen. Branie zal het met belangstelling volgen.||https://www.parool.nl/podcasts/luxeproblemen-wacht-maar-tot-voor-ajax-het-intensieve-najaar-begint~bbcfd4ed/
2022-08-15||Oorlog of niet, studeren in frontstad Charkov blijft populair: ‘Dit is ons thuis’||In slechts één gebouw tref je een teken van leven. Daar wordt, ondanks alles, over de toekomst gedroomd. “Chirurgie lijkt me heel moeilijk,” zegt aankomend student geneeskunde Palina Litvinenko (16). “Je krijgt te maken met stressvolle situaties, terwijl je tegelijkertijd heel geduldig moet zijn.” Dat beaamt Bogdan Ponomar (21), die al vier jaar medicijnenstudie achter de rug heeft. “Als er een granaatscherf tussen zenuw en slagader bekneld zit moet je die heel voorzichtig verwijderen,” weet hij. Charkov is een frontstad. Elke nacht worden de bewoners vanuit Rusland met raketten beschoten. De Pedagogische Universiteit en de farmaceutische faculteit zijn verwoest. Uit de school voor bouwkunde zijn de ramen verdwenen; ook de ruiten van de Nationale Universiteit op het centrale Svobodaplein sneuvelden. Het complex van de Medische Universiteit – een verzameling van klassieke en moderne gebouwen – oogt onbeschadigd. Het terrein is uitgestorven, met uitzondering van het kantoor waar nieuwe studenten zich melden. Palina denkt dat ze zal worden toegelaten. Ze heeft 198 (van de maximale score van 200) punten voor geschiedenis, 193 voor wiskunde en 194 voor Oekraïens. Ze wacht nog op de uitslag van biologie, maar hoe dan ook heeft ze het ‘uitstekend gedaan’, aldus Viktoria Golovatsjova, de vrouw die de scepter zwaait over het registratiekantoor. Hoewel de sluitingstermijn pas over tien dagen is, hebben zich al achthonderd studenten voor de opleiding geneeskunde gemeld. “Gezien de situatie – Charkov is een onveilige stad – is dat een goede opkomst,” aldus Golovatsjova. De studie zal, zoals het meeste onderwijs in Oekraïne, online worden gevolgd. Fysiek bijeenkomen met grote groepen studenten is te risicovol. Daarbij bevindt grofweg de helft van de huidige en aankomende studenten zich buiten Charkov. Zij zijn gevlucht, of wonen elders omdat hun huis kapot is geschoten. “Het coronavirus bereidde ons voor op de oorlogssituatie,” aldus Golovatsjova. Ze vertelt dat de universiteit twee jaar geleden al online programma’s ontwikkelde waarmee het menselijk lichaam wordt gesimuleerd. “Zodra het een beetje rustiger wordt gaan we onmiddellijk offline.” Palina communiceert alleen nog maar via internet, zegt ze. “Al mijn voormalige klasgenoten zitten in het buitenland.” Haar familie ontvluchtte Charkov niet: Palina stamt uit een doktersfamilie. Haar vader, die aan dezelfde universiteit studeerde, is een befaamd psychiater. “Mijn voorbeeld,” zegt ze over hem. Haar moeder, ook opgeleid in Charkov, is radioloog. “Minder sociaal, maar een kei in haar werk.” De afgelopen maanden sprong Palina bij in de privékliniek van haar ouders. Toen er nabij het hospitaal een bom insloeg bracht ze de aanwezige patiënten naar een veilige plek. “Ik denk dat ik een goeie dokter kan worden,” concludeerde ze na die ervaring. “Dokters zijn altijd nodig. Tallozen verloren hun baan, maar mijn ouders niet.” Een probleem voor praktijkonderwijs is er niet. Integendeel, er is ‘te veel praktijk’, zoals Viktoria Golovatsjova het uitdrukt. De geneeskundestudenten zijn namelijk hard nodig in de ziekenhuizen voor burgers en militairen. Zo assisteert chirurgiestudent Bogdan Ponomar bij de behandeling van oorlogswonden. Als ‘medbrat’, ofwel verpleegkundige, is hij ‘de handen van de dokter’. Hij reikt het instrumentarium aan tijdens de operatie en verzorgt wonden. Die wonden zijn niet zozeer gecompliceerder dan andere, legt de student uit, wel loopt de afdeling chirurgie vanwege de oorlog over van het werk. Omdat Charkov een rijke medische geschiedenis heeft – ‘In het jaar 1805 opgericht’, meldt Viktoria Golovatsjova trots – komen patiënten met gecompliceerde wonden vanuit andere frontregio’s naar de stad. De oorlog brengt een extra element met zich mee. Dat is de mentale kant, zegt Bogdan Ponomar. “We praten veel meer met patiënten.” Hij noemt het voorbeeld van een jonge vrouw, die na een raketinslag gewond raakte aan haar been. Het letsel viel mee, maar haar lijf schudde van de angst. “Ik ben niet de meest invoelende persoon,” zegt de student. “Toch vond ik de juiste woorden om haar te kalmeren.” Het voorbeeld laat Palina Litvinenko stralen: “Ik denk dat ik patiënten emotioneel en psychisch wil ondersteunen,” zegt ze. “Net als wat mijn vader doet.” Aan Charkov verlaten denken de jongeren niet. “Hier is mijn familie. Dit is ons thuis,” verklaart aankomend studente Palina Litvinenko plechtig. De oorlog is een leerschool, vindt Bogdan Ponomar, die onlangs nog vanuit het raam van de kliniek een ontploffing waarnam, en de brand die erop volgde. “Wij dokters zijn sterke mensen,” zegt hij. “Dat geeft ons de verantwoordelijkheid om hetgeen wat nu wordt verwoest te herbouwen.”||https://www.parool.nl/wereld/oorlog-of-niet-studeren-in-frontstad-charkov-blijft-populair-dit-is-ons-thuis~bb0ce4ae/
2022-08-15||Opinie: ‘Huis van Johan Cruijff in Betondorp zeker niet het enige met 1200 reacties’||Op 11 augustus lees ik in uw krant dat de belangstelling voor het oude huis van Johan Cruijff ‘krankzinnig’ is. Er hebben bijna twaalfhonderd mensen op de huurwoning gereageerd. Weet uw redacteur dat de woningnood zo hoog is, dat er op nagenoeg álle sociale huurwoningen twaalf- tot vijftienhonderd woningzoekenden reageren? En dat bijna twaalfhonderd reacties eerder regel dan uitzondering zijn, voor een sociale huurwoning die vrijkomt? Het lijkt mij relevante achtergrondinformatie voor een Amsterdamse krant.Manon Linschoten, Amsterdam Een overweldigende belangstelling van potentiële huurders om het huis te betrekken waar Johan Cruijff opgroeide (Het Parool, 11 augustus). Volgens mij hoeft woningcoöperatie Ymere niet lang na te denken wie de nieuwe huurders worden: Cruijff zou het vast simpel gehouden hebben; de gelukkigen zijn zij die zich als nr. 14 op de lijst hebben ingeschreven.Jaap Helleman, Amsterdam Zou het niet handig zijn om twee keer per week over de grachten een boot met lege schuit te laten varen, die je kan aanhouden voor grofvuil en vuilniszakken. En die af en toe een uurtje blijft liggen, waar mogelijk op een paar vaste plekken. Dan kunnen omwonenden sneller hun huisvuil en andere troep kwijt zonder dat alles een week voor de deur blijft liggen.Richard van Voorst, Amsterdam Eén van de dingen die ontbreken in het stuk van Kune Burgers (Het Parool, 11 augustus) is de meeuw. De meeuwen bij mij aan de overkant, broeden elk jaar een paar jonkies uit die ook gaan deelnemen aan het Amsterdamse vreetfestijn. Die groei is exponentieel en mag niet bestreden worden, want een beschermde diersoort. Nu weet ik wel een oplossing van mijn vader die duivenmelker was: vervang de eieren zodra ze zijn gelegd voor nepeieren. Je ziet dat het zwerfafval vooral een binnenstadprobleem is, want daar heb je amper ondergrondse containers. En dat geeft diezelfde stinkmeeuwen de kans om alles open te rijten, waardoor het afval bij het minste windje in de grachten belandt. Waarom schrijft de gemeente geen prijsvraag uit voor mensen die met slimme oplossingen komen? Bijvoorbeeld een container aan de kade die met een boot geleegd kan worden, of een ondergronds systeem dat met een reuze stofzuiger geleegd kan worden. Consuminderen is inderdaad ook een oplossing, maar dat zie ik de Amsterdammers niet zo snel doen. Willem Schild, Amsterdam Mantelzorg gratis arbeid? Je zou het bijna denken, als je de discussie leest tussen Rocco Leenders, cliëntenraad Amsta/de Werf en de groep mantelzorgers aldaar (Het Parool, 11 augustus). Om voor eens en voor altijd duidelijkheid te verschaffen stel ik voor elke mantelzorger een zzp-contract aan te bieden. Einde misbruik. Wim van Oudheusden, Loosdrecht||https://www.parool.nl/columns-opinie/opinie-huis-van-johan-cruijff-in-betondorp-zeker-niet-het-enige-met-1200-reacties~becb8953/
2022-08-15||Schoten gelost na vechtpartij in Zuidoost||Rond 22.30 uur ontstond een vechtpartij tussen twee mannen, waarna één van hen wegrende. De andere man rende hem achterna en zou vervolgens een vuurwapen uit zijn auto hebben gehaald, meldt een politiewoordvoerder. Hij heeft hiermee één of twee keer geschoten, vermoedelijk in de lucht. Er werden kogelhulzen in de omgeving gevonden. Het slachtoffer raakte licht verwond door de vechtpartij, maar is niet door een kogel geraakt. Hij is behandeld in het ziekenhuis. Er zijn nog geen verdachten aangehouden.||https://www.parool.nl/amsterdam/schoten-gelost-na-vechtpartij-in-zuidoost~bc020da9/
2022-08-15||Agractie roept op tot nieuwe boerenblokkades, ‘standstills’ op drukke plekken||“We moeten volhouden met acties,” zegt melkveehouder Erik Luiten, een van de kopstukken van Agractie, in een maandag gepubliceerde videoboodschap. “Of het nu publieksvriendelijke zijn zoals bij de Vuelta of scherpere acties, ze moeten plaatsvinden. Soms met zo min mogelijk inspanning, want we zijn allemaal druk, maar wel met groot effect. Denk daarbij aan standstills bij drukke plekken bij je in de buurt. Die kun je vaak, met kleinere groepen, goed realiseren.” Agractie kan zich niet vinden in het stikstofbeleid van de overheid en wil met de acties ‘daar aandacht op vestigen’. “De strijd is nog niet gewonnen. Hou vol en geef niet op. Als we nu niet grondig keren, gaat het beleid nagenoeg ongewijzigd door.” Farmers Defence Force (FDF) schortte voor het weekend juist plannen voor harde acties voorlopig op ‘uit blijk van goede wil’ naar het kabinet. Voorman Mark van den Oever zegt dat de groep dat doet als eerste handreiking in de hoop dat de overheid kiest voor andere plannen om de uitstoot van stikstof terug te brengen. Dat Agractie er nu voor kiest om wel harder actie te voeren, ‘moeten ze zelf weten’. “Dat mag iedereen voor zichzelf bepalen, maar het zou slim zijn geweest om dit af te stemmen,” zegt Van den Oever. Hoewel de harde acties bij de FDF-achterban nu even uitblijven, heeft Van den Oever ‘weinig vertrouwen’ in het kabinet. “Ze zijn in gesprek met natuurorganisaties. Het is afwachten.” FDF gaat nog wel publieksvriendelijk actievoeren.||https://www.parool.nl/nederland/agractie-roept-op-tot-nieuwe-boerenblokkades-standstills-op-drukke-plekken~b41f6393/
2022-08-15||De Fransen bouwen 600 zwembaden per dag||De Fransen doen niets liever dan een frisse duik nemen in hun eigen zwembad. Frankrijk telt met 3,2 miljoen privézwembaden 1 zwembad per 21 bewoners. Vorig jaar zijn er 244.000 zwembaden aangelegd, meer dan 600 per dag. “Dat is historisch veel: we hebben nog nooit zoveel in een jaar gebouwd”, zegt directeur Joëlle Pulinx Challet van de branchevereniging FPP. Het aantal zwembaden steeg in 2021 met 22 procent. “We boeken al 5 à 6 jaar een groei van dubbele cijfers, maar in 2021 zijn alle records gebroken.” Volgens de cijfers van de FPP zijn er nergens in Europa zoveel privézwembaden als in Frankrijk. Hoewel niet alle landen cijfers geven, zou Frankrijk na de Verenigde Staten het land met de meeste zwembaden ter wereld zijn. “Water zit in het dna van de Fransen. Met vakantie gaan ze naar zee. Als ze een hotel zoeken, moet het er één zijn met een zwembad”, zegt Pulinx Challet. “Vorig jaar speelde ook corona een grote rol. Er kwamen lockdowns, mensen zaten thuis. Met een eigen zwembad was er dan toch vermaak voor de familie in hun eigen omgeving. En een zwembad is ook een investering, het is geen weggegooid geld.” Eén van de meest ‘blauwe’ steden van Frankrijk is Saint-Maximin-la-Sainte-Baume in de Provence. Daar heeft één op de tweevan de 5600 huishoudens een eigen zwembad. In de regio Hauts-de-France tussen Parijs en de Belgische grens waren in 2005 ongeveer 30.000 privézwembaden. Nu zijn het er 135.000, blijkt uit FPP-cijfers. “Vroeger was een zwembad een eliteproduct, nu is het een massaproduct,” zegt Jean-Laurent Cassely, medeauteur van de bestseller La France sous nos yeux over de levensstijl van Fransen in de 21ste eeuw. “Een paar decennia geleden was het zwembad alleen iets van de jetset in villa’s aan de Côte d’Azur, maar die droom is nu voor iedereen binnen handbereik gekomen.” Vijf jaar geleden was slechts 14 procent van alle zwembaden eigendom van huishoudens met een netto maandinkomen onder de 3.000 euro. Tegenwoordig is een klein zwembad boven de grond al te koop voor een paar duizend euro. “Zwembaden zijn er in alle soorten en maten, boven de grond en ingegraven. Bij auto’s kun je een Twingo of een Ferrari kopen, bij zwembaden kan dat ook,” aldus Pulinx Challet. Jean-Laurent Cassely komt ook met een sociologische verklaring. “Net als voor de Amerikanen is het voor de Fransen tegenwoordig het ideaal om een vrijstaand huis te hebben met een tuin. Het zwembad is de kroon op die levensstijl.” Toch kan het veranderende klimaat de trend wel eens veranderen. In Frankrijk heerst deze zomer ernstige droogte. De Fransen zijn opgeroepen hun watergebruik aan banden te leggen. Cassely: “Het zwembad wordt gezien als een waterverslinder. Ik sluit niet uit dat privézwembaden politiek incorrect zullen worden, net als SUV’s, vlees eten en vliegvakanties.” Branchevereniging FPP gelooft daar niets van. “Dat zwembaden verkwistend zijn is een wijdverspreid misverstand,” zegt Pulinx Challet. “Alle zwembaden verbruiken samen maar 0,1 procent van al het water dat Frankrijk per jaar verbruikt.”||https://www.parool.nl/wereld/de-fransen-bouwen-600-zwembaden-per-dag~bdd4db5b/
2022-08-15||Jarig BNN is wilde haren kwijt: ‘Het mag wel wat minder braaf’||Met een grote fles champagne stapte Bart de Graaff het kantoor van de notaris binnen. “We komen een omroepvereniging oprichten,” zei hij. “Dat gaat zomaar niet,” antwoordde de notaris. “Er moesten statuten komen, een beleidsplan, een bestuur. Daar hadden we totaal nog niet over nagedacht,” vertelt Gerard Timmer, mede-oprichter van BNN. Hij ziet nog voor zich hoe hij samen met Bart afdroop met de fles bubbels. Die werd pas maanden later geopend op 15 augustus 1997, het moment dat BNN de zaakjes wél op orde had en officieel werd opgericht in Hilversum, 25 jaar geleden. De komst van BNN (Bart News Network, later Bart’s Neverending Network) in het publieke bestel was uniek. Een nieuwe omroep was in geen 23 jaar toegelaten. Timmer herinnert zich ‘stevig verzet’. “Achter de schermen werd er in Den Haag flink gelobbyd door de gevestigde omroepen dat BNN niet toegelaten zou worden tot het bestel. ‘Als BNN groen licht krijgt, kunnen we de ANWB ook wel toelaten,’ zo klonk het. ‘Of André van Duin. Beiden hebben een enorme achterban.’” Ook Mirjam de Graaff, zus van Bart en vanaf het eerste uur werkzaam bij BNN als regisseur, herinnert zich dat de nieuwkomer door andere omroepen ‘een lachertje’ werd genoemd. “Ze vreesden geld en zendtijd te verliezen. Dat gebeurde ook.” Door zich specifiek op jongeren te richten boorde BNN een nieuwe kijkersgroep aan, zeker na het vertrek van Veronica uit het publieke bestel. Bart de Graaff – blonde kuif, rond brilletje, klein van stuk door zijn nierziekte – was overigens geen nieuw gezicht op televisie. Hij werd bekend door een koekjesreclame van Bichoc (‘zeg maar nee, dan krijg je er twee’) en had op Veronica zijn eigen kinderprogramma B.O.O.S. (Bart Omroep Organisatie Stichting). Vanuit de kelder van die zender richtte hij een nieuwe omroep op: een parodie op de Amerikaanse nieuwszender CNN. Gaandeweg werd het idee om een eigen omroep op te starten steeds serieuzer, al waren daar behalve een bezoek aan de notaris ook 60 duizend leden voor nodig, tienduizend meer dan tegenwoordig. BNN begon met een uur zendtijd op zondagavond. “We maakten gekke items van vijf tot tien minuten: Bart maakte persiflages, er was een dierenprogramma met dr. Sabelhout (acteur Pier Mascini, red.), de Teringtubbies en een show waar bekende mensen 24 uur werden gestalkt. Daarna schakelden we over naar De grote poepshow,” schetst Mirjam de Graaff. In de krant werd die poepshow destijds aangekondigd als ‘een onderhoudend en informatief programma’ maar in werkelijkheid ging het nergens over, lacht ze. “Kwam er weer iemand in de studio die honderd scheten in een minuut kon laten.” Bart de Graaff overleed op 35-jarige leeftijd, vijf jaar na de oprichting van BNN, aan zijn nierziekte. Tijdens naslagwerk voor het boek Bart, live fast, die young uit 2012 ontdekte biograaf Ron Moerenhout een andere, meer serieuze kant van de omroepdirecteur. “Hij bemoeide zich veelvuldig met de inhoud van de programma’s, ging mee naar lobby’s in Den Haag, zelfs toen hij erg ziek was. Alles wat hij deed, was doordacht. Die kleurrijke, kleine schreeuwerd was een typetje dat hij cultiveerde. In werkelijkheid moesten collega’s hem soms letterlijk een duwtje geven om een brutale actie uit te voeren,” vertelt hij. Barts zus weet dat nog precies. Soms belde zij midden in de nacht aan bij BN’ers voor het item Waar kan ik je ‘s nachts voor wakker maken? omdat haar broer niet durfde. “Uiteindelijk won zijn drive het altijd van de schroom. Hij wilde goede televisie maken.” Ze moet weer smakelijk lachen om Ursul de Geer die niet gediend was van het nachtelijke vioolconcert voor zijn deur. “Wat was Ursel eigenlijk een slappe lummel. Je kan over Marco Borsato zeggen wat je wil, maar die ging midden in een koude nacht gewoon mee om te duiken. Dat waren toch de leukste uitzendingen.” De nadruk van de BNN-programma’s lag in het begin op entertainment. “We wilden ook graag een beetje choqueren.” Ze refereert aan een filmpje van Bart die zich – verkleedt als Adolf Hitler – na verschillende viagrapillen en Duitse kreten als ‘ich komme gleich’ op Eva Braun stort. “Zulke filmpjes kunnen niet meer.” Ze mist die brutaliteit. Alle omroepen, ook haar eigen BNN waar ze na de fusie met de Vara nog altijd werkt, zijn ‘zo netjes’ geworden, vindt ze. “Ik roep wel eens bij vergaderingen: waarom maken we alles zo braaf? Ik weet zeker dat Bart dat ook zou zeggen. Je kunt in deze tijd niks meer zeggen of verkeerd doen. Als je op de gay pride een ‘fout’ sinterklaasliedje zingt, valt het hele land over je heen. Het lijkt wel of we terug in de kast moeten.” Ook auteur Moerenhout vindt de omroep nu, een kwart eeuw later, aan de brave kant. “Programma’s als Spuiten en slikken en De grote donorshow waren destijds vernieuwend, maar inmiddels is het brutale er wel een beetje van af. We zijn als kijker ook meer gewend. We zien zoveel bizarre beelden op sociale media dat we niet meer zo snel onder de indruk zijn.’’ Gerard Timmer, inmiddels directeur bij de NOS, denkt daar anders over. “BNN laat naar mijn mening nog altijd een onmiskenbaar, jong progressief geluid horen.” Hij refereert aan Tim Hofman die met zijn YouTubekanaal Boos veel jongeren bereikt, zeker na zijn recente MeToo-onthullingen over The Voice of Holland. “Tim spreekt de taal van jonge mensen. Ook BNN-gezicht Emma Wortelboer (van onder meer Spuiten en slikken, Emma’s Peepshow en Dat snap je als je ouder bent) zouden we volgens hem moeten koesteren. “Geen dertien in een dozijn-presentatrice.” Mirjam de Graaff is het daar mee eens. “Soms wordt ze door de publieke opinie voor de bus gegooid, maar waarom moet iedereen hetzelfde zijn? Emma is een lekker gek wijf. Dat past juist bij BNN.” De Graaff vindt dat de NPO te snel een programma van de buis haalt, wanneer deze niet scoort. “Je krijgt niet meer de kans om een programma te verbeteren. Dat was 25 jaar geleden wel anders. Als je de eerste afleveringen van B.O.O.S. terugkijkt, was het traag en ging het nergens over. We waren aan het proberen met elkaar. Veel omroepen blijven hangen bij programma’s – hoe fantastisch ook – die zich al bewezen hebben, zoals Over mijn lijk en Je zal het maar hebben. Maar zo komt er weinig nieuws op de buis.”||https://www.parool.nl/kunst-media/jarig-bnn-is-wilde-haren-kwijt-het-mag-wel-wat-minder-braaf~b9169baf/
2022-08-15||Gasprijs stijgt verder door aanhoudende droogte en lage rivieren||De gasprijs op de toonaangevende Amsterdamse gasbeurs steeg maandagochtend met 0,4 procent, tot ongeveer 207 euro per megawattuur. De prijs is weer flink gestegen sinds Rusland eind vorige maand aankondigde dat de gastoevoer via de Nord Stream-pijplijn gehalveerd zou worden tot 20 procent van het normale volume. Daardoor kwam de prijs toen voor het eerst sinds maart weer boven de 190 euro per megawattuur uit. Dat heeft te maken met de aanhoudende droogte en de lage waterstanden in rivieren die daarmee gepaard gaan. Het waterpeil in de Rijn, bij een ondiep meetpunt ten westen van Frankfurt, blijft deze week waarschijnlijk een paar dagen op het kritieke niveau van 30 centimeter staan volgens data van de Duitse regering. Onder dit niveau is het voor binnenvaartschepen niet meer rendabel om te varen, omdat ze dan veel minder vracht mee kunnen nemen dan normaal. De Rijn is de belangrijkste rivier van West-Europa qua vervoer van brandstof en andere industriële goederen. Gas kan een interessant alternatief zijn, maar Europese overheden proberen juist gas te besparen om komende winter tekorten te voorkomen. De nieuwe vraag heeft er nog niet toe geleid dat de aangelegde voorraden zijn teruggelopen. Duitsland behaalde een van zijn doelstellingen op dit gebied zelfs twee weken eerder dan gepland. Het importeren van vloeibaar gemaakt aardgas verloopt goed, wat er ook voor zorgt dat de prijsstijgingen beperkt blijven.||https://www.parool.nl/amsterdam/gasprijs-stijgt-verder-door-aanhoudende-droogte-en-lage-rivieren~be763aa9/
2022-08-15||Iran ontkent betrokkenheid bij aanslag op schrijver Salman Rushdie: ‘Eigen schuld’||‘Niemand anders treft blaam dan hij en zijn aanhangers,’ klinkt het. Een Iraanse regeringswoordvoerder ontkent daarmee elke betrokkenheid bij de aanslag op Rushdie en pareert insinuaties. “Wij zijn van mening dat, inzake de aanval op Salman Rushdie in de Verenigde Staten, niemand anders blaam treft en beschuldigingen verdient dan hij en zijn aanhangers,” verklaart Nasser Kanaani. “Niemand heeft het recht om Iran in dit opzicht te beschuldigen.” Het land heeft sinds de Islamitische Revolutie in 1979 acties tegen dissidenten in het buitenland altijd ontkend. De Iraanse regering nam tot dusver geen formeel standpunt in de zaak in. Hervormingsgezinde Iraanse kranten onthielden zich geheel van commentaar op de aanval, maar ultraconservatieve titels juichten de moordpoging op Rushdie de afgelopen dagen openlijk toe. De 24-jarige Hadi Matar wordt daarbij alom geprezen. Rushdie werd in de plaats Chautauqua meerdere keren met een mes in zijn nek, buik en borst gestoken. Hij liep bij de aanslag onder meer een beschadigde lever op en ook werden zenuwen in zijn arm en oog geraakt. Hij raakt vermoedelijk zijn rechteroog kwijt. Rushdie is volgens zijn literair agent, Andrew Wylie, inmiddels van de beademing af en zou weer aanspreekbaar zijn. Kort na de aanslag werd de 24-jarige Hadi Matar aangehouden. Hij wordt verdacht van mishandeling en poging tot doodslag. Matar claimt zelf onschuldig te zijn, zo verklaarde diens advocaat tegenover de rechter. Over het motief van de dader, die van Libanese komaf is, is nog niets duidelijk. Matar heeft zich in het verleden positief uitgelaten over sjiitisch extremisme, meldde NBC New York op basis van politiebronnen. Rushdie leeft sinds 1989 onder dreiging, nadat ayatollah Khomeini een fatwa over hem uitsprak naar aanleiding van de publicatie van het boek De Duivelsverzen. Het boek zou ‘godslasterlijk’ zijn en ‘een belediging van de islam’. Ook werd Rushdie veroordeeld als afvallige van het geloof, een misdaad waar de doodstraf op staat. Er kwam een prijs van 3 miljoen Amerikaanse dollar op Rushdies hoofd te staan. Of de fatwa Matar heeft aangezet tot zijn daad is vooralsnog onduidelijk. Kanaani laat namens het ministerie van Buitenlandse Zaken weten dat Iran ‘geen andere informatie heeft dan wat de Amerikaanse media hebben gemeld’. Dat het Westen de ‘acties van de aanvaller veroordeelt, maar in ruil daarvoor de acties van de belediger van de islamitische overtuigingen verheerlijkt’ is volgens de zegsman een ‘tegenstrijdige houding’.||https://www.parool.nl/wereld/iran-ontkent-betrokkenheid-bij-aanslag-op-schrijver-salman-rushdie-eigen-schuld~b871dddb/
2022-08-15||De hel van Woodstock ’99: het festival dat gruwelijk uit de bocht vloog||Het is een wonder dat er maar drie doden vielen bij de reprise van het legendarische popfestival Woodstock in 1999. Gezien de ravage hadden veel meer mensen hun leven kunnen verliezen tijdens deze rampzalige muziekhel, die ‘het grootste feestje van de planeet’ had moeten worden. Was de eerste editie in 1969 een vredelievend hippiespektakel, onder het motto ‘Three Days of Peace & Music’ (met legendarische optredens van Jimi Hendrix, The Who en Santana), de opvolger ontaardde dertig jaar later in chaos, extreem geweld, brandstichting, verkrachtingen en vernielzucht van ongekende omvang. De Woodstockmythe van weleer, die al enigszins beschadigd was door een verregend tussenfestival in 1994, was meteen aan flarden. In de driedelige documentaire Trainwreck: Woodstock ’99 van Netflix wordt onderzocht wie daarvoor verantwoordelijk was. De beschuldigende vinger gaat vooral naar de organisatoren, die diverse verkeerde keuzes maakten. Om te beginnen was de locatie nabij het plaatsje Rome in de staat New York een blunder, zowel in praktisch als in symbolisch opzicht. Een enorm verlaten militair vliegveld was voor weinig geld gehuurd. Er waren barakken en hangars die voor afterparty’s gebruikt konden worden, maar het merendeel van het terrein bestond uit een betonnen ondergrond die funest werkte toen er tropische temperaturen werden gemeten. Er waren amper schaduwplekken. De naar schatting 400.000 bezoekers moesten woekerprijzen betalen voor de flessen water die door commerciële bedrijven werden verkocht. Hun eigen watervoorraad moest bij de ingang worden ingeleverd. Gevolg: veel festivalgangers kregen uitdrogingsverschijnselen en de frustratie over de slechte organisatie liep hoog op. Het was wachten op een uitbarsting. Haarfijn toont Trainwreck: Woodstock ’99 aan dat de initiatiefnemers, onder wie Michael Lang, die ook in 1969 van de partij was, geen idee hadden van wat er broeide. Tijdens de dagelijkse persconferenties werden de excessen gebagatelliseerd. “Het zijn maar een vijftigtal relschoppers,” werd doodleuk gemeld toen er al na een dag sprake was van een massaal oproer. En het werd alsmaar erger. Het opruiende gedrag van enkele bands op het podium hielp ook niet. Vooral zanger Fred Durst van Limp Bizkit maakte het bont. Hij spoorde het publiek aan om alles af te breken, waarna een hoge geluidstoren bijna kantelde. “Wat was dat een enorme eikel,” zegt een festivalmedewerker in de documentaire. De ooggetuigen die in de film aan het woord komen, onder wie een vrouw die destijds als 14-jarige rondliep ‘en nog maagd was’, deinzen niet terug voor heftige vergelijkingen. Vietnam wordt genoemd. Als bijna het hele terrein in de fik staat, riep Anthony Kiedis, frontman van de Red Hot Chili Peppers, dat hij in Apocalypse Now was beland. Het contrast met de editie van 1969, die een legendarische met een Oscar bekroonde woodstockdocumentaire opleverde, kon niet groter zijn. Waren er, naast de beroerde opzet, verkeerde bandkeuze en de uitbuiting (een kaartje kostte omgerekend naar vandaag 270 dollar), nog meer oorzaken voor de escalatie? Bijvoorbeeld een generatie die heel andere drugs gebruikte dan de hippies van voorheen? Een generatie ook met een agressieve seksuele moraal – bij het crowdsurfen werden vrouwen hardhandig betast en er waren naar verluidt groepsverkrachtingen – en een nihilistische levensvisie? Het lijkt een optelsom te zijn. De laatste blunder kwam bij het slotakkoord van het festival. Hoewel er geruchten rondgingen over een slotoptreden van een topact, moesten de bezoekers het doen met een nummer van Jimi Hendrix uit Woodstock 1969. De titel? Fire. De gevolgen laten zich raden.||https://www.parool.nl/kunst-media/de-hel-van-woodstock-99-het-festival-dat-gruwelijk-uit-de-bocht-vloog~b5199e18/
2022-08-15||Na plaknacht komt regen, maar die brengt nog weinig verkoeling||Afgelopen zomernacht bleef het bij de meetstations van Maastricht, Schiphol, Lauwersoog en Vlissingen de hele nacht boven de 20 graden, een echte plaknacht, maar ook in de rest van het land koelde het niet enorm af. “Dan was het misschien even een uurtje onder de 20 graden, maar het was dus nog steeds een warme nacht,” legt meteoroloog Johnny Willemsen van Weerplaza uit. Op sommige plekken werden mensen maandagochtend wakker met regen- of onweersbuien. In de tweede helft van de middag zullen die op meer plaatsen ontstaan. “Op dit moment zie je de buien langzaam opkomen in het zuidwesten, westen en midden van het land. Afhankelijk van hoe zonnig het wordt, en dus hoe warm, kan het zijn dat mensen vooral in het zuiden overvallen worden door buien die snel en lokaal ontstaan, die zie je niet aankomen op de regenradars. Dat fenomeen zie je als de temperatuur oploopt tot zo’n 30 graden.” Bij deze buien is kans op hagel, windstoten en veel regen in korte tijd. In het oosten en zuidoosten blijft het waarschijnlijk droog met een mix van wolken en zon. En ondanks de plaatselijke buien blijft het maandag dus warm, nadat zondag de warmste 14 augustus ooit werd gemeten. Tropisch wordt het evenwel niet, maar het kwik loopt op tot maximaal 29 graden. “Nog tot en met dinsdag zal er sprake zijn van een landelijke hittegolf, want dat is het zolang het niet onder de 25 graden wordt,” zegt Willemsen. Na dinsdag komt de verkoeling onze kant op. Buien doen op woensdag, vermoedelijk de natste dag van de week, een poging om de warmte ons land uit te drijven. In het binnenland wordt het waarschijnlijk hooguit 25 graden. “Daarna is de landelijke hittegolf voorbij, want dan halen we niet meer de 25 graden in De Bilt. Maar regionaal, zeker in het zuiden waar de hittegolf ook begon, kan de hittegolf nog wel doorzetten.” Donderdag en vrijdag zullen er waarschijnlijk ook buien vallen. Maar hoe zwaar die van karakter zijn, kon Willemsens collega Wilfred Janssen zondag niet zeggen. “Dat is nog ontzettend onzeker. Her en der lees ik dat er zware onweersbuien naar ons land komen. Maar ik denk dat 95 procent van de mensen aan het eind van de week denkt: ik heb geen onweersbui gezien. Dat komt omdat ze waarschijnlijk ontzettend lokaal van karakter zijn. Het onweer kan het ene dorp wel aandoen en het andere niet.” In het weekend is het droog en zonnig met wat stapelwolken. Met een graad of 22 een stuk kouder dan de afgelopen dagen. Willemsen: “Dat kan ook bijna niet anders. Dit zijn de temperaturen die heel goed bij deze tijd van het jaar passen.”||https://www.parool.nl/nederland/na-plaknacht-komt-regen-maar-die-brengt-nog-weinig-verkoeling~b4284feb/
2022-08-15||Schotland voert wet in voor gratis maandverband en tampons||De wet moet ‘menstruatiearmoede’ bestrijden. Voor een deel van de Schotse vrouwen, mogelijk een kwart, zijn maandverband en tampons erg duur of zelfs onbetaalbaar. Het is voor zover bekend de eerste wet in zijn soort op de wereld. Wel hebben Groot-Brittannië en Nieuw-Zeeland wetten die menstruatieproducten gratis maken op (staats)scholen. Initiatiefnemer van de wet en Labour-parlementariër Monica Lennon noemt de wet ‘een teken van hoop die laat zien wat er bereikt kan worden als politici samen optrekken voor het welzijn van het volk dat we dienen’. Een app met de naam ‘PickupMyPeriod’ werd gelanceerd, zodat het makkelijker wordt om de dichtstbijzijnde verdeelpunten te vinden. Al meer dan duizend plaatsen zijn zichtbaar op de app, vertelt Celia Hodson, oprichter van Hey Girls, dat PickupMyPeriod lanceerde. “Gratis in menstruatieproducten voorzien is van fundamenteel belang voor gelijkheid en waardigheid, en neemt de financiële hindernissen weg om toegang te krijgen tot die producten,” onderstreept de Schotse minister van Justitie Shona Robison in een verklaring. “Dit is des te belangrijker nu mensen moeilijke keuzes maken als gevolg van de crisis rond de kosten van levensonderhoud en we willen niet dat iemand zich in een positie bevindt waarin ze geen toegang hebben tot menstruatieproducten.” Al sinds 2018 biedt de Schotse regering maandverband en tampons aan op scholen, hogescholen en universiteiten. De eersten die zich in Schotland uitspraken over menstruatiearmoede waren schoolmeisjes, verenigd onder de naam Lady Business. Zij spraken op verschillende scholen en hielden een bijeenkomst voor het Schotse parlement. Menstruatiearmoede speelt ook in Nederland. Volgens onderzoeken van hulporganisatie Plan International en feministisch platform De Bovengrondse in 2019 heeft 9 procent van de vrouwen tussen 12 en 25 jaar oud te weinig geld voor maandverband of tampons. Naar aanleiding van de onderzoeken werden Kamervragen gesteld, maar tot beleid kwam het niet. De VU was in 2021 de eerste Nederlandse onderwijsinstelling die op eigen initiatief besloot gratis menstruatieproducten te verstrekken.||https://www.parool.nl/wereld/schotland-voert-wet-in-voor-gratis-maandverband-en-tampons~bfbd6d0c/
2022-08-15||1972: Eerste Kamerlid stelt vragen over clubarts Ajax||De opmerkingen die Ajaxclubarts John Rolink in Het Parool van 11 september 1972 maakt over het toedienen van een reeks stimulerende middelen – ‘multivitaminen, hoge dosis vitamine C, calcium tot iets wat ik voor mezelf wil houden’ – aan enkele Ajacieden voorafgaande aan het Wereldbekerduel tegen het Argentijnse Independiente, leiden tien dagen later tot vragen in de Eerste Kamer van ARP-senator professor Isaäc Arend Diepenhorst aan minister Louis Stuyt van volksgezondheid. Diepenhorst vindt het ‘bedenkelijk’ dat bij het ‘hulp verlenen aan sportlieden om tijdelijk hun conditie te verbeteren’ te weinig aandacht is voor de gezondheidsrisico’s op langere termijn. Hoewel Rolink zegt geen verboden middelen te hebben toegediend, wil Diepenhorst dat de minister een kleine onderzoekscommissie instelt naar de kwestie. De fietsendiefstal in Amsterdam loopt in 1997 de spuigaten uit, jaarlijks worden er rond de 180.000 rijwielen gestolen. Gedupeerden, vaak studenten, zien er geen probleem in om een nieuw exemplaar aan te schaffen voor een habbekrats bij ‘fietsenjunks’ rondom de Oudemanhuispoort. Zelfs toeristen krijgen op rondvaartboten vaak de tip: daar een fiets kopen is goedkoper dan huren. Die fietsen zijn niet alleen spotgoedkoop, maar dus ook vers gestolen. De politie staat machteloos tegen deze diefstal en heling, kan alleen iets doen tegen de ‘normverlaging en verloedering’ bij een op heterdaadje tussen heler en koper. Maar bij de start van het nieuwe studiejaar 1997-1998 blijkt dat Justitie akkoord is met een aanvulling op de apv waarin specifiek de verkoop en koop van fietsen op straat wordt verboden. Een razzia waarbij medio september 1941 honderden Joodse mannen worden opgepakt, veroorzaakt de nodige onrust in Amsterdam. De Zwitserse arts en psycholoog Fritz Rimathé, die met zijn echtgenote actrice Georgette Rejewski aan de Amstel woont, noteerde in zijn oorlogsdagboek de discussie en speculaties in het Amsterdamse toneelwereldje over het nut van alle vernederingen, de willekeurige aanhoudingen en het lot in de kampen. Fritz Rimathé heeft er geen antwoord op, stelt Tom Rooduijn in zijn boek Amstel 278. Maar op 19 september 1941 schrijft hij: ‘Ze zeggen dat er proeven op ze wordt gedaan met een gas, of een nieuw vaccin… Anderen menen dat ze in mijnen of kwikfabrieken werken. Feit is dat ze met tientallen tegelijk sterven.’ De Zwitserse theoloog David Reiche maakte samen met zijn broer Leonard, die edelsmid was, in hun gezamenlijke woning aan de Voetboogstraat een schaalmodel van de tempel van de Bijbelse koning Salomo. Het met zilveren details versierde houten pronkstuk had een omtrek van elf meter. En werd voor het eerst tentoongesteld tijdens de kermismaand van 1743. Na twee kermissen verhuisde de tempelbergreconstructie naar herberg Blauw Jan op de Kloveniersburgwal. Maar vanaf 1756 was de boel weer tegen betaling te bezoeken in het nieuwe huis van Leonard aan de Zwanenburgwal. In 1777 nam de Amsterdamse acteur Herman ’s-Gravenzande de boel over en toonde het ‘overheerlijk kunstgewrocht’ nog vijf jaar lang tijdens de kermismaand. Maar in 1842 bleek het kermispubliek niet meer warm te lopen voor het Bijbelse knutselwerk en verdween het tempelmodel in de vergetelheid. De Spelen moesten doorgaan, bepaalde olympische baas Avery Brundage na de in een bloedbad geëindigde gijzeling van de Israëlische equipe door Palestijnse terroristen. Vijf dagen later, op zondag 10 september 1972, wint judoka Wim Ruska in de open klasse zijn tweede gouden medaille. Maar bij thuiskomst wacht er geen grote huldiging, slechts bloemen van de buren en een taart van de bakker. Pas maanden later ontvangt hij de Gouden Speld van de Stad Amsterdam. “Door die achterlijke Palestijnen werden mijn prestaties doodgezwegen. Het was zelfs zo dat die linkse rakkers het me kwalijk namen dat ik was gebleven.” Hij had ook geen keuze, verdedigde hij: “Ik moest één gouden medaille meer winnen dan Anton Geesink. Anders had mijn leven geen zin gehad.” Begin september 1997 verklaart de Amsterdamse rechtbank veilinghuis De Nieuwe Zon aan de Overtoom failliet. Het oudste Nederlandse veilinghuis van inboedels en nalatenschappen uit 1813, eerder gevestigd aan het Singel, zal worden overgenomen door het Amsterdamsche Venduhuis De Eland. Het onderzoek naar het faillissement loopt nog, maar curator B. de Roy van Zuidewijn vermoedt dat de hoge huur van het pand aan de Overtoom en de hoge werknemerslasten het bedrijf de kop hebben gekost. De nieuwe veilingcombinatie zal de vestiging aan de Overtoom afstoten. Recent ingebrachte goederen worden ondergebracht in een nieuwe stichting. Maar de vrees is dat eigenaren van reeds geveilde goederen hun geld kwijt zijn. De rechter kondigt dan ook een afkoelingsperiode af, om een stormloop van boze klanten op het nieuwe veilinghuis te voorkomen. De Zwitserse theoloog David Reiche maakte samen met zijn broer Leonard, die edelsmid was, in hun gezamenlijke woning aan de Voetboogstraat een schaalmodel van de tempel van de Bijbelse koning Salomo. Het met zilveren details versierde houten pronkstuk had een omtrek van elf meter. En werd voor het eerst tentoongesteld tijdens de kermismaand van 1743. Na twee kermissen verhuisde de tempelbergreconstructie naar herberg Blauw Jan op de Kloveniersburgwal. Maar vanaf 1756 was de boel weer tegen betaling te bezoeken in het nieuwe huis van Leonard aan de Zwanenburgwal. In 1777 nam de Amsterdamse acteur Herman ’s-Gravenzande de boel over en toonde het ‘overheerlijk kunstgewrocht’ nog vijf jaar lang tijdens de kermismaand. Maar in 1842 bleek het kermispubliek niet meer warm te lopen voor het Bijbelse knutselwerk en verdween het tempelmodel in de vergetelheid. Een razzia waarbij medio september 1941 honderden Joodse mannen worden opgepakt, veroorzaakt de nodige onrust in Amsterdam. De Zwitserse arts en psycholoog Fritz Rimathé, die met zijn echtgenote actrice Georgette Rejewski aan de Amstel woont, noteerde in zijn oorlogsdagboek de discussie en speculaties in het Amsterdamse toneelwereldje over het nut van alle vernederingen, de willekeurige aanhoudingen en het lot in de kampen. Fritz Rimathé heeft er geen antwoord op, stelt Tom Rooduijn in zijn boek Amstel 278. Maar op 19 september 1941 schrijft hij: ‘Ze zeggen dat er proeven op ze wordt gedaan met een gas, of een nieuw vaccin… Anderen menen dat ze in mijnen of kwikfabrieken werken. Feit is dat ze met tientallen tegelijk sterven.’ Worstelaar Bert Kops senior maakt op de Olympische Spelen in München in 1972 kans op een gouden medaille. Maar in de vroege uren van 5 september spat zijn olympische droom ruw uiteen als Palestijnse terroristen in het olympisch dorp de Israëlische equipe gijzelen en direct twee mensen doodschieten. Bij de ontknoping van het gijzelingsdrama op het vliegveld vallen nog eens veertien doden: vijf Palestijnse terroristen en negen Israëliërs. Ook worstelaar Mark Zjavin komt om, een vriend en trainingsmaatje van Kops: “Ik sloeg dicht en dacht wat doe ik hier nog?” Als tot zijn onbegrip toenmalig IOC-baas Avery Brundage na het drama zegt: ‘the games must go on’, pakt Kops zijn koffers. “Er waren atleten vermoord. Hoe kun je dan doorfeesten?” Het besluit van het hoofdbestuur van Ajax om de 51-jarige honkbalafdeling met directe ingang op te heffen, komt volgens Het Parool van maandag 4 september 1972 niet geheel onverwacht: ‘Al aan het begin van het seizoen was bekend dat Ajax de scheiding tussen betaald en amateurvoetbal zou willen aangrijpen om de honkbalsectie af te stoten.’ Maar de abrupte besluitvorming kwam nu wel over als een ‘onelegante oplossing’, zo pal voor de degradatieduels tegen HCK. “Ik heb het nota bene van voetballer Piet Keizer moeten horen,” aldus honkbalcoach Reggie Smith. Honkbalsecretaris Willem Niepoth: “Het is een grof schandaal dat we niet zelfstandig verder mogen.” Het zit de honkballers ook dwars dat het besluit ‘geforceerd snel’ is genomen pal voor het afreizen van Ajax naar Zuid-Amerika voor het eerste treffen voor de Wereldbeker tegen Independiente. “Ik ben altijd genoodzaakt geweest het publiek op te zwepen. Mijn leeftijd en het opzwepen dat gaat niet meer samen,” aldus revuester Heintje Davids (67) bij het aankondigen van haar afscheidstournee in Het Parool van 26 augustus 1954. “Ik ga liever weg op een ogenblik dat ik nog niet vergeten ben.” Davids begon in 1907 als figurant in het Rotterdamse Tivoli. “Nou ja, je komt wel weer terug, zeggen ze tegen me. Maar nee, dat zou belachelijk zijn!” Als haar man twee jaar later overlijdt, maakt Davids een comeback. Ook de jaren erna keert ze telkens weer terug op de planken, tot in 1964. Het telkens terugkomen na een vertrek leverde haar onsterfelijkheid op als naamgever van het heintjedavidseffect. Op 25 augustus 1962 vertrekt de vooroorlogse zwaar bepantserde geldwagen van de Nederlandsche Bank voor een laatste rit, van Amsterdam naar het Nederlands Nationaal Oorlogs- en Verzetsmuseum in Overloon. De auto, een Morris Commercial LC uit 1939, speelde in de eerste oorlogsdagen van mei 1940 een belangrijke rol. Met deze geldwagen werden de prinsessen Beatrix en Irene op 12 mei 1940, twee dagen na de Duitse inval in ons land, in het geheim van Paleis Noordeinde naar de haven van IJmuiden gebracht, waar ze samen met hun vader Prins Bernhard op een Brits marineschip over de Noordzee naar Engeland vertrokken. Opmerkelijk detail van het museumstuk: alleen de cabine is gepantserd. De laadruimte niet, en dat was nou net de plek waar de koninklijke lading zat, op weg naar Londen. In de Hongerwinter trokken veel Amsterdammers op bandeloze fietsen of lopend noordwaarts om bij boeren voedsel te ritselen. Maar toen de ponten over het IJ uit de vaart werden genomen wegens het brandstoftekort, werden Amsterdam-Noord en de polders onbereikbaar. De oplossing werd gevonden door het aan elkaar koppelen van zes stoomponten en vier dekschuiten. Het pontpersoneel en agenten zorgden voor een vlotte doorstroom over de nieuwe oeververbinding. De pontons konden worden opengedraaid voor het doorlaten van het scheepsverkeer. De pontonbrug bleef in gebruik tot 14 augustus 1945, en werd de dagen daarna ontmanteld, maar bleef in het oorlogsgeheugen gegrift van vele Amsterdammers. Daarom liet het Amsterdams 4 en 5 mei comité deze opmerkelijke oeververbinding in 2016 heel even voor twee uur herleven, voor de gelukkige 6800 bezitters van een kaartje. Bij een brand in zijn woning in de Nicolaas Witsenstraat, op woensdag 20 augustus 1997, loopt couturier Max Heymans brandwonden op aan zijn gezicht. De brand blijkt te zijn ontstaan na kortsluiting in een elektrisch kacheltje. Een maand later, op 20 september, overlijdt hij in het OLVG-ziekenhuis aan de bij de brand opgelopen rookvergiftiging. Na zijn dood blijkt Heymans zijn laatste jaren nog berooider te hebben geleefd dan werd aangenomen. Zo was het een publiek geheim dat hij in restaurant Le Garage door Joop Braakhekke werd gefêteerd op gratis maaltijden. Ook zijn begrafenis op de Joodse begraafplaats in Muiderberg wordt hem geschonken. Daar komt uiteindelijk ook een zerk, na veiling van enkele van zijn creaties. Dirk Blikkenhorst was tot 1992 timmerman, maar raakte door rugproblemen arbeidsongeschikt. Als hij vijf jaar thuis heeft gezeten, komt hij via het arbeidsbureau terecht bij het GVB-conducteursproject. Het openbaarvervoersbedrijf wil met de herintroductie van conducteurs op de tram het zwartrijden bestrijden. Na een maandenlange training en een stage rijdt de dan 40-jarige Blikkenhorst op maandag 11 augustus uit als vijfhonderdste conducteur, met een grote zak snoep om uit te delen aan de door hem gecontroleerde passagiers. Aan boord van de feesttram ook GVB-directeur André Testa, die tegen de meereizende media met klemtoon benadrukt dat het vervoersbedrijf nog vierhonderd vacatures heeft om elke tram bezet te krijgen. Rond 1860 was in Zuid-Afrika zowel het leefgebied als de populatie van de quagga sterk gereduceerd. De Boeren die de binnenlanden koloniseerden bejaagden de steppenzebra, die ze zagen als concurrent voor hun vee. In de dierentuinen van Londen, Berlijn en Amsterdam liepen nog drie gevangen exemplaren rond, allemaal merries. De Amsterdamse steppenzebra leefde het langst, maar stierf uiteindelijk op 12 augustus 1883 in de stallen onder de Artisbibliotheek. Het dier werd opgezet voor het Zoölogisch Museum, met hergebruik van de schedel. De rest van het skelet ging verloren. Pas jaren later kwam het besef dat met de dood van het Amsterdamse steppenzebra mogelijk ook de diersoort Equus quagga quagga was uitgestorven. Maar het duurde nog tot 1959 voordat de South African Journal of Science bevestigde dat in Artis inderdaad het allerlaatste levende exemplaar had geleefd. Simon Lévelt (1775-1850) bracht zijn jeugd door in Haarlem. Eenmaal verhuisd naar Amsterdam ging hij in de leer als kantoorbediende. Na zijn huwelijk met de weduwe Maria Tielen opende hij in 1826 een bescheiden winkeltje in koloniale waren, dat zijn zoon Jacobus omtoverde in een groothandel in koffie en thee. Jacobus kocht in 1871 een pand aan de Prins Hendrikkade 26, en zes jaar later ook het buurpand nummer 25. Een toplocatie zou blijken, na opening in 1889 van het Centraal Station aan de overzijde. In 1995 was de zaak te klein geworden, en werd in augustus van dat jaar een nieuwe koffiebranderij en groothandel geopend op een Haarlems industrieterrein. Daarmee verloor Amsterdam destijds een van zijn laatste echte koffiebranderijen. Het Amsterdamse bezit werd verkocht aan Ronald Jan Hein, van het naastgelegen spiritueel centrum Oibibio. Diamantwerker Emmanuel Lisser uit de Transvaalbuurt nam op zondag 7 augustus 1927 met zijn vrouw Jeannette en hun kinderen Nico en Greta plaats in het open zomerrijtuig van de Gooische Stoomtram. Door oponthoud in de Watergraafsmeer en een muziekconcours in Diemen loopt de Amsterdamse tram vertraging op. Na het mislopen op de wisselplaats van de kruising met de tram uit het Gooi, botsen de twee trams frontaal op elkaar op de Naarderstraatweg in Laren. Bij dit zoveelste dodelijke ongeluk van ‘de Gooische Moordenaar’, wordt de achtjarige Nico in een klap wees. Nog dezelfde dag wordt zijn linkerbeen geamputeerd. Nico wordt opgevangen door zijn grootouders Nathan en Sipora Lisser-Neter, uit de Vrolikstraat 136-II. De Amsterdamse politie maakt op 30 juli 1962 bekend dat zij de dagen daarvoor enige tientallen buitenlandse toeristen ‘van verschillende nationaliteiten’ heeft aangehouden omdat zij ‘vanwege geldgebrek aan lager wal waren geraakt’ en hen de grens heeft overgezet. De vreemdelingendienst van de Amsterdamse centrale recherche schat het totale aantal buitenlanders dat in juli wegens het maken van schulden ‘de stad is uitgeleid’ op ongeveer honderd. En dat waren volgens Het Parool niet alleen jongeren: ‘Dit weekeinde was er een Zwitserse familie met vijf jonge kinderen bij.’ En volgens de krant is ‘een bijzonder in trek zijnde manier om aan de kost te komen voor deze lieden’ het stelen van flessen melk uit kratten, die melkboeren ’s nachts buiten zetten. ‘De lege flessen worden dan in andere winkels tegen statiegeldvergoeding ingeleverd.’ Beeldhouwster Suze Boschma-Berkhout legt eind juli 1954 in de achtertuin van haar woning in de Eerste Weteringdwarsstraat de laatste hand aan het beeld van Bartje, de hoofdpersoon uit de gelijknamige streekroman uit 1935 van auteur Anne de Vries. De opdracht voor het werk dankt ze aan het Drents Genootschap dat de vijftigste verjaardag van de auteur enig cachet wil geven met de onthulling van het beeld in De Vries’ geboorteplaats Assen. Haar Bartje kreeg na de latere populaire televisieserie veel last van hinderlijke belangstelling: het beeld werd regelmatig beschadigd, van de sokkel getrokken en zelfs gekidnapt. In 1981 werd het originele zandstenen exemplaar daarom vervangen voor een meer hufterbestendige bronzen uitvoering. Sindsdien staat de Amsterdamse Bartje veilig binnen bij het Drents Archief in Assen. De N.V. Oliefabrieken Insulinde wist een eeuw geleden in korte tijd uit te groeien tot een miljoenenbedrijf. De op Java uit de vruchten van de oliepalm geperste klapperolie was een belangrijk bestanddeel voor margarine. De vraag nam explosief toe tijdens de Eerste Wereldoorlog, bij het gebrek aan voldoende dierlijke vetten. In de Nieuwe Doelenstraat werd een hoofdkantoor geopend en in het Oostelijk Havengebied een stuk grond gehuurd voor de bouw van tankinstallaties. De klapperolie werd met eigen bedrijfsschepen vervoerd van Java naar Amsterdam. Ook in New York en San Francisco werden vestigingen geopend. Met het overlijden in 1919 van de grote man Boudewijn Streefland aan de Spaanse griep, ebde de slagkracht weg. De nieuwe economische situatie was het definitieve einde. Het faillissement in 1922 betekende een kapitaalvernietiging van 57 miljoen gulden. De mars die de ultrarechtse Vereniging Volksnationalisten Nederland (VNN) zaterdag 26 juli 1997 wil houden van het Centraal Station naar het confectieatelier in De Pijp van de populaire Turkse kleermaker Zekeriya Gümüs, die met zijn gezin met uitzetting wordt bedreigd, wordt door locoburgemeester Jaap van der Aa verboden. Van der Aa, die burgemeester Schelto Patijn vervangt tijdens zijn vakantie, vreest voor ernstige ordeverstoringen. In een brief aan de VVN laat hij weten dat ‘de Amsterdamse bevolking zich fel zal verzetten tegen uw demonstratie, omdat zij van oordeel zijn dat de standpunten van uw partij een bijdrage leveren aan een klimaat waarin geweld tegen allochtonen kan gedijen’. Ook de door antifascistische organisaties aangekondigde tegendemonstratie wordt verboden. Het stadhuis op de Dam, opgeleverd op 29 juli 1655, werd in 1808 door de nieuwe koning Lodewijk Napoleon in gebruik genomen als ­paleis. Het stadsbestuur en alle ambtenaren moesten verkassen naar het voormalig admiraliteitsgebouw aan de Oudezijds Voorburgwal: het Prinsenhof. Ook koning Willem I neemt na het vertrek van de Fransen het voormalig stadhuis in gebruik als ­paleis. In de praktijk vertoeft de Oranjetelg zelden op de Dam. In 1873 gaan stemmen op om het opnieuw in gebruik te nemen als stadhuis, maar het gebouw blijkt onpraktisch in gebruik. En belangrijker: de Oranjes ­beschouwen het als hun eigendom. Op 18 juli 1936 draagt Amsterdam het paleis formeel over aan het rijk, in ruil voor 10 miljoen gulden voor de bouw van een nieuw stadhuis (dat pas in 1986 zal worden opgeleverd). Politieagent Hendrik ‘Pietje Poppesnor’ Blonk dankte zijn bijnaam aan zijn vooroorlogse palmares van geduchte ­boevenvanger. Maar als NSB-lid ontpopt hij zich tijdens de Duitse bezetting tot mee­dogenloze Jodenjager. Na zijn toetreding in december 1942 tot het Bureau Joodse Zaken brengt hij meer dan vijftig in Amsterdam ­ondergedoken Joden op. Op 15 juli 1943 pleegt het verzet een aanslag op Hendrik Blonk en zijn echt­genote Johanna Blonk-Martens in hun woning aan de Ringweg 41 in Sloten. Het echtpaar overleeft de ­kogelregen. Op zijn rechtszaak na de bevrijding beweert Blonk trots dat hij niet vijftig maar ‘minstens honderd’ Joodse onderduikers had weten te arresteren. Hij wordt ­veroordeeld tot acht jaar cel, maar komt in 1949 alweer op vrije voeten. De Heilige Stede Kapel in de Kalverstraat was gebouwd op de plek waar het huis stond waar op Palmzondag 1345 de doodzieke bewoner een hostie had uitgebraakt. Die uitgebraakte hostie overleefde het haardvuur en zou tot tweemaal toe op miraculeuze wijze terugkeren uit de pastorie van de Oude Kerk naar het huis in de Kalverstraat. De grote stadsbrand van 1452 spaarde de kapel niet, wel de hostie. De kapel groeide uit tot een belangrijk middeleeuws bedevaartcentrum, tot de overstap in 1578 van de stad van de katholieke koning Filips II naar de protestantse opstand van Willem van Oranje. De kapel werd in 1898 door het hervormde kerkbestuur vanwege bouwvalligheid gesloten. Er volgde een jarenlange rechtszaak over de eigendomsvraag, die in het nadeel uitpakte voor de katholieken. Op 10 juli 1908 kon de sloop beginnen. “Het was best wel een beetje vreemd om de Tour de France te beginnen in je eigen woonplaats,” vertelde Henk Faanhof in 2004 in Ons Amsterdam. De keuze van de Tourdirectie voor Amsterdam was opmerkelijk, de Grand Boucle was nog nooit eerder van start gegaan buiten Frankrijk. Het was een eerbetoon aan de Nederlandse successen in de Tour van 1953. De Amsterdamse wielrenner vond het raar dat hij met de Nederlandse ploeg van coach Kees Pellenaars bivakkeerde in het Parkhotel ‘op vijf minuten van mijn huis aan de Willem de Zwijgerlaan’. De Amsterdamse Tourstart op 8 juli 1954 kwam van pas toen teamgenoot Jan Nolten kiespijn kreeg: “Ben ik met hem maar naar mijn eigen tandarts gegaan op de Nassaukade.” Vanuit een loods op de Herenmarkt werd in de winter aan arme Amsterdammers soep uitgedeeld. Voorjaar 1835 werd het gebouw gebruikt als stalling van de inbeslaggenomen inboedel van de weduwe Rest, eigenares van een garen- en bandenwinkeltje in de Bloemstraat. Zij had geweigerd de nieuwe belasting te betalen over enkele kleine huurpandjes, die ze niet kon verhalen op haar arme huurders. Als op 3 juli haar inboedel wordt uitgesteld voor openbare verkoop, slaat de vlam in de pan. Een woedende, deels beschonken menigte belaagt de deurwaarder alsook het opgetrommelde detachement schutters. De verkoop wordt uitgesteld. In de avonduren wordt de soeploods in brand gestoken, ondanks de gewapende soldaten rondom het gebouw. Dit soeploodsoproer leidde tot het ontslag van burgemeester F. van der Poll, omdat hij volgens de autoriteiten te laks had opgetreden. ‘Red de Amsterdam!’ Onder dat motto start op 5 juli 1972 het in Nederland verschijnende tijdschrift Herald Tribune een publieksactie om de achttiende-eeuwse Oost-Indiëvaarder Amsterdam te bergen van een zandbank voor de Engelse kust. Hoofdredacteur Vernon Leonard hoopt het wrak over te kunnen brengen naar Amsterdam, voor viering van het 700-jarig bestaan van de hoofdstad in 1975. De Amsterdam, gebouwd in 1748, verloor op haar eerste reis in een vliegende storm het roer, waarna het stuurloze schip strandde op een zandbank bij Hastings. De bemanning wist de kust veilig te bereiken, met een deel van de lading. Maar volgens de Britse archeoloog Peter Marsden zijn er nog veel kostbaarheden aan boord, waaronder 12.000 flessen wijn. Todd Fair, vaste beiaardier van de Oudekerkstoren, bekent in Het Parool van 23 juni 1997 dat het lied We zullen doorgaan van Ramses Shaffy van het repertoire is gehaald na klachten van omwonenden. “Het melodietje is te platvloers, zoals ik had voorspeld,” aldus de beiaardier. De hit van Ramses Shaffy was tegen zijn zin opgenomen in het repertoire, benadrukte Fair, maar aangedragen door een van zijn leerlingen aan de Beiaardschool in Amersfoort. “Ik had nog gezegd: geen bekende liedjes. Toen hij met We zullen doorgaan kwam, dacht ik: dat zal je leren.” Fair kreeg al snel gelijk, na de eerste klanken in april regende het klachten uit de buurt. “Ik heb ze allemaal doorgespeeld aan mijn leerling.” Amsterdamse armen met lichamelijke kwalen konden tot begin 19de eeuw terecht bij vier stadschirurgijns alsook drie stadsbreukmeesters, die slechts enkele colleges medisch onderwijs hadden gevolgd en vooral beenbeugels en breukbanden verstrekten. De kosten voor deze medische hulpmiddelen liepen in 1835 zo hoog op, dat het stadsbestuur een onderzoek gelastte naar de prijsstelling. Al snel bleek dat de breukmeesters dikke winsten boekten op de door instrumentenmakers gemaakte medische attributen. Het stadsbestuur stelde voor om de taken van de breukmeesters over te dragen aan de vier stadschirurgijns. De tijd was, met twee vacante breukmeesterposities, rijp. Eind juni 1835 stemde de gemeenteraad in met het ontslag en toekenning van een wachtgeld van 275 gulden per jaar aan de heer Schumer, de laatste resterende stadsbreukmeester. Bierbrouwer Heineken heeft op maandag 19 juni 1972 slecht nieuws voor de bezoekers van de buitengewone aandeelhoudersvergadering in de brouwerij op de Stadhouderskade. Niet dat de aandelen minder waard zijn geworden, integendeel, want zowel omzet als winst blijkt in de eerste helft van het lopende boekjaar fors te zijn toegenomen. De aandeelhouders moeten alle jubelverhalen echter aanhoren zonder hun traditionele Heinekenpilsje, de tap blijft tijdens de vergadering gesloten. Het bestuur van het bierconcern heeft hiertoe besloten omdat in het verleden sommige bezoekers te breedsprakig werden en hun vragen minder zinnig, naarmate er meer bier werd geconsumeerd, waardoor de vergaderingen nodeloos uitliepen. Na afloop van de vergadering spoeddn de aandeelhouders alsnog naar de tap om te proosten op de goedgekeurde herkapitalisatie-uitkering in aandelen, een geste van het bierconcern als compensatie voor hun verplichte afdracht aan de inkomstenbelasting. Hoewel het resultaat van de Eurotop in Amsterdam alom als mager wordt beschouwd, is premier Wim Kok toch trots op het in zijn woonplaats bereikte onderhandelingsakkoord, zo beweert hij op de afsluitende persconferentie in Carré op dinsdagavond 17 juni 1997. Na de twee dagen onderhandelen met zijn Europese collega’s in de Nederlandsche Bank houdt de PvdA-leider stug vol: “Er is op alle punten vooruitgang geboekt. Ik denk dat dit Verdrag van Amsterdam een bijdrage kan leveren tot verdere verankering van de Europese eenwording.” Hij geeft wel toe dat er slechts kleine stapjes zijn gezet, ‘maar die zijn wel onomkeerbaar.’ Volgens Het Parool heerst er vooral opluchting dat de Amsterdamse top niet volledig is mislukt. Als op 10 juni 1994 het besluit valt om na het theaterseizoen het bevuilde zalmroze tapijt uit het Muziektheater te vervangen, haalt Frank Drost opgelucht adem. Als hoofdgebouwenbeheer van de Stopera kreeg hij sinds de opening in 1986 van het Muziektheater 35 schoonmaakbedrijven over de vloer, die allemaal beweerden dat ze het weer vlekvrij konden krijgen. Het probleemtapijt, dat architect Cees Dam persoonlijk in Italië had opgedoken, zal worden vervangen voor 6000 vierkante meter degelijk Brits fabricaat. Een paar tinten donkerder en bovendien beter te reinigen. Drost vindt niet dat architect en directie voor een verkeerde vloerbedekking zijn gevallen. “In Berlijn hebben ze wit tapijt en dat is al vijftien jaar wit. Iedereen heeft zich hier gewoon vergist in het gedrag van het publiek, dat peuken uittrapte en scheuten koffie en rode wijn morste.” Op woensdag 11 juni 1969, een uur voor sluitingstijd, nemen actievoerende kunstenaars en studenten bezit van de Nachtwachtzaal van het Rijksmuseum. Minister Marga Klompé weigert naar Amsterdam te komen voor een gesprek over haar cultuurbeleid, de bezetters op hun beurt voor een ontmoeting in Den Haag. En dus maken de actievoerders zich op voor een nacht onder De Nachtwacht. ‘Pure anarchie’ en een ‘derderangs revolutie’ volgens Ger Lataster, voorzitter van de Beroepsvereniging Beeldende Kunstenaars. Het plan was de zaal na een half uur te verlaten, voor een discussie elders in het museum. “Ze jagen de hele actie naar de verdommenis.” Het Rijksmuseum hoopt op een korte bezettingsactie, uit vrees voor aantasting van de luchtkwaliteit op de zaal. Het gerenommeerde, oorspronkelijk Joodse, bankiershuis Gebroeders Teixeira de Mattos aan de Herengracht 444-446 kampt eind mei 1966 met acute liquiditeitsproblemen. Een gevolg van het weglopen van een reeks grote bedrijven bij de bank, na een aantal duistere investeringen. Directeur Jan Fehmers probeert de boel nog te redden met het verstrekken van kortlopende leningen. Tevergeefs, zo blijkt: op 27 mei vraagt hij uitstel van betaling aan. De Nederlandsche Bank en minister Anne Vondeling besluiten dat de bank, opgericht in 1822 door Samuel Teixeira de Mattos (1791-1865) als effectenkantoor, geen reddingsoperatie waard is. Op de Herengracht verjaagt de politie honderden boze rekeninghouders, die voor de gesloten deuren hun spaargeld opeisen. Het faillissement is een blamage voor De Nederlandsche Bank als toezichthouder. En de aanleiding voor het in leven roepen van de collectieve garantieregeling voor kleine spaarders. “Die helling naar boven is veel minder steil dan ik verwacht had,” concludeert Jan Bots na een protestfietstocht op donderdagmiddag 27 mei 1971 door de IJtunnel. Met vijftien medestanders vraagt Bots aandacht voor de ‘discriminatie’ van de fiets bij de in 1968 geopende verbinding tussen het centrum en Amsterdam-Noord. De actie is georganiseerd door studenten van studentenflat De Zilverberg en de actiegroep De lastige Amsterdammer. Twee volgauto’s houden achteropkomend verkeer op veilige afstand. Aan de overzijde, op de Prins Hendrikkade, wachten twee haastig gealarmeerde agenten het peloton actievoerders op. De dienders krijgen geen kans om proces-verbaal op te maken. ‘De tunnelfietsers waren snel uit zicht,’ schreef Het Parool, ‘vermoedelijk richting pont.’ In de vroege ochtenduren van dinsdag 20 mei 1969 verwijderen politie en brandweer de provisorische luchtbrug over de Handboogstraat tussen het door studenten bezette Maagdenhuis en de tegenovergelegen universiteitsaula. De studenten bieden fel verzet, maar zijn geen partij voor het waterkanon. De luchtbrug, een simpele horizontaal geplaatste ladder, werd door de bezetters de ‘Ho Chi Min-route’ genoemd – een revolutionaire verwijzing naar de aanvoerroutes van de Noord-Vietnamezen in hun guerrillaoorlog tegen de Amerikanen. Met het weghalen wil de politie het sinds vrijdagavond bezette bestuurscentrum van de Universiteit van Amsterdam isoleren. Via de ladder werden voorraden en nieuwe bezetters aangevoerd. PvdA-raadslid Ed van Thijn doet nog een bemiddelingspoging op neutraal terrein, maar het waterkanon blijft paraat, benadrukt politiecommissaris Heijink: “Iedereen die het Maagdenhuis wil verlaten, kan dat doen. Maar niemand komt er meer in.” De anatomische les van Dr. Deijman van Rembrandt is de lugubere weergave van de sectie die chirurgijn Jan Deijman in 1656 verrichte op de hersenen van de ter dood veroordeelde inbreker Zwarte Jan. Een groot deel van het schilderij ging in 1723 verloren bij een brand in de Waag op de Nieuwmarkt. Op 21 mei 1994 sluit cultuurwethouder Ernst Bakker (D66) een nieuwe verzekering af voor het schilderij in de collectie van het Amsterdams Historisch Museum. Omdat het werk volgens Bakker te kostbaar is voor een volledige verzekering, sluit hij slechts een polis af voor restauratiekosten bij beschadiging door brand, water of vandalisme. Mocht het schilderij in zijn geheel verloren gaan, dan krijgt Amsterdam als eigenaar geen cent. Heeft een groep ambtenaren van de dienst Economische Zaken een bezwaarbrief tegen afbraak van het terras aan de Amstel van grand café De Jaren onder werktijd geschreven? Die vraag stelt VVD-raadslid Ferry Houterman in de gemeenteraadsvergadering van 15 mei. Het gemeentebestuur eist afbraak van de illegale constructie, vanwege aantasting van het stadsgezicht. Onzin, volgens de ambtenaren. Zij vinden dat de café-eigenaren hooguit een standje verdienen. Wethouder Piet Jonker (PvdA) vindt dat de actie “net door de beugel kan” en erkent dat ook ambtenaren recht hebben op vrijheid van meningsuiting. Dat onderkent ook Houterman, mits de actie in privétijd is gevoerd en er geen gebruik is gemaakt faciliteiten op het stadhuis, zoals computers, printers of gemeentelijk briefpapier. In Artis wordt op 11 mei 1967 de 27-jarige olifant Gina uit haar lijden verlost. Door ongeneeslijke ontstekingen aan haar pootgewrichten kan het beest niet meer staan. Gina was niet alleen een van de populairste dieren in Artis, maar ook de eerste in Nederland geboren olifant. Haar moeder Birma was in het wild geboren en trad op bij het Duitse Circus Strassburger. Als het circus in 1939 de tenten opslaat bij het oude RAI-gebouw in de Amsterdamse Pijp, wordt Gina geboren. Haar naam was een afkorting: Geboren In Nederland Amsterdam. Moeder en kalf mochten tijdelijk in Artis verblijven. Gina bleef achter in Amsterdam en leefde tot aan haar dood samen met Murugan, de beroemde olifantenbul die in 1954 door de Indiase premier Pandit Nehru was geschonken aan de Amsterdamse jeugd van de Spaarndammer- en de Realenbuurt. Twee dagen na de Duitse capitulatie is de vierjarige André Klukhuhn met zijn moeder op de Dam in afwachting van de komst van de eerste Canadese bevrijders. Aan de feestvreugde op 7 mei 1945 komt een bruut einde, als dronken Duitsers vanuit de Groote Club het vuur op de menigte openen. De latere scheikundige, filosoof en schrijver is getuige van de chaos: er vallen 32 doden en 117 gewonden. Als de rust is hersteld gaan moeder en zoon op de foto voor een Amerikaans tijdschrift, schrijft hij in De trip naar het morgenland (2014): ‘Uitgehongerd als we allebei waren, en ik met mijn spillebeentjes uit de wijde pijpen van mijn korte broekje, als bewijsstuk voor de ellendige omstandigheden waarin we hadden verkeerd.’ Begin mei 1972 trekt Torn Stas (65) de deur van De Stad Neurenburg dicht: “Ik zal het wel gaan missen, want het is een stuk van je leven geworden.” In de speelgoedwinkel, die zijn grootvader in 1891 opende bij de Nieuwe Kerk, kwam koningin Emma weleens vanuit het paleis binnenwippen. In 1936 verhuisde de zaak naar de P.C. Hooftstraat. Stas vertrekt met zijn vrouw naar Breda. “We hebben geen kinderen en het is beter nu op te houden dan wanneer het van de dokter moet.” De Stad Neurenberg stond bekend om kwalitatief goed speelgoed. “We hebben dingen die nooit kapotgaan en die je in andere zaken tevergeefs zult zoeken, van handgesneden poppen tot houten treinen. Die rijden altijd, en als ze onverhoopt toch eens kapotgaan dan maak ik ze nog ook.” Hannes Wallrafen maakte in de jaren zeventig van de vorige eeuw spraakmakende fotoreportages van conflicten, in landen als Chili en Noord-Ierland. Maar ook thuis in de Nieuwmarktbuurt legde hij de onrustige tijden vast, van de metrorellen tot de kraakbeweging. Bij de kroningsrellen op 30 april 1980 maakte hij op de Blauwbrug een epische foto: van een agent van de bereden politie die bij een charge met zijn paard was gevallen. “Agent en paard werden door de demonstranten ontzet, weer op de been geholpen. Waarna uit alle kelen een massaal ‘Ivanhoe!’ klonk. Een voor die dag ongekend, menselijk mededogen. Maar de agent was nog niet terug in de gelederen of de eerste stenen werden weer naar hem gegooid. Bizar, toch?” Rederij KNSM maakt op 27 april 1972 bekend dat de twee passagiersschepen Oranje Nassau en Prins der Nederlanden in de verkoop gaan. Met het uit de vaart nemen van de twee schepen, die elk 218 passagiers kunnen vervoeren, verdwijnt tevens de laatste geregelde Amsterdamse lijndienst op Suriname en de Nederlandse Antillen. De schepen, gebouwd in 1957, vervoerden jaarlijks tussen de 7000 en 8000 passagiers, waaronder veel militairen. Maar op de exploitatie werd al jaren tonnen verlies geleden. Van de gezamenlijke bemanning van 150 koppen, zal het merendeel worden overgeplaatst op de vrachtschepen van de rederij. De Prins der Nederlanden zal op 29 juni vanaf Amsterdam aan zijn laatste afvaart beginnen, op 19 juli volgt de Oranje Nassau. Volgens KNSM-directeur R. Le Poole is zowel vanuit Indonesië als Griekenland belangstelling getoond voor overname van de schepen. Concurrentie van prijsvechters met inferieure producten, de wirwar aan oude panden en parkeerproblemen deden de laatste Amsterdamse dropfabriek uiteindelijk de das om. Eind april 1988 rolden in de Jordaan de laatste dropjes van de productielijnen van Klene. Twee jaar eerder had de snoepfabrikant een kantoorgebouw gevonden in Hoorn, met ruimte voor bouw van een nieuwe fabriek. Het industriële erfgoed aan de Looiersgracht en de Lijnbaansgracht wachtte een brute sloop. De snoepfabriek was op 30 december 1915 geopend door suikerwerkbedrijf Klene. Uit Rotterdam, maar bij oprichter Johannes Coenradus Klene (1842-1915) stroomde Amsterdams bloed door de aderen: zijn uit Duitsland afkomstige vader was smid in de Langestraat. Klene kon in de volkrijke Jordaan probleemloos aan personeel komen. Werkten er bij aanvang zestien werknemers, in 1937 stonden er 350 mensen op de loonlijst. Hoofdinspecteur Anton Koppejan maakte zich onsterfelijk door in 1966 honderden demonstranten tegen de escalerende Vietnamoorlog op te laten pakken en te vervoeren naar de rand van de stad, om ze daar weer vrij te laten. De methode-Koppejan was geboren. Een jaar na zijn pensionering in 1971 gaat de oud-politieman weer aan het werk, maar dan voor de N.V. Koninklijke Bijenkorf Beheer (KBB). Daar zal hij zich gaan bezighouden met modernisering van de ‘verouderde beveiligingsinstructies’ van de Bijenkorfwarenhuizen en andere winkels van het concern, waaronder de Hema. KBB ziet alle reden om de beveiliging van klanten, personeel, gebouwen, installaties en geldtransporten systematischer aan te pakken en door een ‘professionele blik’ te laten beoordelen. Koppejan overleed in 1984. ‘Nooit meer onbekommerd scheuren van punt A naar punt B, van Concertgebouw naar Rijksmuseum of omgekeerd. Nooit meer het zoete ratelen van de wielen op het klinkerdek,’ mijmerde Paroolredacteur Frenk der Nederlanden in de krant van donderdag 17 april 1997. Eerder die ochtend had Rita Weeda, bestuurder van stadsdeel Zuid, met een shovel een handvol klinkers uit het wegdek van het Museumplein verwijderd. Een ‘executie’ waarmee volgens Der Nederlanden de Museumstraat ‘werd bijgezet in het rijkelijk gevulde mausoleum van historische vergissingen’ na 44 jaar te hebben gefungeerd als kortste snelweg van Europa. En navrant genoeg mocht uitgerekend de daarvoor verantwoordelijke stadsdeelbestuurder in een taxi het laatste ritje ‘in een slakkengang’ maken. ‘De klinkerbaan wordt straks omgeploegd tot een uitgestrekt gazon, dat landschapsarchitect Sven-Ingvar Andersson in al zijn wijsheid heeft bedacht.’ Slecht nieuws op maandag 17 april 1972 voor wielrenner Peter Post, herstellende van een zware val tijdens de Zesdaagse van Rotterdam. Tijdens de revalidatie is zijn linkerbeen dikker geworden. Na uitvoerig medisch onderzoek op trombose in het Wilhelmina Gasthuis zet professor Meyne een streep door de mogelijke operatie, die de door de val verstoorde bloedsomloop zou kunnen normaliseren. De chirurg denkt dat de ‘koning van de Zesdaagse’ na verloop van maanden wel weer normale inspanningen kan verrichten, maar dat bij het bedrijven van topsport het gevaar bestaat op blijvend letsel. Peter Post reageert nuchter op het slechte nieuws: “Ik voelde het al aankomen. Ik had me wel een mooier afscheid van de wielersport voorgesteld.” De Spaarndammerdijk tussen Amsterdam en Haarlem werd in de eerste helft van de 13de eeuw aangelegd om het achterliggende veenweidegebied te beschermen tegen het wilde water van het Oer-IJ. De bewoners aan de dijk waren gezamenlijk verantwoordelijk voor het onderhoud. Maar als begin 16de eeuw de dijk een paar keer doorbreekt, verzaken Sloten, Sloterdijk en Osdorp uit geldgebrek in het onderhoud. Na een aantal processen wordt op 9 april 1544 bij notaris Dirck Woutersz een nieuwe overeenkomst opgesteld tussen alle dorpen en het Hoogheemraadschap van Rijnland. Hierbij werd overeengekomen om de kosten van herstel van de door Sloten, Sloterdijk en Osdorp verwaarloosde dijkstukken te verdelen over het hele hoogheemraadschap. De Postjeswetering ontleende haar naam aan de vele bruggetjes over het water, soms simpele losse planken, om wagens met hooi of tuinbouwproducten te laten passeren – deze werden postjes genoemd. Tot 1954 lag de gracht op het polderpeil van de Sloterpolder (NAP -2,10 m). Om het niveauverschil met het stadsboezempeil (NAP -0,40 m) te overbruggen waren de kleine groenteschuiten van de boeren en tuinders uit de Overtoomse en Sloterpolder jarenlang aangewezen op de overhalen bij buurtschap De Baarsjes en de Overtoomse Buurt. Vanaf 1916 konden ze gebruikmaken van een elektrische scheepslift, die in april 1959 werd gesloopt – vijf jaar nadat de Postjesgracht al direct verbonden was met het water van de Kostverlorenvaart en was verhoogd tot op het stadsboezempeil. Leenbibliotheken en leesgezelschappen waren rond 1800 een populair verschijnsel, vooral in protestante kringen. De besturen kochten verantwoorde boeken, die de leden meestal gezamenlijk bespraken. Het Amsterdamse Leesmuseum van A.R. Falck en enkele anderen telde in 1805 al 210 leden. De louter mannelijke lezers kwamen aanvankelijk bijeen in een leeszaal boven sociëteit Polen aan het Rokin. Het Leesmuseum verwierf in 1820 het verwaarloosde logement De Liesveldtsche Bijbel aan het Rokin 102, dat direct werd gesloopt. Het nieuwe fantasieloze onderkomen moest in 1903 alweer plaatsmaken voor een sociëteitsruimte in Jugendstil van architect C.B. Posthumus Meyjes, met ruimte voor 30.000 Nederlandse, Franse, Duitse en Engelse boeken. Op 1 april 1932 werd het leesmuseum gesloten. En begon S.J. Mak van Waay er een veilinghuis, dat in 1974 werd overgenomen door Sotheby’s. Casparus van Houten plaatste in 1815 een ‘chocolaadmolen’ voor het malen van cacaobonen in zijn woonhuis aan de Leliegracht 22, aangedreven door sjouwerlieden. Van de stroopachtige chocolademassa werden bittere koekjes gemaakt. De zaken gingen zo goed, dat in 1822 een pand aan de Overtoom in gebruik werd genomen. Na verhuizing naar de Prinsengracht, tegenover het Amstelveld, ontdekte zoon Coenraad Johannes hoe het vet van de cacaobonen te scheiden. De droge substantie die overbleef vermaalde hij tot cacaopoeder, waarmee huisvrouwen thuis eenvoudig chocoladedrank konden bereiden. Op 4 april 1828 verleende koning Willem I hem octrooi voor een periode van tien jaar voor het droge poeder dat ‘zonder aan bederf onderhevig te zijn naar hete gewesten kan worden gezonden.’ In de vroege morgen van maandag 24 maart 1975 begint de politie in de Nieuwmarktbuurt met ontruiming van de eerste gekraakte slooppanden, die moeten wijken voor de aanleg van de metro. De buurt hangt vol met zwarte vlaggen, uit luidspeakers klinkt het Wilhelmus afgewisseld met teksten van het Nieuwmarktcabaret. Buurtbewoners weten de deuren van de Zuiderkerk open te breken, waarna ze langdurig de klokken luiden. Als enkele agenten in Koningsstraat worden ingesloten, wordt de bereden politie ingezet. Een pantserwagen slaat, ondersteunt met een waterkanon, een bres rondom de opgeworpen barricades. Direct na het wegtrekken van de eerste wolken traangas beginnen gemeentemedewerkers met de afbraak van het door de buurt opgerichte kinderspeelplaatsje met kinderboerderij in de voor de metrobouw drooggelegde Recht Boomssloot. 1997: Stadsarcheoloog stuit op beerput Rembrandt Als bij de nieuwbouwactiviteiten achter Het Rembrandthuis een tinnen lepel wordt gevonden, schakelt het museum stadsarcheoloog Jan Baart in. Die ruikt meteen zijn kans en stuit eind maart 1997 op een eeuwenoude beerput, vol weggegooide potten, pannen en pijpen. Huisraad dat mogelijk ooit bezit was van Rembrandt, die tussen 1639 en 1658 eigenaar was van het monumentale pand in de toenmalige Sint-Anthonisbreestraat. De vondsten werpen volgens Baart een nieuw licht op het dagelijks leven van de schilder. “We komen meer te weten waar hij zijn spullen kocht. Zo blijken de pijpenkoppen van de Engelse pijpenmaker Wilkinson, die zich in Amsterdam had gevestigd.” Bijzonder is ook de vondst van knikkers en delen van een kindertheeserviesje, vermoedelijk van Rembrandts dochtertje Cornelia. Ze woonde er tot ze 4 jaar was en Rembrandt het huis moest verlaten wegens zijn faillissement Amsterdam liep 18 maart 1677 uit voor de begrafenis van Michiel Adriaenszoon de Ruyter, bijna een jaar eerder gesneuveld bij Sicilië. Een lange rouwstoet vergezelde de zeeheld van zijn huis aan het IJ naar de Nieuwe Kerk op de Dam. In de stoet louter mannen, vrouwen waren destijds niet welkom. Weduwe Anna van Gelder bleef thuis, dochters Alida en Anna werden vertegenwoordigd door hun echtgenoten. Al in de zomer van 1676 hadden de Staten van Holland beslist dat de opperbevelhebber van de vloot recht had op een ‘honorabele begraeffenisse’ en een marmeren graftombe van maximaal 10.000 gulden. De Nieuwe Kerk was tweede keuze. Het was de admiraliteit niet gelukt een graf te verwerven in de meer prestigieuze Oude Kerk. Onder saluutschoten werd de loden kist geplaatst in een grafkelder, waarboven in 1681 de praaltombe werd geplaatst. In de laatste dagen voor het correctief referendum over de bouw van IJburg (woensdag 19 maart 1997) lopen de spanningen in Amsterdam hoog op. Als stadsecoloog Martin Melchers opduikt op een verkiezingsdebat in Durgerdam wil de gespreksleider weten of hij inderdaad een spreekverbod heeft van de gemeente. “Min of meer,” aldus de schrijver van het stadsnatuurboek Haring in het IJ. “Ik heb hem gevraagd terughoudend te zijn,” nuanceert Ab Oskam, directeur van de Dienst Ruimtelijke Ordening. Desondanks verwijt Melchers het de projectleiding van IJburg dat hij pas onlangs heeft gevraagd om een lijst van al het leven in het IJmeer. “We hebben onze Dienst Ruimtelijke Ordening al omgedoopt in de Dienst Stervensbegeleiding.” Na meer dan 170 jaar dienst te hebben gedaan als legerplaats, werd in 1984 de Oranje Nassaukazerne aan de Sarphatistraat door defensie opgedoekt. De bouw van de oorspronkelijke Sint Charleskazerne, in 1810 verrezen voor huisvesting van Napoleons troepen, werd gefinancierd door de Amsterdamse burgerij. De Amsterdammers hadden ook geen keuze: ofwel per huishouden meebetalen, ofwel gedwongen inkwartiering van Franse soldaten thuis. Na Napoleons nederlaag bij de Slag bij Leipzig werd de legerplaats omgedoopt tot Oranje Nassaukazerne. De kazerne, in 1860 door de stad overgedragen aan het rijk, was ook de plek waar na de Tweede Wereldoorlog alle 18-jarige jongens uit Amsterdam en omstreken werden gekeurd voor de militaire dienstplicht. Na het vertrek van de laatste manschappen kreeg de stad de kazerne terug, en werden achter de ooit langste gevelwand van Europa woningen gebouwd. In het Amsterdams Historisch Museum (het huidige Amsterdam Museum) staat voorjaar 1997 een grote tentoonstelling in de steigers over tsaar Peter de Grote. En dus wacht het museum op 12 maart met smart op de komst uit Rusland van een zeldzaam album, met door de Nederlandse diplomaat Andrej Wilnius voor de tsaar verzamelde prenten van 17de en 18de-eeuwse prenten van Hollandse meesters. Ter compensatie van de uitleen, zal het museum enkele beschadigde prenten conserveren tegen verder verval. Maar de verleende exportvergunning blijkt last-minute te zijn ingetrokken. “Ik blijf hopen dat alles goed komt,” aldus Renée Kistemaker, plaatsvervangend museumdirecteur. “Alle papieren zijn in orde.” Volgens Russische kranten zijn de cultuurautoriteiten gezwicht onder druk van het opkomend nationalisme. 5 maart 1651: Willem Schellinks legt dijkdoorbraak vast De Sint Antoniesdijk van de Nieuwmarkt naar de Zeeburgerdijk beschermde Amsterdam tegen het IJ en de Zuiderzee. Maar in de nacht van 4 op 5 maart 1651 tijdens een zware storm brak de dijk op twee plaatsen door, even buiten de stad bij het dorp Houtewael (ter hoogte van Artis). Het razende water nam met veel geweld bezit van de lager gelegen polders. In de stad kwam de Nieuwmarkt blank te staan en stroomde het water tot aan de Dam. De Amsterdamse schilder Willem Schellinks (1627-1678) legde de dijkdoorbraak vast, met veel gevoel voor drama. Pieter Nolpe maakte er een populaire ets van: Vertoninge ende nae t’leven Afgebeelt, het door breecken vande St. Anthonis dyck buyten Amsterdam. “Moos verkoopt ijs op het Rembrandtplein. Op zijn karretje is een groot bord gespijkerd, waarop staat: ALLEEN VOOR CHRISTENMENSEN. Als aan de grond genageld kijkt Bram naar het bord en vraagt zijn vriend Moos: ‘Ben je een antisemiet geworden?’ Waarop Moos zakelijk antwoordt: ‘Heb je mijn ijs geproefd?’” Met die grap opende witzentapper Max Tailleur (1909-1990) op vrijdag 7 november 1952 zijn cabaretclub De Doofpot op het Rembrandtplein. Met zijn Jiddische moppen koesterde Tailleur de vooroorlogse Amsterdamse gein en verdrong hij het gemis van zijn in de oorlog omgekomen vrouw Fietje en andere familieleden. Het succes van De Doofpot maakte van Tailleur een bekende Nederlander, zijn grappenbundels en grammofoonplaten werden bestsellers en zijn Geinlijn werd platgebeld door mensen die 20 cent over hadden voor een grap. Toen hij maart 1966 in het ziekenhuis belandde, besloot hij de zaak te sluiten. Op woensdag 26 februari 1941, de tweede dag van de Februaristaking, verzocht directeur ir. A.M. Noppen van de stadsreiniging zijn personeel weer aan het werk te gaan: ‘Laten we het succes, dat jullie gehad hebben, niet te niet doen door onverstandig optreden.’ Plotseling viel de Ordnungspolizei schietend de hal aan de Bilderdijkkade binnen. Na de vondst van een tas met stakingsmanifesten, werden Noppen en de werknemers Dirk van Nimwegen en Piet Nak apart genomen. Dat was geen toeval, de twee communistische stakingsleiders waren verraden door NSB-collega Jan van Setten. Als niemand zich meldt als eigenaar van de tas, worden 45 personen afgevoerd. Nak en Van Nimwegen werden na ruim een week mishandelingen vrijgelaten. Mogelijk wisten de bezettingsautoriteiten niet wie ze in handen hadden. Nak dook na een derde arrestatie en vrijlating onder in Gelderland. Welgestelde Amsterdammers lieten in de zeventiende en achttiende eeuw tientallen buitenplaatsen neerzetten in de Watergraafsmeer. Een daarvan was Zorgwijk, met een exotisch paviljoen. Het was een merkwaardig bouwsel aan de Ringdijk: een vierkant paviljoen met trappen en torentjes, pinakels op de hoekpunten, uitbundige decoraties en een pagodedak. Een uitheemse frivoliteit, die in de volksmond Chinese Tempel of Turkse Tent heette. In 1800 werd buitenplaats Zorgwijk verkocht, inclusief de ‘groote en fraai geordonneerde Chineesche Tent’. Maar toen in 1841 hetzelfde complex opnieuw in de verkoop kwam, bleef het exotische bouwsel onbenoemd. Vermoedelijk was het een jaar eerder gesloopt. En in 1849 was alles weg en werd op het perceel van Zorgwijk boerderij Meerhoek gebouwd. De Faculteit der Sociale Wetenschappen van de Universiteit van Amsterdam maakt op 19 februari 1969 in een communiqué bekend dat het hoorcollege sociologie van hoogleraar Arie den Hollander ‘wegens ergerlijke ordeverstoringen door de studenten’ tot aan de zomervakantie zal worden gestaakt. Den Hollander blijkt een college te hebben afgebroken, getergd door studenten die met hem in gesprek wilden over zijn eerdere weigering een syllabus met samenvatting van zijn collegereeks uit te geven. Volgens Het Parool wil de professor ook niets weten van de studenteneis om zijn hoorcollege te vervangen voor een discussiecollege. Den Hollander vindt dat er sprake is van een vertrouwensbreuk: “Het is onmogelijk college te geven als enkele jongens, die uit zijn op een rel, zich zo gedragen.” De Amsterdamsche IJsclub (AIJC), opgericht in 1864, kreeg in de strenge winter van 1878-1879 de beschikking over een schaatsvijver in het Vondelpark. Op 28 januari 1879 werd er al de eerste hardrijderswedstrijd op georganiseerd, drie dagen later stond er een wedstrijd voor gemengde paren op het programma. Naast wedstrijdrijden bood de parkijsbaan ook volop mogelijkheden aan recreatieve schaatsers, mits deze lid waren van de vereniging. De activiteiten in het Vondelpark waren populair, en zorgden voor een enorme ledenaanwas, waardoor het bestuur zich genoodzaakt zag op zoek te gaan naar een grotere locatie. Die werd gevonden op een braakliggend stuk land achter het Rijksmuseum, dat toen nog in aanbouw was. Op 20 januari 1881 kon daar, op het latere Museumplein, de eerste schaatswedstrijd worden georganiseerd. Een bonte stoet van artiesten, van jodeldiva Olga Lowina tot André Hazes, brengt op maandag 12 februari 1990 in Carré een eerbetoon aan de vorig jaar overleden Johnny Jordaan. Met het Johnny Jordaan Gala hoopt de organisatie geld op te halen voor een standbeeld voor de op 7 februari 1924 als Johannes Hendricus van Musscher geboren Jordanees. Het laatste woord is aanvankelijk voor Ton Slierendrecht, jarenlang de levenspartner van Johnny Jordaan. Maar hij heeft een verrassing voor de zaal: “Het klinkt vast gek, maar ik wil nu het woord aan John geven.” En verdomd, uit de luidsprekers klinkt opeens de stem van Johnny: “Bedankt lieve mensen. Ik kan uw applaus niet meer horen. Adieu, vergeet me niet.” Met de opening op 1 september 1839 van zijn Grand Salon des Variétés in de Nes, introduceerde de Frans-Joodse kroegbaas Joseph Duport een nieuw fenomeen in Amsterdam: het variététheater, geënt op de Franse vaudeville. Op het toneel geen mythische helden of koningen, maar wasmeisjes en kantoorklerken die zich op hilarische wijze in de nesten werkten. De entree bedroeg 75 cent, inclusief een consumptie. Op de rijk versierde voorgevel was aan weerszijden een nis met op een sokkel de beelden van Melpomene en Thalia. De Nederlandse Volksalmanak van 1844 prees ook de ‘bezienswaardige inrichting’ en het feit dat de burgerman hier anders dan in de ‘morsigen en duren stadsschouwburg’ voor een avond de baas kon zijn: ‘Hier zijt gij de baas, geniet gij drie volle uren!’ De Salon werd gesloten op 17 december 1867 en voorjaar 1868 gesloopt. Weesjongen Jan van Speijk groeide op in het Burgerweeshuis aan de Kalverstraat, het huidige Amsterdam Museum. Hoewel opgeleid voor kleermaker, maakte hij naam als bevelhebber van een kanonneerboot in Nederlands-Indië. Voor zijn rol bij de Belgische Opstand van 1830 werd hij onderscheiden met de Militaire Willemsorde. Maar Van Speijk verwierf pas een echte heldenstatus op 5 februari 1831, toen hij op de Schelde in Antwerpen zijn schip liet exploderen, voordat het in handen viel van een woedende menigte. Een groot aantal Antwerpenaren, vrijwel alle opvarenden en Van Speijk zelf kwamen daarbij om het leven. Slechts een gedeelte van zijn stoffelijk overschot werd teruggevonden, en met groot militair vertoon bijgezet in een praalgraf in de Nieuwe Kerk. In 1668 werd de Muiderpoort opgeleverd, als eerste stadspoort van de nieuwe stadsuitbreiding waarbij de grachtengordel werd doorgetrokken van de Leidsegracht tot het IJ. Maar de poort gleed in de nacht van 29 op 30 januari 1769 deels van de fundering. De dagen daarna liep de halve stad liep uit om het scheve gebouw te zien. De Muiderpoort bleek te haastig gebouwd, door aanrommelende aannemers ook. Stadsarchitect Daniël Stalpaert had de leiding over de aanleg van de nieuwe omwalling, maar liet het ontwerp van de Muiderpoort over aan stadstimmerman Gerrit Barentsz Swanenburgh. Ook Jacob Bicker Raye vermeldde het wegzakken in zijn stadskroniek: ‘De poort zal met de vestingmuur en de bruggen helemaal moeten worden afgebroken.’ De huidige Muiderpoort werd gebouw op maar liefst 3563 heipalen en kon op 19 maart 1771 al in gebruik worden genomen. Amsterdam wordt in de late avond van 30 januari 1867 opgeschrikt door een vuurgloed in het Oostelijk Havengebied. Op Oostenburg staat de fabriek van Paul van Vlissingen & Dudok van Heel (het latere Werkspoor) in lichterlaaie. De toegesnelde arbeiders, die veelal in de buurt wonen, zien dat de brandweer met een stoombrandspuit niet veel meer kan doen dan te voorkomen dat het vuur overslaat naar de werkplaatsen op het achterterrein. Twee uur later stort de voorgevel met donderend geweld in. ‘Een der grootste industriële etablissementen te Amsterdam is gister avond door een vreselijke ramp getroffen,’ schrijft het Zuid-Hollands Dagblad de volgende dag. Bij de brand is ook het ‘geheugen’ van de fabriek in rook opgegaan: de modellenkamer en de administratie. De poelier vroeg twintig gulden, maar nam uiteindelijk genoegen met vijf. “Ik zei: wat voor lekkers zit eraan? Ik moet hem eerst nog plukken en hap hap hij is op.” Maar nu zit dierenvriend R. Muller wel met een levende zwaan op zijn bovenwoning aan de Wagenaarstraat. “Natuurlijk wil ik Pipo helemaal niet doden, want ik vind het juist verschrikkelijk dat dieren voor de consumptie geslacht worden.” Maar de geredde Pipo wil voorlopig niet eten of drinken. “Dat doen ze in gevangenschap nooit.” En dus is hij naarstig op zoek naar een nieuw adres. Artis wil Pipo niet hebben, dus denkt hij aan een kennis in Loosdrecht: “Die heeft een plas bij zijn huis.” Trainer Vic Buckingham vraagt Ajax op 21 januari 1965 om ontbinding van zijn contract. De Britse oefenmeester is gevraagd door het Londense Fulham, dat strijdt tegen degradatie. Een dag later presenteert Ajax een nieuwe trainer: oud-speler Rinus Michels. De inmiddels 36-jarige Amsterdammer, gymnastiekleraar op een school voor dove kinderen, is onlangs geslaagd voor het KNVB-trainersdiploma. Michels blijkt al eerder door Ajax te zijn benaderd, voor de functie van hulptrainer van de amateurs. Maar daar had hij geen zin in: “Ik heb het grote trainersdiploma en dan voel je niet veel voor een baan waarin je maar de derde man bent. Ik had er niet op gerekend dat ik nu al de plaats van Buckingham zou kunnen innemen.” Iedereen had er wel een mening over. Maar verdeeld waren de meningen niet. Het door Simon Bolhuis gemaakte beeld van cabaretier Wim Kan en revuester Corry Vonk werd alom als het lelijkste van de stad beschouwd. Op 24 januari 1997 verdwijnt het in brons uitgevoerde echtpaar na elf jaar van het Leidseplein, bij de zoveelste herprofilering van het uitgaansgebied. Kan en Vonk worden tijdelijk opgeslagen, in afwachting van een nieuw onderkomen. Kudelstaart, in de gemeente Aalsmeer, is een serieuze kanshebber. Kan en Vonk woonden er lang aan de Westeinderplas. Maar het beeld gaat naar Scheveningen, de geboorteplaats van Kan. Waar Paul van Vliet het onthult op 19 december 1997. Ook in Scheveningen wordt het beeld nog een keer verplaatst. Op de ochtend van 14 januari 1648 bonkte de pedel van de Illustere School op de deur van Oudezijds Achterburgwal 213 op zoek naar hoogleraar Casparus Barlaeus die niet was komen opdagen op college. De in 1584 in Antwerpen geboren Caspar van Baerle, zoals hij eigenlijk heette, was in 1631 door het Amsterdamse stadsbestuur aangesteld als hoogleraar voor het nieuw op te richten Athenaeum Illustre. Maar waar was hij nu? Een zoektocht in huis leverde aanvankelijk slechts zijn sloffen op. Tot een van zijn dochters hem vond in een waterbak op de binnenplaats, dood door verdrinking. Verdachte omstandigheden voor iemand die kort daarvoor in depressie verkeerde. Maar zelfdoding was een taboe, met vervelende gevolgen voor de nabestaanden. De schout zag af van nader onderzoek. Maar het gerucht dat het om suïcide ging, is nooit verstomd. Eén dag voor zijn zeventigste verjaardag nam diamantslijper Max Nunes Nabarro afscheid van het vak. Die dag, 16 januari 1959, werd hij in het Minerva Paviljoen gehuldigd. Nabarro was vooral bekend als filmexplicateur bij stomme films. Tijdens de bezetting zat hij samen met zijn vrouw ondergedoken in Haarlem en Friesland. Op de huldiging kreeg het echtpaar een reis naar Amerika aangeboden. Ze logeerden een jaar bij hun zoon, schoondochter en kleinkinderen in Cleveland. In 1967 maakte hij een comeback als explicateur bij de nachtvoorstellingen van The Old Time Movie Club in De Uitkijk op de Prinsengracht. Nabarro overleed op 8 januari 1977 in het Leo Polakhuis op de Ookmeerweg op 87-jarige leeftijd. Het vak van filmexplicateur stierf met hem uit. Het nieuwe jaar 1977 is nog maar net 6 dagen oud, als Cinema Royal na 55 jaar de deuren sluit. De bioscoop aan de Nieuwendijk 154-156 was een familietheater met 1400 stoelen, een toneel voor optredens en ooit een heus bioscooporkest. Bernard Drukker bespeelde er het concertorgel, aanvankelijk ter ondersteuning van stomme films. Later als begeleider bij variétéartiesten als Lou Bandy, Willie Derby en Tom Manders, die als intermezzo optraden tussen de films door. Na de bevrijding begeleidde Drukker op zijn orgel het publiek bij de razend populaire meezingblokken rond de films, waarbij de songteksten op het filmdoek werden geprojecteerd. De sluiting was een zware dag voor operateur Jan Roosekrans, die 53 jaar de filmprojectoren had bediend. Het gebouw, waarin F. en S. Properties een markthal opende, werd in 1978 na een brand afgebroken. In de zomer van 1963 was het 150-jarig bestaan van het Koninkrijk gevierd in het Nijmeegse Goffertpark, met een spektakelstuk onder regie van Amsterdammer Carel Briels. Dé specialist in massaspelen droomde van de Slag van Waterloo, het werd een theatrale bewerking van het Congres van Wenen. Dankzij kroonprinses Beatrix, voorzitter van het organiserende Nationaal Comité, die de Europese eenheid wilde benadrukken. De publieke belangstelling viel tegen, deels door de regen. Op 7 januari 1964 ging Briels met zoon Rutger verhaal halen bij de Nijmeegse journalist J. Eilander, die het debacle had genoemd in de nieuwjaarswens van Toneelgroep Theater. Na een scheldpartij geeft Briels de auteur een pak slaag, waarvoor hij later werd veroordeeld tot 800 gulden boete. Op oudejaarsochtend 1920 kwam de gemeenteraad van Watergraafsmeer voor de laatste keer bijeen. De volgende dag wachtte de annexatie door Amsterdam. Voor een volgepakte publieke tribune werden de laatste stukken afgehamerd en een aangekondigde symbolische begrafenis van de gemeente verboden, omdat het te onfatsoenlijk zou zijn. Toch verzamelen die middag vijftien boze bewoners zich bij het café van Harmen Bethlehem, het enige raadslid dat tegen het demonstratieverbod stemde. In de stromende regen trekt de rouwstoet naar de boerderij van David Sligt, waar op een drassig weiland de kist gevuld met Watergraafsmeerse grond ter aarde wordt besteld. Er worden toespraken gehouden en drie kransen gelegd. Op het graf wordt een gedenkplaat geplaatst: ‘In dankbare herinnering aan ons geliefd Watergraafsmeer.’ ‘Sylvain Poons overleden’, kopt De Telegraaf op woensdag 29 december 1971. De op 75-jarige leeftijd gestorven acteur wordt door de krant geëerd voor zijn lange toneelcarrière, talrijke film- en televisierollen en als zanger van De Zuiderzeeballade: ‘Ook in musicals speelde en zong hij, en dat heeft hij tot op hoge leeftijd volgehouden.’ Het is een fraai eerbetoon, maar Sylvain Poons blijkt niet dood. “Er zijn er veel gegaan afgelopen kerstdagen, maar ik was daar echt niet bij,” reageert de doodverklaarde monter en ontstemd in Het Parool. “Ik ben wel even geschrokken, maar nog springlevend!” Poons houdt rekening met een misselijke grap. “Sinds mijn rol in de televisieserie De kleine waarheid word ik telefonisch met de dood bedreigd.” In prospectussen benadrukte speelgoedzaak Merkelbach de ‘bekende prima kwaliteit’ en ‘keurige afwerking’ van de stoommachines en modeltreinen. De familiezaak uit 1870 was een begrip, heuse hofleverancier ook: koning Willem III had er een toverlantaarn van eigen fabricaat gekocht voor kroonprinsesje Wilhelmina, met ­humoristische plaatjes. In 1910 verhuisde de zaak van de Nieuwendijk naar de chique Kalverstraat, met een chambre separée, waar bekende ­Nederlanders ongestoord hun locomotiefjes en wagonnetjes konden aanschaffen. In december 1988 ­konden kinderen en vaders zich in de inloopetalage voor het laatst vergapen aan de tinnen soldaatjes, ­modeltreinen en bouwdozen. Volgens eigenaar Hans Willeboordse was de Kalverstraat helaas een ‘straat van goedkope artikelen ­geworden, een uitdragerij’. De zaak werd door de Speelboomketen omgebouwd tot een ‘modern totaal kinderspeelgoedbedrijf.’ Dertig huurders in de Piet Gijzenbrugstraat, Hudsonstraat, Magalhaen­straat en op het Magalhaensplein ontvangen van hun Zaanse huisbaas een kerstkrans met persoonlijke groet: ‘Met dank voor de goede bewoning, wensen wij u fijne Kerstdagen en een voorspoedig Nieuwjaar.’ Huurder A.J. Wilkes (66), die weigert de huurverhoging te betalen vanwege het achterstallige onderhoud aan zijn woning, zit met de kerstkrans in zijn maag. “Wat moet ik ermee? Misschien geeft mijn vrouw hem wel aan een van de kinderen.” Wilkes ­ontvangt van de huisbaas ook jaarlijks een exploitatieoverzicht. “Daar staat dan in over ‘duur gekocht’ en ‘hoge kosten.’ Maar wat hij overhoudt of niet overhoudt, wat heb ik daar nou mee te maken?” Ondanks een oproep tot een opvoeringsverbod door zestig prominente kunstenaars, staat het Gemeentelijk Theater­bedrijf op 18 december 1945 met de opera ­Tosca in de Stadsschouwburg. Zodra tenor Chris Reumer zijn aria inzet, klinkt vanuit de zaal ‘Sieg Heil!’ en het Wilhelmus. De eerste naoorlogse uitvoering van het ensemble verloopt tumultueus. Men verwijt de operazangers dat ze tijdens de bezetting hebben doorgezongen, zelfs in ­Salzburg en voor de NSB-organisatie Frontzorg. De politie verwijdert de actievoerders hardhandig uit de zaal en voert op het Leidseplein charges uit. Reumer vond het predicaat ­‘collaborateur’ onheus, verklaarde hij later. “Wij wilden de mensen in die donkere tijd toch nog wat culturele verstrooiing bieden en tewerkstelling in Duitsland voorkomen.” ‘Ik verwacht niet dat er veel ontslagen zullen vallen.” Plaatsvervangend president-directeur L.A. den Uyl van British American Tobacco ­Nederland sust op 15 december 1971 in Het Parool de gemoederen, nadat het nieuws was uitgelekt over de voorgenomen verhuizing van het ­Realeneiland naar Brussel. “In het ongunstigste geval, maar dat is nauwelijks denkbaar, zullen het er eind 1973 zo’n 250 zijn.” Volgens Den Uyl is de Amsterdamse sigarettenproductie te laag, kan een aantal bedrijfspanden door de monumentale status niet ­efficiënt worden gebruikt en is uitbreiding geen optie. Ondanks het ­naderende afscheid van de sigarettenmerken Mantano, Lucky Strike, Belinda, Arsenal, Alaska, Three ­Castles, Miss Blanche en Chief Whip kunnen honderd van de 625 personeelsleden terecht bij de verkoopmaatschappij, die in Amsterdam ­gevestigd blijft. Waarschijnlijk zijn in het jaar 1972 alweer 220 mensen nodig voor een nieuwe ­sigaren­fabriek in Amsterdam-Noord. De uit Suriname afkomstige 19-jarige Sedney Sumter werd in 1971 ­beschouwd als het grootste talent van voetbalclub Blauw Wit. Trainer Jany van der Veen vergeleek hem voorzichtig met ­Johan Cruijff, maar vond dat hij zich te vaak negatief liet ­beïnvloeden door ­opmerkingen op en langs de velden. ­“Iedere week ­gebeurt er wel wat,” reageerde Sumter op 11 december in Het Parool. Het was een kwestie van gewenning. Echt last had hij van tegenstanders die hem voor ‘vuile zwarte klere­leider’ uitmaakten. “Als de ­spelers van Blauw Wit als geintje je Zwarte Piet ­noemen, dan kun je daar toch wel tegen?” polste zijn ­begeleider, sportpsycholoog Peter Blitz. Sumter: “Ergens ben ik er nog trots op ook als ze dat zeggen.” Consumptie van ezelinnenmelk was in de 18de en 19de eeuw populair, als remedie tegen diverse ziekten en kwalen. Vooral baby’s en kinderen zouden er baat bij ondervinden, de samenstelling benaderde die van moedermelk. Mits warm gedronken, vers van de uier. En dus trokken ezelmelkhandelaren met kuddes langs de huizen. Door de lage melkproductie van ezels werd de melk per glas verkocht – en dat was zeker niet goedkoop. Rond 1800 stalde Gerrit Roding zijn ezels en geiten in enkele panden in de Passeerdersdwarsstraat. In 1865 namen zijn twee kleinzonen het bedrijf met 70 ezelinnen over, de handel in geitenmelk was toen al afgestoten. Rond 1900 verbeterde de kwaliteit van koemelk en lanceerde Nutricia haar revolutionaire zuigelingenmelk, waarna de ezels langzaam uit het straatbeeld verdwenen. De firma ­Roding, de laatste in de branche, sloot in 1904 de staldeuren. Het was een van de Amsterdamse tempels van de ­herenmode, volgens Het ­Parool. Dus betreurde de krant op 6 december 1971 het door ­eigenaar A.E. Speyer aangekondigde vertrek van herenmodezaak DIK uit de Leidsestraat. Het sluiten van de zaak uit 1893 was een zware beslissing, bekent Speyer: “Ik weet goed dat een zaak als deze een instituut is.” Hij heeft echter geen keuze bij gebrek aan opvolging, de toegenomen snelheid in de modebranche en het autovrij worden van de Leidsestraat. “Meer dan 50 procent van mijn clientèle komt van buiten de stad. En dat zijn niet de mensen die de bus ­nemen om te gaan winkelen.” Buitenlandse ­modeketens toonden geen interesse in overname. Koper van het winkelpand blijkt de Poolse luchtvaartmaatschappij LOT, die de concurrentie volgt in de trek naar de Leidsestraat. De politie krijgt op 4 december 1970 melding van een vechtpartij in Café Johnny. Maar als agenten pal voor middernacht in de Amstelstraat arriveren, slaan er vlammen uit het bovenliggende pension voor gastarbeiders. En hangen bewoners gillend uit de ramen, in afwachting van het springzeil en de ladderwagen van de brandweer. In het hokkerige pension vallen negen doden: acht Marokkanen en een Tanzaniaan. Drie bewoners worden met ernstige brandwonden opgenomen in het Wilhelmina Gasthuis. De politie houdt rekening met brandstichting in het café, mogelijk door twee gevluchte vechtersbazen. Wethouder Louis Kuijpers (PvdA) stelt een onderzoek in naar de gemeentelijke logementsverordening: “Het rotte is dat er eerst altijd iets ergs moet gebeuren voordat de koppen bij elkaar worden gestoken,” aldus de wethouder. ‘Kluivert heeft hoger beroep ingetrokken,’ kopte Het Parool op 28 november 1996. De 20-jarige Ajaxspits was volgens de krant in de zomer in alle stilte begonnen aan zijn taakstraf van 240 uur in een ‘niet nader genoemde welzijnsinstelling’. De jonge vedette had zich daarmee neergelegd bij de straf die hem in mei was opgelegd voor ‘dood door schuld’ bij een verkeersongeluk in september 1995 op de Werengouw in Amsterdam-Noord. Daarbij kwam schouwburgdirecteur Marten Putman om en raakte diens vrouw Henny zwaargewond. Volgens zijn advocaat zag Kluivert om persoonlijke redenen af van hoger beroep. Hoewel Ajax in Het Parool niet wilde reageren, wilde een woordvoerder wel kwijt dat Kluivert ‘zijn reclasseringswerk’ aanpaste aan het trainingsschema. Luxehorloges zijn niet alleen recent een gewild doelwit van criminelen. Eind november 1984 sloot F.W. Löning aan het Damrak 86 al de deuren, omdat eigenaar Franz Eckmann de verkoop van kostbare uurwerken te riskant vond worden. Daarmee kwam een einde aan een der oudste horlogemakers van de stad. Löning was een begrip; wie daar een merkhorloge kocht, was verzekerd van levenslange garantie en service. De speciaalzaak was in 1838 opgericht in de Nes door de uit het Duitse Lingen afkomstige Franz Wilhelm Löning. De zaken gingen zo goed dat Löning al vrij snel een huis kon kopen aan ’t Water, het latere Damrak. Een van zijn twee dochters trouwde met Franz Werner Eckmann, horlogemaker uit Essen, die in 1880 het familiebedrijf overnam. De oorspronkelijke naam van de winkel bleef behouden. ‘De geschiedenis van Amsterdam is plotseling verlegd naar een veel vroegere begindatum,’ stelde NRC Handelsblad op 20 november 1974 na de vondst door stadsarcheoloog Jan Baart (foto) van drie Romeinse munten in de metrobouwput nabij het Wees­perplein. Waren de sesterties, as en de follis, ­variërend van de 1ste eeuw vóór tot 4de eeuw ná Christus, inderdaad van Romeinse geldspeculanten, die munt wilden slaan uit het toenmalige tekort aan betaalmiddelen in het rijk? Kortom, hadden de Romeinen op weg naar hun havenfort bij Velsen ook hier voet aan wal gezet? Onzin, vond Baarts opvolger Jerzy Gawronski later: “Amsterdam bestond in die tijdnog helemaal niet.” Volgens hem waren de munten eerder ­verzamelobjecten uit zeventiende-eeuwse ­rariteitenkabinetten van ­rijke Amsterdammers. Bij het zo goed als gesloopte Ajaxstadion De Meer begint het Zwijndrechtse bedrijf Oostendorp op maandag 18 november 1996 met het ontmantelen van de vier lichtmasten, die ze te koop gaan aanbieden voor hergebruik. De lichtinstallatie werd een kwart eeuw eerder, op 22 november 1971, voor het eerst ontstoken. Het was Ajaxvoorzitter Jaap van Praag die de eer kreeg, met het drukken op een paar knoppen in de radiokamer van het stadion. Met de komst van de vier lichtmasten van 45 meter hoog hoefde de club voor avondwedstrijden niet langer uit te wijken naar het Olympisch Stadion. Van Praag bekende in Het Parool te hebben opgezien tegen de forse kosten van meer dan een miljoen gulden. De lichtmasten werden twee dagen later officieel in gebruik genomen bij het vriendschappelijke duel tegen de Tsjechische kampioen Spartak Trnava. Draaideurcrimineel Ron O. bekent op 13 november in weekblad Nieuwe Revu dat hij betrokken is geweest bij de ontvoering in 1977 van vastgoedmagnaat en multimiljonair Maup Caransa. Spijt heeft hij niet: “Ik voel me niet schuldig. Die Caransa heeft zoveel mensen uit hun huizen getrapt.” Hij bekent ook de moorden op kickbokser André Brilleman, Robbie Koning en drugshandelaar Ferry Koch, uit loyaliteit voor de die zomer geliquideerde Klaas Bruinsma. Volgens het blad heeft O. al zijn uitspraken onder invloed van drank en cocaïne gedaan. O. denkt dat hij onaantastbaar is en vreest justitie niet. “Dan zeg ik gewoon dat ik mijn neus vol coke had en maar een verhaaltje aan een journalist heb verteld. Er ligt geen enkel bewijs.” Carnavalsverenigingen kiezen op de elfde van de elfde traditioneel een nieuwe Prins Carnaval. Het Amsterdams Carnavalspresidium maakt op 11 november 1996 echter bekend dat er een einde komt aan deze nog prille traditie, in 1978 ontstaan met de verkiezing van Prins Leo de Eerste, de oud-scheidsrechter die werd opgevolgd door onder anderen Donald Jones, André Hazes, Gerrie Knetemann en Carry Tefsen. Belangrijkste reden achter het besluit blijkt het afhaken van hoofdsponsor Heineken, dat geen levensvatbaarheid meer ziet in het Amsterdamse carnaval. Tom Mulder, de man die jarenlang de carnavalstocht en de feesten eromheen organiseerde, betreurt het besluit: “Het was toch een jaarlijkse happening.” Hij geeft wel toe dat het steeds moeilijker werd de optocht fatsoenlijk door de stad te laten trekken. “Overal staan paaltjes en hekjes. Het Leidseplein is bijna niet meer te bereiken.” De Marnix van St. Aldegonde was een in 1930 opgeleverd luxepassagiersschip van de Stoomvaart Maatschappij Nederland uit Amsterdam. In mei 1941 werd het bijna 180 meter lange schip in Singapore omgebouwd tot troepentransportschip en voorzien van boordwapens. Aanvankelijk werd het schip ingezet voor troepenverplaatsingen van het Australische leger naar Azië en Afrika. Op 27 oktober 1943 zette het schip vanuit Schotland koers naar de Middellandse Zee, in gezelschap van 51 koopvaardijschepen en 30 oorlogsbodems. Na het passeren van de Straat van Gibraltar werd het geallieerde konvooi aangevallen door Duitse torpedovliegtuigen. De Marnix van St. Aldegonde bleef bij de eerste aanvalsgolf gespaard, maar werd bij een nieuwe aanval geraakt door een voltreffer. Er werden 1376 opvarenden gered. Een etmaal later, op 7 november 1943 om 18.12, zonk de Marnix van St. Aldegonde voor de kust van Algerije. “Ik zou de openbare orde hebben verstoord,” zegt A. de Jong in Het Parool als begin november 1965 blijkt dat hij daadwerkelijk moet voorkomen voor het uithangen van een spandoek met de tekst ‘Republiek’ tijdens de Amsterdamse rondvaart op 3 juli van de koninklijke familie. De 31-jarige stenograaf dagvaart op zijn beurt Claus von Amsberg, de kersverse verloofde van kroonprinses Beatrix, als getuige. “Volgens mij heb ik de openbare orde helemaal niet verstoord met het uithangen van dat spandoek. Van de vele getuigen die dat voor de rechter zouden kunnen verklaren, ken ik alleen de heer Von Amsberg van naam.” Officier van justitie mr. J.F. Hartsuiker betwijfelt of het verzoek redelijk is: “Er schuilt een vorm van demonstratie in.” Bij de GVB-garage aan de Johan Muyskenweg brengt een scharensliep de eerder in oktober 1992 meegegeven botte beitels, boren en zagen geslepen retour. Bij het zien van de rekening van 100.000 gulden denkt het vervoersbedrijf dat het om een leuke grap gaat, maar de man wil het geld zien – en rap ook. Het GVB is niet van plan de rekening te betalen. Het gereedschap zou niet meer waard zijn dan 10.000 gulden, maar volgens de gemeentelijke juristen valt aan betaling niet te ontkomen. Uiteindelijk wordt op 29 oktober een schikking van ‘slechts’ 65.000 gulden getroffen, met dank aan de bemiddeling van Koko Petalo, de zelfbenoemde zigeunerkoning uit Amsterdam en belangenbehartiger van Roma en Sinti. Het gebouw van de Centraal Israëlitische Ziekenverpleging (CIZ) stond sinds 1978 leeg, na verhuizing van het ziekenhuis naar Amstelveen. Eind oktober 1980 begon de sloop van het complex aan de Jacob Obrechtstraat. Het CIZ werd in 1916 geopend als luxe rusthuis. In 1919 werd het oorspronkelijke ontwerp van de architecten E.M. Rood en Harry Elte uitgebreid met een solarium. De ziekenkamers werden in 1931 al voorzien van dubbelglas, om straatgeluiden tegen te gaan. Het CIZ was een de drie Joodse ziekeninstellingen in het vooroorlogse Amsterdam. In 1943 werden de drie instellingen door de Duitse bezetter ontruimd. Het CIZ werd als enige na de bevrijding heropend. In 1979 werd het gebouw verkocht aan de Jellinekkliniek, dat op de plek nieuwbouw liet neerzetten voor behandeling van aan alcohol of drugs verslaafde Amsterdammers. Ze werd ontdekt op een schoolavond van het Spinozalyceum. Daar zong de 17-jarige Martine Bijl een paar liedjes, van Fly me to the moon tot Les feuilles mortes. Vier weken later heeft de zingende huisartsendochter, haar vader heeft een praktijk in de Bos en Lommerbuurt, een platencontract. “Ik had al wel voor mezelf thuis gezongen, maar nooit als er iemand bij was,” vertelt ze in Het Parool bij verschijning van haar debuut-EP Chansons, met vier door Ernst van Altena vertaalde liedjes van Anne Sylvestre. “Dat durfde ik voor geen geld.” Ze is dol­gelukkig over de eerste verkoopcijfers, maar minder blij met de kritiek. “Een krant schreef laatst dat ik ­platen nazong, dat vind ik niet zo leuk.” De sloop van het voorma­lige Tip Top Theater, eind oktober 1953, stelde niet veel voor. Het interieur van het ooit populaire theater in de Jodenhoek was in de Hongerwinter al volledig gestript door Amsterdammers op zoek naar stookmateriaal. Tip Top werd in juni 1942 gesloten door de Duitse bezetter. Veel artiesten en bezoekers waren toen al afgevoerd naar de vernietigingskampen. In de eerste twee jaren van de bezetting was het slechts toegankelijk voor Joodse bezoekers. Tip Top was aanvankelijk een bioscoop, waar het publiek tussen de twee hoofdfilms werd getrakteerd op variétéartiesten als Louis en Heintje Davids, Sylvain Poons en Max Tak. De kruidenier op de hoek mocht ’s avonds langer openblijven, voor pindaverkoop aan de theaterbezoekers. Op zondagen stond het theater in het teken van verheffing van het joodse arbeidersproletariaat. “Ik ben een collectioneur van antieke en moderne wapens,” zegt de 36-jarige Paul Wilking op maandag 16 oktober 1961 tegen de kantonrechter. De koopman, ook bekend als Pistolen Paultje, was in januari aangehouden bij de Duitse grens met in zijn auto twee revolvers, twee gaspistolen en honderden patronen. Huiszoeking in zijn woning in de Van Breestraat had nog eens drie machinepistolen en een grote hoeveelheid kogels opgeleverd. “Maar waar heeft u als verzamelaar al die munitie voor nodig?” wil de officier van justitie weten. Wilking: “Dat hoort erbij, net zoals een postzegelverzamelaar ook enveloppen spaart.” De kantonrechter veroordeelt hem tot 150 gulden boete of tien dagen ­celstraf en verbeurd­verklaring van wapens ­en munitie. De Engelsman John Jorden bouwde in 1642 vijf huizen tussen Munttoren en Doelenbrug. In 1865 werd een van de ‘Engelse panden’ gesloopt, voor verbreding van de krappe passage tussen toren en huizenrijtje. Dat leverde een blinde muur op, waarvoor Meindert Oostmeijer in 1874 een vijfjarig huurcontract sloot voor reclame voor zijn textielwinkel in de Kalverstraat. Drie jaar later moesten ook de vier resterende huizen wijken, voor de aanleg van de paardentrambaan. Maar de muur bleef staan, Oostmeijer wilde zijn contract niet opzeggen. In de nacht van 16 op 17 oktober 1877 trokken leden van studentenvereniging Mavors Medicator, geholpen door matrozen, ‘het gedrocht van de kleingeest’ dat in de weg stond ‘des vooruitgangs’ omver. Meindert Oostmeijer zag het gebeuren, de politie greep niet in. Niets stond de komst van de paardentram meer in de weg. Het staatsbezoek van de Japanse keizer Hirohito aan Nederland veroorzaakt in 1971 veel commotie, vanwege zijn omstreden rol in de Tweede Wereldoorlog. Ook de keizerlijke wandeling door het zwaarbewaakte maar voor iedereen toegankelijk Artis, zaterdag 9 oktober, verloopt tumultueus. Op de dierenverblijven aangebrachte leuzen zijn last-minute verwijderd. De 29-jarige magazijnbediende Peter ten Berge wordt door rechercheurs en politieagenten overmeesterd als hij de keizer wil slaan. Eigenlijk had Ten Berge een dag eerder bij aankomst op Schiphol willen toeslaan, maar hij kon die dag geen vrij krijgen. “Ik dacht: dan doe ik het morgen bij Artis, dan geef ik hem die klap. Ik wilde de 16.000 Nederlandse slachtoffers in Birma wreken.” De in 1954 geopende Nieuwe Vleugel van het Stedelijk Museum was de grote trots van directeur Willem Sandberg. Moderne kunst kon hier zonder opsmuk worden geëxposeerd. Had hij eerder in het oude gebouw de muren al wit geschilderd, in de glazen aanbouw was de kunst ook vanaf de Van Baerlestraat te zien. De Guernica van Picasso hing er, in 1956. Maar een groot aantal maanden per jaar waren er ook minder aansprekende werken van Amsterdamse kunstenaarsverenigingen. Voor de vleugel was geen plek in de latere nieuwbouwplannen.Actie voor behoud was vergeefs. Op 9 oktober 2006 begon de sloop. Nadat kunstwethouder Carolien Gehrels symbolisch een steen door de ruiten had gegooid, reed museumdirecteur Gijs van Tuyl met een sloopkraan op de ooit vernieuwende vleugel in.` Met zijn splinternieuwe Mobylette pakt Bob Koenders op vrijdag 1 oktober 1971 het vliegtuig naar New York. De 21-jarige zoon van fietshandelaar Nico Koenders uit de Utrechtsedwarsstraat gaat een maand lang de New Yorkers warm maken voor het brommerrijden. De promotietrip is een gevolg van de fietsverhuur die vader Nico, moeder Lies en zoon Bob in de zomermaanden hebben aangeboden aan jonge Amerikaanse toeristen. Aandacht in Het Parool voor hun onder hippies populaire huurfietsen leidde tot nog meer nieuwe klandizie. Stonden er opeens van die ‘rare vogels’ uit het Vondelpark in de winkel om een fiets te huren. Bob gaat in New York ook ‘kletsen met mensen van reisorganisaties, die de fiets in hun reispakket willen stoppen.’ Ook voordat Artis werd opgericht, konden Amsterdammers tegen betaling rondwandelen tussen wilde dieren. Eind zestiende eeuw opende herbergier en blauwverver Jan Barentsz. Westerhoff achter zijn zaak op de Kloveniersburgwal een menagerie met exotische dieren, meegenomen naar Amsterdam op schepen van de Verenigde Oost-Indische Compagnie. Aanvankelijk waren er tegen betaling van vier stuivers slechts papegaaien, een koningsgier en een helmkasuaris te zien. Maar de vreemde vogels kregen al snel gezelschap van leeuwen, tijgers, panters en apen. En in het rariteitenkabinet kon men zich vergapen aan de Finse reus Cajanus, de olijke dwerg Wybrand Lolkes of een heuse indiaan: ‘een Wilde, Sychnecta genaamt, van de Mohawk uyt Noord-America’. In 1784 werd de herberg inclusief de complete menagerie verkocht voor 23.000 gulden. De bebouwingen maakten later plaats voor de bouw van De Doelenzaal. De woningcrisis is geen nieuw fenomeen. September 1971 waarschuwde politicus Ed van Thijn in het jaarverslag van de Amsterdamse PvdA-fractie al voor de neveneffecten van de woningnood: ‘Meer nog dan tevoren blijkt de woningnood alle problemen van Amsterdam te beheersen. Op praktisch elk ander beleidsonderdeel werpt het zijn schaduw. De woningnood draagt ook in belangrijke mate bij aan het voortbestaan van de ongelijkheid. De achterstand in ontplooiingsmogelijkheden, de start van talloze kinderen uit slecht behuisde gezinnen, is een van de grootste knelpunten bij de democratisering van het onderwijs.’ Dus pleitte Van Thijn voor oprichting van een bouwschap, waarin rijk, provincie en gemeenten de gestagneerde woningbouw moesten vlot trekken. September was vanouds de kermismaand in Amsterdam. Drie weken konden Amsterdammers rondstruinen langs eetkraampjes en attracties. Een bron van inkomsten voor de stad, maar ook een bron van zorg door drankmisbruik, onzedelijkheden en vechtpartijen. Dus zette het stadsbestuur een streep door de eeuwenoude traditie. De kermis van 1875 duurde slechts acht dagen en zou de laatste zijn. Daarna bleef het in september de eerste jaren regelmatig onrustig in de stad. Kermisvermaak werd slechts kleinschalig toegestaan op tentoonstellingen, buurtkermissen en Oranjefeesten. Het verbod werd officieel pas afgeschaft in 1945. Na de succesvol verlopen bevrijdingsfeesten werden kermissen tweemaal per jaar toegestaan, in het voor- en najaar. In de Eregalerij van het Rijksmuseum ontdekt een Engelse toerist op dinsdag 16 september 1969 vers aangebrachte krassen op vijf schilderijen, waaronder het 14de-eeuwse Gelaat van de Madonna van Lorenzo Monaco. Van de dader ontbreekt elk spoor. Het museum licht pas woensdag de politie in, een dag later de media. “Om redenen van interne aard,” verdedigt museumdirecteur Arthur van Schendel dit in Het Parool. “Deze zaak heeft in de eerste plaats met de bewaking van het museum te maken.” Nog voor verschijning van de kranten blijkt de beveiliging verscherpt, na een snelle analyse. Van Schendel is als de dood dat aan de lopende grote Rembrandttentoonstelling uitgeleende werken worden teruggehaald door hun bezorgde buitenlandse eigenaars. In 1529 verwierf Amsterdam met de ambachtsheerlijkheden Nieuwer-Amstel en Sloten ook de heerlijke rechten die daarbij hoorden, waaronder het houden van zwanen. Het stadsbestuur stelde een pluimgraaf aan, die belast werd met het toezicht op de stadszwanen. Hij had als belangrijkste taken het zorgen voor veilige nesten, het korten van de slagpennen en het brandmerken van de snavels met drie stadskruisjes. In de winter werden de stadszwanen bijeengedreven in een kooi in de Binnen Amstel, ter hoogte van de huidige Zwanenburgwal. Rond de septemberkermis kregen de burgemeesters en schout een jonge zwaan thuisbezorgd. Maar steeds meer regenten en stadsdienaren eisten ook een zwaan, van de schepenen tot de weesmeesters. Zo werd de zwanenhouderij een kostbare zaak. In het rampjaar 1672 schrapte het stadsbestuur noodgedwongen de kostenpost. De Sint-Augustinuskerk van architect Karel Petrus Tholens op de Postjesweg was een opmerkelijke architectonische schepping uit het interbellum. De kerk werd in 1932 in gebruik genomen door de paters van de drie jaar eerder gesloten Augustijnerkerk De Star op het Rusland, in 1848 gebouwd ter vervanging van een voormalige schuilkerk. Het imposante 19de-eeuwse Cavaillé-Collorgel en enkele kerkbanken verhuisden mee naar West. In 1977 bleek de Augustinuskerk door de ingezette ontkerkelijking te groot voor de krimpende kudde, te duur in onderhoud en bovendien bouwvallig. In september werd de kerk gesloopt voor de bouw van een verzorgingstehuis met een kleine kapel, met daarin het orgel en kerkbanken. ‘Dit is een beloning voor wat ik heb geprobeerd,” zegt acteur en regisseur Ton Lutz als hij op 11 september 1995 in de Stadsschouwburg de Oeuvreprijs ontvangt voor zijn grote verdienste aan de podiumkunst. “Ik ben van plan honderd te worden en tot die tijd door te gaan.” Lutz was zijn loopbaan begonnen als journalist bij de Nieuwe Delftsche Courant en speelde tijdens de oorlog mee in illegale voorstellingen. Pas na de bevrijding koos hij definitief voor het theater, zijn grote liefde. “Theater gaat niet over gekken, maar over levende mensen. Het is geen masker, maar een demasqué, een binnen kijken in de mensen. Het zoeken naar jezelf in de ander.” Honderd werd hij niet, Lutz stierf in 2009 op 89-jarige leeftijd. De populariteit van de socialistische coöperatie De Dageraad was in 1901 een waar schrikbeeld voor de leiders van de rooms-katholieke Sint Josephs Gezellen-Vereeniging. De populariteit en groei van De Dageraad was volgens de voormannen mede te danken aan de ‘katholieke huismoeders die, om financieele voordelen, tot haar afneemsters behoorden.’ Vrees was dat met de goedkope boodschappen de ­katholieke huisvaders zouden ­worden verleid tot het bijwonen van ‘socialisten-vergaderingen’ vol ‘valsche redeneringen en mis­leidende voorspiegelingen.’ En dus werd de katholieke Coöperatieve Productie- en Consumptiemaatschappij Assumptio opgericht. De eerste die zich aansloot, was bakker Roelofs van de ­Nieuwe Looiersstraat 116. In 1903 bouwde Assumptio aan de Bilderdijkkade een eigen broodbakkerij, met daarboven goedkope huur­woningen. Na de bevrijding verloor Assumptio de concurrentieslag met de grote commerciële broodfabrieken. Eind augustus 1957 werd de ­bakkerij verkocht. Politicus Hans Wiegel woonde tot zijn twaalfde in de Geuzenstraat, ging naar de Potgieterschool aan het Bilderdijkpark. Hij mocht naar het Barlaeus Gymnasium, maar het gezin verhuisde naar Laren in het Gooi. Vader, eigenaar van een meubelmakerij aan de Bloemgracht, wilde laten zien dat hij goed verdiende. “Maar hij had voor dezelfde centen, zo’n huis kostte 25.000 gulden, een huis in de Van Eeghenstraat bij het Vondelpark kunnen kopen,” aldus Hans Wiegel in Ons Amsterdam. In 1959 keerde hij als ­student politieke wetenschappen terug naar Amsterdam. In de ­Eerste Leliedwarsstraat ging hij op kamers bij mevrouw Oordijk. “Met uitzicht op de Westertoren, maar dan moest je wel levensgevaarlijk uit het raam hangen, anders zag je hem niet.” Het besluit van Ajax om af te zien van het duel in Montevideo om de Wereldbeker tegen Club Nacional de Football, de kampioen van Zuid-Amerika, zorgt eind augustus 1971 voor beroering. De beslissing zou genomen zijn door de Amsterdamse medische staf, uit vrees voor de bijwerkingen van de benodigde inentingen. Met een handtekeningenactie wil supporter Chris Vendrik (27) de houder van de Europacup 1 alsnog op jacht sturen naar de Wereldbeker: “We hebben Ajax altijd door dik en dun gesteund, dan mogen we nu ook wel een beetje inspraak hebben.” Voorzitter Jaap van Praag is niet onder de indruk van de 15.000 verzamelde handtekeningen: “Ik kan komen met 100.000 handtekeningen van mensen die niet naar Uruguay willen.” Twee agenten zouden waarlijk wel in staat zijn een oogje in het zeil te houden. Maar wie mocht hebben gedacht dat een paar toevallige voorbijgangers ‘de Blauwe’ zouden uitluiden, is wel heel erg bedrogen uitgekomen,’ constateerde Het Parool na de doldwaze laatste nachtelijke rit van de Blauwe Tram op 31 augustus 1957. Duizenden Amsterdammers wilden het populaire vervoersmiddel tussen het Amsterdam Spui en de Haltestraat in Zandvoort uitwuiven. In allerijl werd politieversterking opgeroepen. De tram, die vanaf de zomer van 1905 naar het strand reed, had de voorheen elitaire badplaats bereikbaar gemaakt voor een nieuw publiek. En nu moest de tram in het krappe stadscentrum wijken voor de auto, vond het Amsterdamse stadsbestuur. Pas om half twee ’s nachts wist het allerlaatste tramstel zich los te maken van het feestgewoel in de Spuistraat. Notaris Franc Delff maakte op 22 augustus 1565 het testament op van de rijke en vrome Lijsbeth Cornelis Bruntendr. Haar oom Reinier Brunt was procureur-generaal en een berucht ketterjager. Lijsbeth koos voor het veiligstellen van haar zielenheil. Ze schonk geld aan de twee Amsterdamse parochiekerken, kloosters, gasthuizen, het dolhuis en het weeshuis. Zo kreeg het Minderbroedersklooster zes jaar lang vijftig gulden. Wel moesten de broeders elke dag na de hoogmis nog een mis voor Lijsbeths ziel opdragen. Het Burgerweeshuis kreeg een losrente van zes gulden per jaar, waarvan ieder weeskind op Lijsbeths sterfdag moest worden getrakteerd op witbrood en melk. Deze diensten voor het zielenheil waren elders gangbaar, maar zeldzaam in Amsterdam. Nog voor de opening van de tentoonstelling De Olympiade Onder Dictatuur (D.O.O.D.) in gebouw D’Geelvinck aan het Singel grijpt burgemeester Willem de Vlugt in. Onder druk uit Den Haag en van de Duitse consul laat hij negentien kunstwerken verwijderen van het internationale kunstzinnige protest tegen de Olympische Spelen van 1936 in het Berlijn van Adolf Hitler. Van spotprenten van leden van de Duitse regering tot tekeningen van de Duitse vluchteling Karl Schwesig van de folteringen die hij had doorstaan in nazimartelkamers. Op 12 augustus werden nogmaals twaalf tekeningen verwijderd, op nadrukkelijk verzoek van de Duitse consul. Vijf dagen later laat De Vlugt na zijn bezoek aan de expositie nog een karikatuur, twee foto’s, een tekening, een onderschrift en twee platen weghalen. Na de Slag bij Waterloo (1815) werden de Noordelijke en de Zuidelijke Nederlanden samengevoegd tot het nieuwe Koninkrijk der Nederlanden. Augustus 1830 kwamen de Belgen in opstand. Een jaar later probeerde Willem I met de Tiendaagse Veldtocht België weer in het gareel te krijgen. Aanvankelijk met succes, op 4 augustus 1831 werd Antwerpen ingenomen. Toen de Belgen op 12 augustus ook Leuven dreigden te verliezen, schoten de Fransen de Belgen te hulp. En sloot Nederland snel een wapenstilstand. In het Stadsarchief werd in 2017 een handgeschreven verslag in verzen gevonden, van Chr. Wunderlich. Het dichtwerk is opgedragen aan de Amsterdamse kolonel Johannes Luden, die zich tijdens de veldtocht leiding gaf aan het tweede bataljon van de tweede afdeling van de Mobiele Noord-Hollandse Schutterij. Enige smet op zijn blazoen was dat hij van zijn paard was gevallen. Voor de start van de bouw van een parkeergarage in de Tweede Constantijn Huygensstraat kregen archeologen zomer 1999 de gelegenheid om bodemonderzoek te doen. Hier had van 1630 tot 1931 het Nieuwe Pesthuis gestaan. De pest nam begin 17de eeuw vaak epidemische vormen aan. De behandeling van pestlijders vond dan ook buiten de stadswallen plaats. Bij de bouw waren nieuwe, moderne inzichten in de hygiëne toegepast. Na de pestepidemieën werden hier andere zieken ondergebracht, die men liever niet in de stad had rondlopen, van syfilispatiënten tot ‘krankzinnigen’. De bouw duurde vijf jaar, de afbraak een jaar langer. Pas in 1937 was de afbraak voltooid van het complex, dat in de laatste jaren een daklozenopvang was. Eigenlijk wilde acteur Hans Dagelet iets doen met zijn verzameling tinnen soldaatjes. “Een soort défilé Americain,” vertelt hij aan de verslaggever van Het Parool bij aanvang van een etalagewedstrijd in de Kinkerstraat. “Maar dat zou natuurlijk nogal statisch zijn geweest. Het leek me aardiger iets van mezelf te laten zien. Ik ben toevallig toneelspeler.” En dus neemt Dagelet zelf eind juli plaats in de etalage van slager Hein Bannenberg. Samen met zijn maatje Robbie Funcke, beiden gestoken in minuscule zwembroekjes. Hun inzending Heden vlees, dames! levert ze de eerste prijs op: een zilveren worst. Een collega winkelier vindt de act tussen de riblappen en rookworsten dubieus: “Die Bannenberg maakt zijn zaak zo kapot!” De ‘speciaalzaak in tricotage en lingerie’ van K.F. Deuschle-Benger werd in de zomer van 1987 opgeheven. Walter Karl Deuschle, derde generatie, verkocht zowel dames als herenondergoed van de allerbeste kwaliteit. De zaak was gesticht door Karl Friedrich Deuschle in 1886, in de Kalverstraat. Hij was getrouwd met Julie Benger, dochter van een tricotagefabrikantin Stuttgart. Deze Benger had van Gustave Jäger het patent gekregen op de productie van het door hem gepropagandeerde zuiver wollen ondergoed. De mens was van dierlijke oorsprong en zou zich volgens deze zoöloog en hygiënist ook uitsluitend moeten kleden met producten met dierlijke herkomst. In 1962 verhuisde de zaak van de Kalverstraat naar de Paleisstraat. Vrijdagavond 24 juli 1953 wachtten honderden Amsterdammers in en vóór café De Waag op de Zeedijk op de geest van de verdoemde Helena. ‘Vrijdag spookt het op de Zeedijk’, had Het Parool aangekondigd. Mooie Helena had op 24 juli 1733 op haar sterfbed de moord bekend op haar zus en liefdesrivaal Dina. Haar man verdoemde de ‘zustermoordenares’ daarna tot doorspoken in de eeuwigheid. Precies twintig jaar later begon het op de Zeedijk te spoken. Uit het huis des onheils klonk ‘gekerm, geklaag en geschreeuw.’ In 1853 spookte het weer wekenlang op de Zeedijk. Maar in 1953 liet Helena niets van zich horen, hoewel het oude vrouwtje dat boven het café woonde nog speciaal koffie voor haar had gezet. Het dorpje Ruigoord, een voormalig eiland in het IJ, moest in 1973 plaatsmaken voor de aanleg van een nieuwe Amsterdamse oliehaven. Bewoners werden uitgekocht en verhuisden naar Spaarndam, Halfweg en Zwanenburg. Op zondag 22 juli 1973 vond in de Ruigoordse Sint-Gertrudiskerk de laatste mis plaats. Een dag later barricadeerden Amsterdamse kunstenaars de weg naar het dorp en kraakten de huizen, om sloop te voorkomen. Ze kregen hulp van de pastoor, die de sleutel van de pastorie en de kerk had gegeven. Diezelfde dag nog trok Amsterdam de sloopvergunning voorlopig in. De kerk werd door de nieuwe bewoners in gebruik genomen als actiecentrum en kinderboerderij. De dorpsgemeenschap tekende in 2017 een nieuw contract met het Havenbedrijf, waarmee het voortbestaan van Ruigoord is verzekerd tot 2027. Ondanks bewaking, brandwerende kleding en een automatische blusinstallatie werd de Reus van Amsterdam, een gigantische reclamepop op de Dam, in de vroege uren van zondag 16 juli 1978 door brand geveld. De actiegroep Reuze-jammer eiste de brandstichting op. Kort voordat de reus in mei op de Dam werd geplaatst, was het hoofd al ontvreemd uit een werkplaats aan de Hoogte Kadijk en in brand gestoken. Sindsdien werd het geesteskind van ontwerper Ton Giesbergen bewaakt. De bewaker die op het moment van de brandstichting in het gevaarte een reparatie aan het uitvoeren was, wist ternauwernood te ontsnappen aan de vuurzee. De omstreden en geliefde reus, gemaakt om een stalen frame met veel kunststof, was het middelpunt van de actie Amsterdam Reuzestad, waarmee vier grootwinkelbedrijven winkelpubliek naar het centrum wilden trekken. De reus was tegen brandschade verzekerd, maar een nieuw exemplaar kwam er niet. ‘Als u niet naar ons wilt luisteren, dan zal ik u op deze manier wakker schudden,” waarschuwt Ilse Kreymborg (31) op de jaarvergadering van het kwakkelende modeconcern Kreymborg bij het gooien van een asbak door de ramen. Als nazaat van oprichter Anton Kreymborg en mede-eigenaar van de familieaandelen is ze boos op de directie, nu uitbetaling van het dividend wederom uitblijft. “Vijf jaar lang proberen wij een oplossing te vinden voor de moeilijkheden, en al die tijd is er niks gedaan. Wij willen nou wel eens geld zien.” Ook verwijt ze de directie vriendjespolitiek: “Mijn broers krijgen geen topfuncties aangeboden, terwijl ze daarvoor wel zijn opgeleid.” De directie reageert de volgende dag, 16 juli, met schorsing van haar broer Hans als filiaalchef. Na een uitvaartdienst in de Rozenkranskerk in de Jacob Obrechtstraat wordt op 10 juli 1945 Theo Dobbe met militair eerbetoon herbegraven op de rooms-katholieke begraafplaats Buitenveldert. Dobbe, of ‘Oome Jan’ zoals hij in verzetskringen werd genoemd, was september 1944 doodgeschoten in Dieren door twee leden van de Sicherheitsdienst. Zijn stoffelijk overschot werd na de Duitse capitulatie teruggevonden, tijdelijk begraven in Dieren en uiteindelijk overgebracht naar zijn geboorteplaats Amsterdam. Dobbe ging direct na de meidagen 1940 al in het gewapend verzet. Op 14 mei 1941 pleegde zijn groep een bomaanslag op een villa aan de Bernard Zweerskade, waar Duitse officieren waren gehuisvest. Dobbe wist na een arrestatie te ontsnappen, waarna hij bij verstek ter dood werd veroordeeld. De meest beladen tram van Amsterdam is er een die nooit meer zal rijden, beloofde het GVB in 1997 na forse kritiek op het voornemen een toeristentram het vrije cijfer 8 te geven. Wisten ze niet dat tram 8 in de oorlog was gebruikt om Joden te deporteren? Lijn 8 reed van de Rivierenbuurt naar het Centraal Station, dwars door de Jodenbuurt. Op zondagochtenden was het de drukste tramlijn van de stad, vanwege de populaire markt op Uilenburg, totdat het Joden eind juni 1942 werd verboden met het openbaar vervoer te reizen. Bij gebrek aan passagiers werd de lijn op 9 juli 1942 opgeheven. Een week later begonnen de grootschalige nachtelijke tramdeportaties. Over de route van tram 8, maar ook over die van de lijnen 7, 9, 16 en 24. Over de Amstel, bij de Magere Brug, klinkt zaterdagmorgen 3 juli 1971 een harde knal. Net op het moment dat twee politieboten met schuimende boeggolven aanstormen om assistentie te verlenen bij het opdreggen van het lijk van een oudere dame. De drenkeling springt daarna weer te water: het blijkt een verklede stuntman. De filmcrew van de nieuwste James Bondfilm, Diamonds Are Forever, is in de stad. Dat lijk staat in het script van de in en langs de Amstel gedraaide scènes met Sean Connery. De harde knal niet. Die blijkt het luidruchtig protest van woonbootbewoner Bruinewoud, die met een wanhoopsschot uit een alarmpistool zijn waardevolle collectie porseleinen bierbekers probeert te behoeden voor volgende verwoestende boeggolven van de politieboten. Op 1 juli 1984 stopte het personeelsvervoer over het water naar het Shell-laboratorium in Noord. Een beslissing die ‘de nodige emoties’ opriep, volgens personeelsblad LabSpiegel. Sinds de opening van het complex op de plaats van het voormalige galgenveld, in februari 1914, was het personeel het IJ overgezet met bedrijfsbootjes. In de vroege jaren met sleepboten en dekschuiten. Schepen, waarmee in de Hongerwinter ook voedseltochten werden gemaakt. Zo loodste schipper Willem Los een lading aardappelen van de Wieringermeerpolder naar Amsterdam, drie weken zigzaggend door de polders om aan de Duitse controles te ontkomen. Later werden ook schepen gehuurd van de rederijen Koppe en Boekel. ‘Lange tijd werd de steiger bij het Noord-Zuidhollandsch Koffiehuis gebruikt voor de schepen van ons lab en daar was het gezellig wachten op de boot…,’ aldus LabSpiegel. Jan Olij opende in 1928 in het Vondelpark het Indisch Theehuis, een in ‘exotische stijl’ gebouwde horecapaviljoen naar een ontwerp van de broers Herman en Jan Baanders. De Amsterdammers noemden het door de chaletstijl al snel het Zwitsersche Theehuis. Olij was trots op zijn nieuwe etablissement met pachterswoning, op de plek van zijn oude houten drinkstalletje. In de vroege uren van zondag 28 juni 1936 mopperde zijn vrouw Marretje op de drukke mussen in de rietenkap. Het bleken echter vlammen: binnen een uur restte er slechts een houten skelet. Kortstuiting, zei de brandweer, maar in 1942 bekende een inbreker alsnog de brandstichting. Het parkbestuur koos niet voor herbouw, maar voor een modern rond gebouw van glas en staal. Dat Blauwe Theehuis, van Herman Baanders, is sinds 2018 proeflokaal van Brouwerij ’t IJ. Kerkenraadsvoorzitter dominee A.J. Westhoff had de deur van de consistoriekamer laten voorzien van nieuwe sloten, versterkt en twee potige portiers ingehuurd. Desondanks wist een groepje mannenbroeders onder leiding van Abraham Kuyper op woensdag 6 januari 1886 met geweld bezit te nemen van de ruimte in de Nieuwe Kerk waar de eigendomsbewijzen van de kerkelijke goederen lagen. Kuyper had de rechtzinnige gelovigen al hun eigen krant, politieke partij en universiteit gegeven. Met de bezettingsactie wilde hij de modernistische vrijzinnigen binnen de kerkenraad buitenspel zetten. De bezetting werd een jaar volgehouden, een scheuring binnen de hervormde kerk bleek onoverkomelijk. De gehavende ‘deur van Kuyper’ in de kerk herinnerde jarenlang aan de pijnlijke kerkscheuring. En verhuisde in 1979 naar Museum Catharijneconvent in Utrecht. Eigenaar Ahold kondigt op 6 januari 1978 de sluiting aan van het VAMI-restaurant in de Kalverstraat 171. De definitieve sluitingsdatum is afhankelijk van het overleg met de vakbonden en verkoop van het pand. Het concept is volgens Ahold verouderd, terwijl de Kalverstraat vooral steeds meer jong publiek trekt. De ‘lunchroom voor de gewone man’ was oorspronkelijk eigendom van de Verenigde Amsterdamse Melk Inrichtingen (VAMI). En geliefd om de poffertjes, ijs uit de eigen melkfabriek aan de Prinsengracht en redelijk geprijsde stamppotten en complete maaltijden. Na de overname door Ahold werd de melkinrichting afgestoten en werd er OLA-ijs geserveerd. Ook Dik Trom gaat in een van zijn boeken poffertjes eten bij VAMI. Serveerster A. Koppens in Het Parool. “Als kinderen daarnaar vragen, zeggen wij: kijk, op die stoel heeft Dik Trom gezeten en daar mag jij nu op zitten.” Modeontwerper Dick Holthaus ligt eind 1960 overhoop met zijn buren in de Vondelstraat. Op maandag 19 december dient zelfs een kort geding tegen de ‘gruwelijk ossenbloedrood’ gekleurde muren van de hal van zijn benedenwoning. “Voorbijgangers krijgen vanaf de straat de indruk dat het een huis van lichte zeden betreft,” meent de advocaat van de buren. De rechter wordt door de raadsman van Holthaus bedolven onder stapels Franse modetijdschriften om aan te tonen dat het gaat om ‘verantwoord gebruik van functioneel rood’ in een modern interieur. “Wat in Frankrijk kan, behoeft hier nog niet te kunnen,” riposteert de advocaat van de klagers. Rechter U. Stheeman stelt de uitspraak uit, pakt de fiets en inspecteert eerst de hal: “Dit is rood.” ‘Een grootste manifestatie van verbondenheid en trouw aan den Führer en den Leider der NSB,’ zo omschreef De Telegraaf de partijbijeenkomst op zondag 13 december 1942 van de Nationaal Socialistische Beweging der Nederlanden, in ‘een tot de allerlaatste plaats’ bezette grote zaal van het Concertgebouw. Rijkscommissaris Arthur Seyss Inquart betrok de NSB officieel bij het landbestuur en riep partijleider Anton Mussert uit tot ‘Leider van het Nederlandsche Volk’. Tot grote tevredenheid van NSB-partijbons Cornelis van Geelkerken: “De laatste drie jaren heeft men wel het meest van ons gevraagd, omdat toen onze wensen en verlangens bij alles ten achter moesten worden gesteld. Voor landverraders zijn wij uitgemaakt, doch het is nu wel duidelijk, wie de landverraders zijn.” Waarna twee coupletten van het Oostlandlied werden gezongen, en elf leden van de Jeugdstorm de zaal binnenmarcheerden om de elf gewestvlaggen aan hun leider te presenteren. Jordanees Toon Klepper (41) speelt in de nieuwe Franse filmkomedie Traffic van Jacques Tati de rol van garagist. En daar is hij trots op, vertelt hij 10 december 1970 in Het Parool. In de film reist Tati als zijn alter ego Monsieur Hulot met een nog geheime nieuwe luxe sportwagen van Parijs naar de AutoRAI. Volgens het artikel werd ‘de rossige, wat corpulente Toon’ voor de rol gecast in zijn stamkoffiehuis Puck op de Brouwersgracht, en zal hij in januari zijn rol inspreken in Parijs. “Het is volgens hen erg moeilijk om een Fransman te vinden die Engels met een Hollands accent spreekt.” Volgens Toon is Tati tevreden. “Ik heb nooit eerder geacteerd, maar in de Jordaan zijn we allemaal toneelspelers.” De reislustige Duitse circusfamilie Carré reisde met hun paardendressuurnummer door heel Europa. Vanaf 1864 verzorgde de familie ook optredens in Nederland, in Amsterdam op het Amstelveld tijdens de jaarlijkse kermis. Na het gemeentelijke kermisverbod kocht Carré een terrein aan de Amstel waar hij een houten circustent liet bouwen. Het brandgevaarlijke gevaarte werd zeven jaar later vervangen door een imposant stenen circustheater. ‘Het is een paleis, dat u door zijne afmetingen niet alleen, maar door zijne inrichting aan iets vorstelijks doet denken,’ jubelde de Nieuwe Rotterdamsche Courant bij de opening op 3 december 1887. ‘Breede toegangen, gemakkelijke trappen, fraaie koffiekamers en foyers – en dan de hoofdzaak: eene kleurrijk gedecoreerde zaal, imposant door hare wijdte en hoogte.’ Het circustheater kreeg later een tweede leven als variététheater. In 1968 dreigde even sloop. Een vastgoedtycoon droomde van de bouw van een hotel, parkeergarage of gevangenis. Begin december 1943 werd Piet Mijksenaar (1901-1975) benoemd tot hoofd van het nieuwe gemeentelijke Bureau Ontruimingen. Als hoofd Voorlichting, Propaganda en Vreemdelingenverkeer had hij na de capitulatie in mei 1940 al ijverig gebouwen gevorderd voor inkwartiering van de Duitse troepen. Met dezelfde inzet stortte hij zich op een zo efficiënt mogelijk verloop van de gedwongen verhuizing van 80.000 Amsterdamse Joden. Zijn gemeentelijke garantstelling aan verhuisbedrijven maakte een einde aan opgelopen vertragingen. Daarbij schroomde hij ook niet om ambtenaren en andere diensten onder druk te zetten, bleek vier jaar geleden uit onderzoek van historicus Stephan Steinmetz. Mijksenaar mocht na de bevrijding aanblijven als hoofd Voorlichting, trad zelfs toe tot het Militair Gezag en werd geëerd voor het redden van twee Joden uit de Hollandsche Schouwburg. De Amsterdamse zwemster Iet van Feggelen (1921-2012) was een fenomeen op de rugslag. Op 21 november 1938 verbeterde ze haar eigen wereldrecord op de 100 meter rugslag, tijdens de zweminterland Nederland-Indië. ‘Het was al meer dan een week geleden dat let van Feggelen voor het laatst een wereldrecord verbeterd had,’ aldus De Telegraaf na haar nieuwe wereldrecord van 1 minuut en 13 seconden. Ze grossierde dan ook in wereldrecords, maar werd door de oorlog weerhouden van kans op Olympisch goud. Haar vader richtte in 1939 zwem- en waterpolo vereniging De Meeuwen op, na een conflict met zwemvereniging Het Y over de trainingsfaciliteiten voor zijn dochter. In 1947 introduceerde Iet van Feggelen het kunstzwemmen in Nederland met de Bathing Beauties, de kunstzwemafdeling van De Meeuwen. Met veel bombarie werd op 13 november 1996 het filiaal van de Amerikaanse restaurantketen Planet Hollywood geopend, in de voormalige bioscoop Cineac. Ook bij de opening van de Cineac, november 1933, rukte de pers uit. Het enthousiasme voor de opvallende constructie van architect Jan Duiker in de Reguliersbreestraat, opgetrokken uit staal, glas en beton, kende geen grenzen. Zowel het gebouw als de functie, een doorlopend bioscoopjournaal, waren uniek voor Nederland. De Cineac, onderdeel van het Franse Cinéma Actuel, werkte samen met het Algemeen Dagblad. Kunsthistoricus Erik Mattie prees in Ons Amsterdam dat met de komst van de Amerikaanse keten de oorspronkelijke gevel van Duiker weer in ere was hersteld. Maar was minder gelukkig met de aankleding van de zaal met filmparafernalia: ‘Elke subtiliteit van Duiker is aan het oog onttrokken door de romantiek van een tienerkamer, met de bijhorende rotzooi.’ Lees ook het oude overzicht terug.||https://www.parool.nl/ps/1972-eerste-kamerlid-stelt-vragen-over-clubarts-ajax~bebdb4c1/
2022-08-15||Veroordeelde R. Kelly staat opnieuw terecht voor misbruikzaken||Eind juni werd Kelly in New York al schuldig bevonden in een vergelijkbare zaak. Voor onder meer het leiden van een organisatie die als doel had vrouwen en minderjarige meisjes te misbruiken, kreeg hij een celstraf van dertig jaar opgelegd. Ook werd hij schuldig bevonden aan vrijheidsberoving, dwangarbeid en verschillende overtredingen van de zogeheten Amerikaanse Mann Act, de federale wetgeving rond mensenhandel. Voor de nieuwe zaak is hij half juli van New York overgeplaatst naar een gevangenis in Chicago. De zaak in Chicago volgt veertien jaar na een eerder proces tegen de zanger in de staat Illinois. Ook in die zaak werd hij beschuldigd van seksueel wangedrag tegenover minderjarige vrouwen, maar werd toen uiteindelijk vrijgesproken. Officieren van justitie in Chicago zeggen nu dat Kelly en twee van zijn voormalige werknemers de uitkomst van de zaak probeerden te manipuleren door getuigen en slachtoffers om te kopen. Kelly en zijn werknemers beweren zich hier niet schuldig aan te hebben gemaakt. Amerikaanse media, waaronder The New York Times, verwachten dat het verloop van deze rechtszaak anders zal zijn dan die in New York. Waar er in dat proces op zittingsdagen slechts een handjevol fans bij de rechtbank stond om de zanger te steunen, worden er in Kelly’s geboorteplaats Chicago veel meer verwacht. Hij zou er nog altijd veel fans hebben. De verhalen rond het misbruik door Kelly stammen al uit de jaren negentig en namen toe in aantal na het verschijnen van de documentaireserie Surviving R. Kelly uit 2019. Hierin beweerden meerdere vrouwen op minderjarige leeftijd slachtoffer van hem te zijn geworden. Na het zien van de beelden riepen openbaar aanklagers in Chicago vermeende slachtoffers op naar voren te komen.||https://www.parool.nl/kunst-media/veroordeelde-r-kelly-staat-opnieuw-terecht-voor-misbruikzaken~b1e041a4/
2022-08-15||Erik ten Hag en directie Manchester United hebben buik vol van Cristiano Ronaldo||Op één van de warmste dagen van het jaar liet coach Erik ten Hag de spelers van Manchester United naar trainingscomplex Carrington komen om in de brandende zon een lange duurloop te doen. Tot ergernis van de Nederlander legde zijn team 13,8 kilometer minder af dan Brentford, zaterdagavond tijdens de afstraffing in Londen. Gelijktijdig spuwden officials van de club hun gal over de klagende Cristiano Ronaldo. Zo kalm als Ten Hag in het Community Stadium sprak over de tweede nederlaag op rij, zo furieus reageerde hij op de terugweg naar Manchester. In zijn ogen toonde zijn elftal minder ‘honger’ dan de tegenstander. En de statistieken gaven hem gelijk. Enkele spelers, vooral voorin, liepen er de kantjes vanaf. Ook de situatie rond sterspeler Ronaldo escaleerde. De 37-jarige spits kreeg een plek in de basis, maar deed niets om zijn nerveuze ploeggenoten op te peppen of zijn ervaring te benutten om het tij te keren. De Portugees had de voorbereiding in Azië en Australië al gemist vanwege ‘familieomstandigheden’ en liet bij terugkeer op Old Trafford weten de club te willen verlaten. Zijn narrige humeur, zo lekte zondag uit, verziekt de sfeer in de kleedkamer. Ten Hag liet de explosieve situatie lang rusten, totdat Brentford zijn ploeg vernederde. The Times citeerde een bron die stelde dat Ronaldo rondloopt met ‘een donderwolk boven zijn hoofd’. Het lijkt onwaarschijnlijk dat zulke informatie naar buiten komt zonder het fiat van de coach. Ten Hag én de directie hebben hun buik vol van de vijfvoudig winnaar van de Gouden Bal, die 550.000 euro per week verdient. De oorlogsverklaring kon niet uitblijven. Bij zijn debuut op Old Trafford tegen Brighton & Hove Albion (1-2) koos Ten Hag voor een formatie met Christian Eriksen als ‘valse’ spits. Ronaldo, die zonder toestemming het stadion verliet tijdens het laatste oefenduel met Rayo Vallecano, was officieel niet ‘fit genoeg’ om te starten. Tegen Brentford speelde hij wél de volle negentig minuten, wat de eerdere lezing in een ander daglicht plaatst. Of het machtsvertoon van Ten Hag hem gaat helpen, blijft de vraag. De Amerikaanse familie Glazer, eigenaar van de club, ziet Ronaldo vanwege zijn commerciële waarde niet graag vertrekken. Dat Manchester United mét hem de laatste plek van de ranglijst van de Premier League bezet, legt mogelijk enig gewicht in de schaal. De clubaandelen bereikten afgelopen week een dieptepunt. Sponsors verliezen interesse. Bekijk hier de samenvatting van Brentford - Manchester United Ten Hag wil, om stappen voorwaarts te zetten, toptalent toevoegen aan de kwaliteitsarme ploeg. De missie om Frenkie de Jong over te nemen dreigt te mislukken. Ook Cody Gakpo van PSV staat op Ten Hags verlanglijst, maar de aanvaller staat evenmin te trappelen om naar Old Trafford te gaan. Zonder constructieve steun van de directie op de transfermarkt stevent United af op een langdurig drama. Volgende week maandag komt Liverpool op bezoek. De ploeg van trainer Jürgen Klopp won vorig seizoen twee keer van Manchester United (5-0 en 4-0). De timing van Ten Hags straftraining lijkt een bewuste keuze: in de wetenschap dat hij met de huidige groep op korte termijn weinig voor elkaar krijgt, moet er razendsnel actie worden ondernomen. De ruzie met Ronaldo zorgt wellicht voor de benodigde steekvlam.||https://www.parool.nl/sport/erik-ten-hag-en-directie-manchester-united-hebben-buik-vol-van-cristiano-ronaldo~bf6c9e21/
2022-08-15||Alfred Schreuder lijkt drie weken voor de Champions League zijn ideale aanval gevonden te hebben||Als Steven Bergwijn zelf een man of the match had mogen aanwijzen, had hij waarschijnlijk voor een ander gekozen: Antony. “Ik vind het prachtig om hem te zien spelen. De dingen die hij doet, doe je vooral op het pleintje.” Toch was het Bergwijn zelf die de trofee in ontvangst nam. De reden? Een hattrick. Voor het eerst sinds zijn profdebuut voor PSV acht jaar geleden nam de rappe aanvaller drie treffers in een officiële wedstrijd voor zijn rekening. “Ik was wel op deze hattrick aan het jagen, ja,” stelde Bergwijn met een grijns van oor tot oor. “Ik heb al vaker gehad dat ik twee goals maakte en dat het daarbij bleef. Vandaag voelde ik dat-ie er deze keer wél zou komen.” Na vijf minuten waarschijnlijk al, want toen had hij zijn eerste goal al te pakken. Een voorzet van Devyne Rensch ramde hij na een borstaanname uit de draai in het dak van het doel. “Dat vond ik de mooiste,” zei Bergwijn, die op slag van rust op aangeven van Antony de 3-1 in het doel kopte en met een krul in de bovenhoek zijn primeur na een klein uur beleefde. Het publiek in de Arena zag met Bergwijn niet alleen een potentiële eredivisietopscorer aan het werk, de gehele voorhoede van Ajax met de vier kanonnen aan de aftrap (Bergwijn, Antony, Brian Brobbey en Dusan Tadic) draaide onmiddellijk als een tierelier. Dat de recordaankoop drie keer kon toeslaan, had ook te maken met de manier waarop teamgenoten hem van ruimte en bruikbare ballen voorzagen. Spelers van Groningen kwamen handen en voeten tekort. Steeds waren Tadic en Brobbey aanspeelbaar. En had de ploeg van Frank Wormuth de as eens dichtgemetseld, dan trok Ajax over de flank. Daar toverde Antony dan, of zat de verrassing in de overlappingen. Dat leverde zes treffers op, waar doelman Michael Verrips de dubbele cijfers voorkwam. “Het ging lekker,” constateerde Bergwijn met gevoel voor understatement. “We hebben een fantastisch team met heel veel goede spelers. Zoveel topspelers, dat is een luxe. We krijgen veel vrijheid van de trainer, zolang de posities maar goed bezet blijven. Dan wissel ik even met Antony van flank. Dat is moeilijk voor tegenstanders en dan heb je Brobbey die zo sterk is. Dat is gewoon echt lastig te verdedigen.” Zo lijkt Schreuder, ruim een maand na het aansluiten van zijn internationals en drie weken voor de aftrap van de Champions League, zijn ideale aanval en misschien wel ideale elftal gevonden te hebben, met Steven Berghuis vooralsnog als voornaamste slachtoffer. “Ik zag een heel goed Ajax, met veel dynamiek en variatie in het spel, waarmee we mooie goals maakten, voldoende kansen creëerden, drie punten pakten en het publiek vermaakten,” aldus de coach. Hoewel Brobbey niet scoorde, toonde hij zich andermaal waardevol als aanspeelpunt. “We hadden hem nu ook negentig minuten kunnen laten spelen, maar we moeten het opbouwen. Hij is immers een extreem explosieve speler en heeft ook de trainingsintensiteit nodig. En als hij top traint, zoals afgelopen week, zou ik gek zijn als ik dat volgende week niet doe.” Tegen Sparta is Bergwijn er in elk geval weer bij. In zijn eerste drie wedstrijden voor Ajax trof de recordaankoop, vorige maand voor dik 31 miljoen euro verlost uit zijn reserverol bij Spurs, al vier keer doel. De verklaring van de international? “Plezier is het belangrijkste. Als je je werk met plezier doet, dan gaat het automatisch goed. En dat ik dat plezier hier bij Ajax zo snel heb teruggevonden, maakt me wel blij.”||https://www.parool.nl/sport/alfred-schreuder-lijkt-drie-weken-voor-de-champions-league-zijn-ideale-aanval-gevonden-te-hebben~bf533093/
2022-08-15||Nederland herdenkt einde van WOII en de Japanse bezetting||De herdenking van de Japanse bezetting van Nederlands-Indië is na twee coronajaren weer voor iedereen vrij toegankelijk. De voorzitters van de Eerste en Tweede Kamer, die zondag al een krans hebben gelegd bij de Indische plaquette in het Tweede Kamergebouw, zullen maandag aanwezig zijn, evenals minister-president Mark Rutte. Beau Schneider, zoon van de dit jaar overleden acteur Eric Schneider, is dit jaar de hoofdspreker bij de Nationale Herdenking. Eric Schneider werd geboren in Nederlands-Indië en was 7 jaar oud toen de Japanners Java binnenvielen. Hij bracht de oorlog door in interneringskampen, terwijl zijn vader aan de beruchte Birma-spoorlijn moest werken. Schneider was in 1988 de eerste spreker toen het Indisch Monument werd onthuld en in 2015 sprak hij opnieuw bij de herdenking, toen in het bijzijn van zijn zoon Beau. Dat Beau, zelf ook acteur, nu zonder zijn vader mag spreken vindt hij een eer. “Voor mij wordt dit een bijzonder afscheid van Eric.” Hij wil het persoonlijke verhaal van zijn vader en opa vertellen en hoe dat doorwerkt in zijn eigen leven. Hij ziet zichzelf niet als slachtoffer, maar wil graag meeleven met mensen die dat wel waren. Ook wil Beau graag het belang van herdenken duidelijk maken aan jonge mensen. “We weten dat een oorlog nooit de moeite waard is. Hoeveel pijn, verdriet en ellende dat met zich meebrengt. Hoeveel een oorlog kapotmaakt. Toch lijken we er niet van te leren.” Jaarlijks worden in Amstelveen alle slachtoffers die in de oorlog in Nederlands-Indië vielen, herdacht. De Stichting Herdenking Gevallenen en Slachtoffers in Nederlands-Indië organiseerde de herdenking die zondagavond plaatsvond. Bij het Indië-monument in het Broersepark werden kransen gelegd, gevolgd door toespraken van onder meer burgemeester van Amstelveen Tjapko Poppens en gastspreker Willy Glorius-Jansen.||https://www.parool.nl/nederland/nederland-herdenkt-einde-van-woii-en-de-japanse-bezetting~bb74a46f/
2022-08-15||Tijdens Zomergasten met Lieke Marsman keek Janine Abbring steeds hulpelozer||Ze had bewust energie gespaard, vertelde ze aan het begin van Zomergasten. Maar gaandeweg de uitzending zag Lips Dichter des Vaderlands Lieke Marsman vermoeid raken. Slechts vijf weken nadat haar rechterarm en schouder waren geamputeerd zat ze tegenover presentator Janine Abbring voor drie uur live televisie. “Met een make-upje kan je veel doen.” Het verlies van het lichaamsdeel deed haar niet zoveel, vertelde ze. Had ze ervoor gekozen de arm en schouder te behouden, dan zou ze veel meer pijn hebben gehad dan nu. Dan zou het snel naarder zijn geworden. Nu was het gewoon pijn, het betekende verder niet zoveel voor haar. Nuchter, indrukwekkend. Marsman is ziek, ze zal vroeg of laat overlijden aan kanker, en ze is open over haar gezondheid. Maar ze neemt ook scherp en humoristisch deel aan het maatschappelijk debat, ze roert zich op Twitter en ze is jong, vrouw en dichter: het had zomaar een gedenkwaardige Zomergasten kunnen worden. En hoewel Lips geïntrigeerd was en bleef door Marsman en haar televisieavond, betrapte hij zichzelf erop dat zijn gedachten toch regelmatig afdreven, zoals wel vaker tijdens Zomergasten. Marsman koos voor fragmenten uit programma’s die zich niet makkelijk in vijf minuten lieten gebruiken. Over collega-dichter Gerrit Kouwenaar, leven na de dood en nog zo wat. Fragmenten waar regelmatig geen touw aan vast te knopen was, maar waarbij Marsman vaak ook niet verder kwam dan dat het ‘gewoon goed’ was. Abbring, van wie Lips zich wel eens afvraagt of ze eigenlijk wel gelukkig is als presentator, keek hulpelozer en hulpelozer. Stel toch gewoon een vráág, dacht Lips even na tienen, al is het er maar één. Abbring wilde er niet aan. Het is jouw avond, bleef ze maar benadrukken tegen Marsman. Daardoor was het niet bepaald Lips’ televisieavondje. Reageren? hanlips@parool.nl.||https://www.parool.nl/kunst-media/tijdens-zomergasten-met-lieke-marsman-keek-janine-abbring-steeds-hulpelozer~b806173b/
2022-08-15||‘Willekeur’ bij selectie van Afghanen die naar Nederland kunnen komen: ‘Mensen worden vermangeld in de bureaucratie’||Tijdens en na de machtsovername door de Taliban in Afghanistan werd in Nederland een lijst samengesteld, met daarop Afghanen die in hun thuisland voor Nederlandse organisaties werkten en hier asiel zouden krijgen. Ruim 4000 mensen die uiteindelijk op de lijst kwamen te staan zijn al naar Nederland gehaald. Voor eind september moeten de laatste 480 hierheen komen. Vrijwillige belangenbehartigers en advocaten maken zich grote zorgen om de Afghanen die wél voor Nederlanders werkten, maar niet op de lijst zijn gezet. Zij zeggen dat er sprake is van willekeur, maar tegen de beslissing om niet op de lijst te worden gezet kan geen bezwaar worden gemaakt. Ook lukt het niet in gesprek te gaan. Anne-Marie Snels, oud-voorzitter van defensievakbond AFMP FNV: “We zien dat onder collega’s met eenzelfde functie de één wel mag komen, de ander niet. Mensen worden vermangeld in de Haagse bureaucratie, dat is onacceptabel. Het motto is: we laten niemand achter.” Dat gebeurt echter wel, zegt ook advocaat Barbara Wegelin. Met een groep advocaten staat zij zo’n 200 mensen bij die nu buiten de boot vallen; het is onduidelijk hoeveel anderen er nog zijn. Omdat binnen de overheid geen bezwaar kan worden gemaakt, moet de gang naar de rechter gemaakt worden. “Op dit moment loopt een procedure die moet bepalen welke rechter over deze zaken moet beslissen. Wij vinden dat de bestuursrechter dat moet doen.” Omdat de beslissing daarover al lang op zich laat wachten, is onlangs geprobeerd een zaak bij de burgerlijke rechtbank aanhangig te maken. Een zogenoemde fixer, die bemiddelde voor een Nederlandse journalist, mag niet naar Nederland komen, zijn collega wél. De rechter erkent in het vonnis dat de fixer valt onder een motie van de Tweede Kamer, die bepaalt dat mensen zoals hij naar Nederland zouden moeten kunnen komen, en dat het gevaar dat hij in Afghanistan loopt nog altijd reëel is. Maar: de keuze om hem niet te selecteren voor komst naar Nederland valt onder ‘beleidsvrijheid van de Staat’. Wegelin: “Het is dus een politieke kwestie, maar Nederland is Afghanistan vergeten. De Tweede Kamer is inmiddels bezig met andere zaken, zoals Oekraïne. De selectie die in willekeur en chaos tot stand kwam wordt zo niet getoetst. Aan Afghanen is dit niet uit te leggen.” Een woordvoerder van Buitenlandse Zaken laat weten dat het op dit moment niet aan de orde is om meer mensen in Nederland toe te laten. Ze denkt dat de lijst zoals die nu is afdoende is. “Ik denk wel dat we een compleet beeld hebben.”||https://www.parool.nl/nederland/willekeur-bij-selectie-van-afghanen-die-naar-nederland-kunnen-komen-mensen-worden-vermangeld-in-de-bureaucratie~ba276fd6/
2022-08-15||De turnvrouwen komen weer nader tot elkaar: ‘Eerst het plezier, dan de prestatie’||Een omvangrijk dossier vol grensoverschrijdend gedrag, rechtszaken, conflicten tussen turnsters onderling, geen bondscoach en bovendien een topsportprogramma dat lange tijd stillag: het vrouwelijk turnen lag in Nederland volledig op haar gat. Voor de Europese kampioenschappen moest er onder de donkere wolken in sneltreinvaart toch weer een team worden klaargestoomd. Twee Jeroenen kregen de taak het tij te keren. Jeroen van Leeuwen, de nieuwe technisch directeur, begon in mei en haalde Jeroen Jacobs over bondscoach van de vrouwen te worden. Die begon in juli, vijf weken voor het dit EK. “Kort dag,” zegt Jacobs dan ook. Ze haalden de vrouwen die bij dit toernooi het team zouden vormen, bewust weer bij elkaar. Een week in een hotel in Heerenveen en een week in een hotel in Rotterdam. Doel: na al het gedonder en rumoer kijken of er weer een eenheid kon worden gesmeed. ’s Avonds werd er gekaart en er waren uitjes: zwemmen en skûtsjesilen. Jacobs legde in de hal menig oefening stil om te overleggen en dronk ook ‘heel veel bakkies’. Van Leeuwen en Jacobs luisterden naar de wensen van de turnsters, in de zoektocht om de eilandjes weer enigszins met elkaar te verbinden. “Het belangrijkste is dat ze weer goed in hun vel zitten,” stelt Jacobs in de gangen van de Olympiahalle, na de teamfinale zaterdagmiddag. Hij zegt het met een grote grijns, want ook het resultaat is goed gebleken. De prestaties van Naomi Visser, Tisha Volleman, Vera van Pol en Sanna Veerman in de landenfinale zijn goed voor een vierde plaats. “Boven verwachting, ongelooflijk knap,” vindt Jacobs. Van Leeuwen vond het donderdag na de kwalificatie al geslaagd. Het toernooi moest vooral ‘fijn’ zijn. “Met name omdat de afgelopen twee jaren niet makkelijk zijn geweest. Ze hebben doorgetraind, maar niet met elkaar. Dat ze hier dan na zo’n korte aanloop staan als team en het zo goed hebben gedaan, dat gunde ik ze echt. En ik gunde ze ook het plezier. Dat is de basis. Topsport is grenzen verleggen, en dat doet soms pijn, maar presteren en een plezierige sfeer in het team kunnen hand in hand gaan.” Positieve uitschieter is de 20-jarige Naomi Visser, die zich ook voor twee toestelfinales plaatst. Na de teamfinale van zaterdag zegt ze: “Ik vond het supermooi weer een team te zijn, de sfeer was heel goed. Dat voelde top. Ik denk dat we na veel rumoer weer goed bij elkaar zijn gekomen.” Blijft de vraag of de weg omhoog nu ook echt is ingezet. Er zijn nog enkele lopende zaken, conflicten die nog niet zijn opgelost. Zo waren Lieke en Sanne Wevers er niet bij, zij hebben met pa Vincent een professioneel team opgericht, buiten de bond om. Tegen de van grensoverschrijdend gedrag vrijgesproken coach loopt nog een beroep. Vera van Pol werd op dit toernooi nog gevraagd naar haar stevige uitspraken in het verleden over Sanne Wevers. Die stapte uit onvrede uit de nationale turnselectie, maar Van der Pol zei nog altijd achter haar mening te staan. Ook Eythora Thorsdottir ontbrak in München. Of zij er later dit jaar op de WK wel weer bij zijn? Niemand die hetweet of wil zeggen. “Afwachten,” zegt Visser, die ook voor trainen bij het Weversteam kiest. “Ik kan het niet inschatten.” Van Leeuwen, hiervoor directielid bij voetbalclub PEC Zwolle, komt in elk geval stoïcijns over. Steevast hamerend op de positiviteit, het teamgevoel en een zorgvuldig uitgestippelde route richting de Spelen van Los Angeles. De toernooien tot die tijd zijn tussenstations. “We moeten het van de grond af weer opbouwen en dan ben ik ervan overtuigd dat we in 2028 weer echt kunnen presteren.” De huidige generatie wil in elk geval niet zolang wachten en heeft zich nu in München ook van het WK verzekerd. Visser: “Deze vierde plaats is een mooi begin.”||https://www.parool.nl/sport/de-turnvrouwen-komen-weer-nader-tot-elkaar-eerst-het-plezier-dan-de-prestatie~bddf91f5/
2022-08-15||Salman Rushdie voelde zich veilig en anoniem in New York, zonder beveiliging||Het gaat iets beter met Salman Rushdie – volgens zijn agent is hij van de beademing af en kan hij praten. Een bevriende schrijver spreekt zelfs van grapjes. Rushdie werd vrijdag ernstig verwond op het podium waar hij nota bene zou spreken over de Verenigde Staten als toevluchtsoord voor bedreigde schrijvers en kunstenaars. De 75-jarige schrijver liep tien steekwonden op, onder meer in zijn hals, buik en een oog Zelf moest de gevierde auteur in de jaren negentig lange tijd onderduiken, nadat de Iraanse ayatollah Khomenei in een fatwa opriep hem te doden omdat hij de religie zou hebben belasterd in zijn boek De duivelsverzen. In New York voelde hij zich weer vrij om gewoon de metro te nemen, zei hij in 2017 in een interview in het AD. “Ik heb al twintig jaar geen beveiliging meer,” zei hij destijds. Vaak kon hij zich anoniem door de stad bewegen, soms werd hij herkend. Die week hield een jonge medereiziger hem in de New Yorkse metro nog een foto van de auteur zelf voor met de vraag of hij het was. “Wat fijn is aan deze stad: dat mensen dan hun schouders ophalen en doorgaan met wat ze aan het doen waren,” zei Rushdie. Hij ging graag naar bokswedstrijden en sprak in de stad af met een vriendengroep die hij zijn ‘Indiase posse’ noemde. De in India geboren Brit Rushdie heeft inmiddels ook een Amerikaans paspoort. “Ik voel me New Yorker. In sommige delen van Amerika voel ik me een buitenlander, maar in New York voel ik me thuis.” Maar vlak bij de stad waar Rushdie zich veilig waande, woonde de man die probeerde hem te doden: Hadi Matar, een 24-jarige Amerikaan, zoon van Libanese ouders. Matar woonde in een voorstad van New York, net over de grens van de staat New Jersey. Hij plande zijn aanval in een rustige, overwegend Spaanstalige middenklassebuurt waar sommige buren Mariabeeldjes in hun voortuin hebben staan. Buren zeggen hem niet te kennen. De eigenaar van een boksschool verderop liet aan persbureau AP weten dat de aanvaller daar recent een serie lessen volgde. Hij kwam op de eigenaar over als een beleefd maar afstandelijk en somber mens. Toen Rushdie naar het noorden reisde om een lezing te geven in Chautauqua, een idyllisch dorp tegen de Canadese grens met een gerenommeerd instituut voor kunst en cultuur, reisde Matar hem achterna. Hij kocht een kaartje voor het evenement, nam de bus en arriveerde zeker een dag van tevoren. Bezoekers van het instituut zeiden tegen Amerikaanse media dat ze hem enkele dagen voor de aanval al hebben gezien op het terrein. “Dit was een gerichte, niet uitgelokte, vooraf geplande aanval op meneer Rushdie,” zei de aanklager toen Matar in gestreept gevangenispak in de rechtbank verscheen voor een eerste zitting. Matar wordt verdacht van mishandeling en poging tot doodslag. Hadi Matar was nog niet geboren toen Salman Rushdie in 1988 zijn Duivelsverzen publiceerde. Een jaar later verklaarde de Iraanse ayatollah Khomeini in een fatwa dat Rushdie gedood moest worden vanwege vermeende godslastering. Iraanse organisaties beloofden 3 miljoen dollar aan de succesvolle moordenaar. Officieel is nog niets duidelijk over het motief van Matar om Rushdie met een mes aan te vallen, maar er zijn signalen dat de in Amerika geboren zoon van Libanese ouders sympathie heeft voor Khomeini en het Iraanse regime. Op een Facebookpagina die mogelijk van hem is, stonden foto’s van Iraanse leiders. Bij zijn arrestatie zou onder meer een vals rijbewijs gevonden zijn met de naam van een leider van Hezbollah, de door Iran gesteunde militante groep. De familie van Matar komt uit het Zuid-Libanese dorp Yaroun. Bezoekende journalisten zagen er vlaggen van Hezbollah en portretten van de helden van het Iraanse regime, onder wie ayatollah Khomeini. Op school in de omgeving van Los Angeles, waar Matar opgroeide, deed hij mee aan de debatclub en had hij een groepje vrienden, volgens een klasgenoot die met nieuwssite Daily Beast sprak, Gabriel Sánchez. “Hij was een vrome moslim en een van de weinige dingen waarvan ik me herinner dat ik er met hem over sprak was aardig en behulpzaam zijn,” aldus Sánchez.||https://www.parool.nl/wereld/salman-rushdie-voelde-zich-veilig-en-anoniem-in-new-york-zonder-beveiliging~bbae0326/
2022-08-15||Boodschappen steeds duurder: ‘Ik heb regelmatig iets in mijn handen waarvan ik denk: jezusmina, écht!?’||Muhiba houdt de aanbiedingen van de supermarkten goed bij. “Je hebt daar zo’n speciale app voor. Alles is zó duur tegenwoordig, je moet wel. We zijn net terug van vakantie in Kroatië. Op de terugweg hebben we wat boodschappen gedaan in Duitsland. Veel goedkoper dan hier. In Nederland sta ik in de winkels regelmatig in mijn handen met iets waarvan ik denk: jezusmina, écht!? Een voorbeeldje: voor crème fraîche betaalde ik kortgeleden nog maar 57 cent, nu is het al 99!” Ze komen allebei uit Bosnië en wonen al lang in de Indische Buurt. Sinds hij is afgekeurd als plaatwerker, doen Refik en Muhiba vaak samen boodschappen. “Een vrouw wil altijd een volle kar,” zegt hij. Maar een volle kar is er tegenwoordig niet meer bij, leggen ze uit. Hun boodschappen doen ze in supermarkten verspreid over heel Oost. Zij: “Hier dit, daar dat. Kijken waar het ’t goedkoopst is. Meestal is dat bij de Lidl of de Aldi, maar soms moet je juist bij Albert Heijn zijn.” Om de hitte het hoofd te kunnen bieden, doet deze mevrouw vandaag boodschappen in een speciaal koelvest. Ook het petje dat ze draagt is van verkoelend materiaal. Ze laat zien wat ze zojuist heeft gekocht bij de grote Albert Heijn in de Molukkenstraat. “Een reep biologische chocolade, gezonde yoghurt, een fles rosé, alcohol vrij bier... Ik krijg morgen bezoek, vandaar.” Met verbazing bekijkt ze de laatste tijd de prijskaartjes in de supermarkt. “Ik kom overal, AH, Jumbo, Lidl, Vomar... En overal is ’t hetzelfde. Alles wordt duurder en duurder. Vooral met graanproducten is het erg. Goede thee en koffie – die ik haal bij Simon Levelt – zijn bijna niet meer te betalen.” Meer dan ooit houdt ze de aanbiedingen in de gaten. “Toen ik nog werkte, was ik organisatiedeskundige. Ik heb daar wel een zekere beroepsverdwazing aan overgehouden. Ik vind het wel leuk om uit te zoeken waar bepaalde producten het goedkoopst zijn. Maar ik ben alleenstaand, ik snap goed dat je daar de tijd niet voor hebt met een druk gezin.” Sheldon Yu heeft heel bescheiden geshopt bij de AH. Hij heeft alleen een pak frisdrank gekocht, dat hij direct aan zijn mond zet. Hij heeft ook een voetbal in zijn tas, maar die had hij al. Yu komt uit China en werkt na een studie aan de TU in Delft in de IT-business in Amsterdam. Hij woont in Zuidoost en is nu in Oost omdat hij zo gaat zwemmen in het Flevoparkbad. Merkt hij veel van de gestegen prijzen? “Nou, ik ben niet zo heel prijsbewust, eerlijk gezegd, maar ik heb wel het gevoel dat de dingen duurder worden.” Vallen bepaalde producten hem in het bijzonder op. Hij denkt diep na. “Zijn groente en fruit niet duurder geworden?” Dat pak frisdrank, wat heeft hij daarvoor betaald? “1,25 euro. Dat lijkt me redelijk. O, wacht, het kostte 1,95 euro. Nou ja, ik ben er niet zo mee bezig.” Marieke Schouten uit de Watergraafsmeer, die met een volle wagen de Lidl in de Soerabajastraat in de Indische Buurt uitkomt, is niet heel gek op boodschappen doen. “Tijdens de coronatijd was het leuk, toen was ’t het enige uitje. Wij spraken thuis van op safari gaan. Op zo’n safari belandden we hier in de Lidl en sindsdien komen we hier regelmatig. Onlangs op vakantie in Spanje deden we ook boodschappen bij de Lidl.” Voorheen deed ze vooral bij Albert Heijn boodschappen. “Maar de prijzen zijn daar zo gestegen, je komt echt met minder thuis.” Ze merkt dat vooral groente en fruit de laatste tijd duurder zijn geworden. “Het loont om daar even voor naar de Lidl te rijden. De basale dingen hebben ze hier, maar voor gluten- of lactosevrije producten moet je ergens anders zijn.” Mohammed Blal komt uit Frankrijk, Straatsburg om precies te zijn. Boodschappen doen is in Nederland aanzienlijk duurder dan in Frankrijk, zegt hij. “Ik wist niet wat ik zag toen ik ontdekte wat bronwater hier kost. Nou ja, dat koop ik dus maar niet meer. Kraanwater is hier ook goed te drinken. Maar zonder brood kun je niet en dat is hier ook echt duur.” Hij woont sinds twee jaar als expat in de Indische Buurt. In de Lidl heeft hij zojuist een overlevingspakket voor de zondag gekocht, zoals hij het noemt. Er zitten sapjes in, veel fruit en ijs van zowel de consumptie- als de blokjesvariant. “Ik ben alleen. Nou ja, ik heb wel een vriendin, maar geen gezin. Ik red me wel, zo lang ik de Albert Heijn vermijd, maar ik kan me voorstellen dat het met die hoge prijzen moeilijk rondkomen is als je kinderen hebt.”||https://www.parool.nl/amsterdam/boodschappen-steeds-duurder-ik-heb-regelmatig-iets-in-mijn-handen-waarvan-ik-denk-jezusmina-echt~b426d7ac/
2022-08-15||Tikkie start met groepsbetalingen, ook om er nu eindelijk zelf geld mee te verdienen||“We zijn er een tijd mee bezig geweest,” zegt Rogier Brinker van Tikkie. “Via Groepie kun je alle groepsuitgaven op de voet volgen, een betaaldatum plannen en zien wie elkaar welk bedrag nog schuldig is. Dat is niet alleen handig voor eenmalige gebeurtenissen als festivals, dagjes weg of fietstochtjes, maar ook voor langetermijnuitgaven, zoals het bijhouden van uitgaven binnen een huishouden of in studentenhuizen.” Studenten hoeven zich niet het hoofd te breken over het verrekenen van alle uitgaven tussen de huisgenoten in een studentenwoning. Alle bewoners kunnen hun uitgaven invoeren, waarna de app ze over de gebruikers verdeelt, net zoals de app Wie Betaalt Wat. “Daardoor kunnen geen misverstanden ontstaan en houden alle gebruikers zicht op de uitgaven.” De grens van 750 euro per betaling blijft, maar Groepiegebruikers kunnen wel hogere bedragen invoeren, waarna de app die over meerdere mensen verdeelt. “We hebben de afgelopen weken getest en dingen aangepast. Nu rollen we het voor alle gebruikers uit. Ik hoop dat Groepie net zo ingeburgerd raakt als Tikkie.” De komst van Groepie maakt deel uit van plannen van ABN Amro om Tikkie breder te laten gebruiken en daarmee geld te verdienen. Omdat Tikkie en Groepie voor gebruikers gratis zijn, wil Tikkie via commerciële partners geld verdienen. “Ons verdienmodel zit aan de zakelijke kant. Maar dat gaat hand in hand met nieuwe functies voor gebruikers.” “We zijn heel druk geweest met het opzetten van zakelijke functies, waardoor we nu ook een verdienmodel hebben.” Zo werden vorig jaar voor 400 miljoen euro zakelijke Tikkies verstuurd, van kinderdagverblijven tot beleggingsapps. En Tikkie werkt sinds kort samen met Butlaroo, de QR-codebesteldienst voor de horeca. “Daar kan je nu direct kiezen of je via een Tikkie wilt afrekenen.” Daarnaast kunnen bedrijven via Tikkie kortingsacties voeren, aanbiedingen doen of campagnes van merken uitvoeren die producten onder de aandacht brengen. “Onlangs hebben we gratis avocado’s uitgedeeld. Maar daarvoor moeten we wel Tikkie relevant houden.” Gebruikers zijn nu nog nauwelijks actief in de app, alleen als ze een betaalverzoek doen of afrekenen. Dat moet veranderen om zulke commerciële activiteiten meer onder de aandacht te brengen. “Met Groepie zullen gebruikers de app vaker open hebben.” “We zijn wel terughoudend. We willen niet plat zijn, niet de gemiddelde kortingsactie. Aanbiedingen moeten relevant zijn voor de gebruikers. We kiezen continu tussen wat we wel en niet willen. En we hebben een grote verantwoordelijkheid om het veilig te doen. Het moet vooral leuk en flitsend blijven.” Groepie is volgens Brinker een eerste stap. “We zullen binnenkort meer diensten toevoegen om de financiële afwikkeling van sociale activiteiten voor consumenten en groepen te vergemakkelijken. Allemaal in het verlengde van Tikkie.” Inmiddels gebruiken 8 miljoen Nederlanders Tikkie. Dagelijks ­worden gemiddeld 300.000 betaalverzoeken verstuurd voor gemiddeld 38,74 euro per keer. Sinds de start in 2016, na een proefronde aan de Universiteit van Amsterdam, is er volgens het bedrijf 16 miljard euro door Tikkie gevloeid.||https://www.parool.nl/nederland/tikkie-start-met-groepsbetalingen-ook-om-er-nu-eindelijk-zelf-geld-mee-te-verdienen~b2b865c1/
2022-08-15||Afghanistan lijdt zwaar onder Taliban, internationale sancties en recorddroogte ||Is álles slechter of erger geworden in Afghanistan sinds de Taliban aan de macht zijn? Nee. De enorme corruptie, waaraan ook zoveel presidenten en regionale leiders zich tegoed deden, lijkt af te nemen. De grootschalige gevechten in het land zijn grotendeels gestopt – hoewel uit bepaalde regio’s sporadisch geweldsuitbarstingen worden gemeld. Op het platteland zijn veel bewoners hun deels verwoeste dorpen aan het herbouwen. Tegelijkertijd zit het land in diepe crisis. Volgens recente cijfers zit 82 procent van de Afghaanse huishoudens in de schulden en worstelt 90 procent met voedselonzekerheid. Een miljoen kinderen van onder de vijf jaar zit op het randje van honger. Terugkijkend op de gebeurtenissen van de afgelopen twaalf maanden zie je gematigde (hoopvolle) persconferenties van het streng-islamitische regime maar ook dat diezelfde Taliban voormalige regeringsmedewerkers en veiligheidsfunctionarissen hebben vermoord. Afghaanse vrouwen zijn – opnieuw – de dupe van de terugkeer van de Taliban en zien hun rechten afnemen. Volgens Fereshta Abbasi, onderzoeker bij Human Rights Watch, hebben de ingevoerde beperkingen het voor vrouwen en meisjes boven de twaalf moeilijk gemaakt ‘om een ​​normaal leven te leiden, en velen voelen zich hopeloos’. De media in Kabul zijn volgzaam en moeten het doen met religieuze toezichthouders. Je zou zo makkelijk een gitzwart beeld kunnen schetsen na de val van Kabul, maar dat is toch iets te gemakkelijk, vindt Jorrit Kamminga, Afghanistankenner, consultant van de Verenigde Naties en verbonden aan Instituut Clingendael. Want veel van de problemen die nu op het conto van de Taliban worden geschreven waren er al toen ‘wij’ (de internationale gemeenschap) nog aanwezig waren in Kabul en andere grootstedelijke gebieden. “Kijk in de spiegel en je ziet dat het Westen daar twintig jaar heeft gefaald, op heel veel vlakken. En zeker, er zijn ook dingen opgebouwd en er is goed werk verricht. Maar de Taliban zijn nu een soort van schaamlap geworden van alles wat verkeerd is gegaan. Wat we nu kunnen doen is de humanitaire crisis zelf niet verergeren. Veel van het gebrek aan voedsel komt door het isolement en de sancties die niet werken en alleen de bevolking treffen.” Die bevolking zit momenteel tussen drie vuren, aldus Kamminga: de Taliban en hun grillige beleid, de internationale sancties en het stopzetten van de meeste ontwikkelingsprojecten en daar overheen kwam de droogte. Er is tussen 75 en 90 procent minder regen gevallen dan gebruikelijk is. Dat laatste heeft een gebrek aan voedsel ingezet met daarbij hogere prijzen voor importen. Afghanistan oogstte zo een jaar geleden een ‘perfecte storm’. Door het bevriezen van veel Afghaanse banktegoeden kunnen de ambtenaren – met name de mensen in de gezondheidszorg en het onderwijs – niet worden uitbetaald. Inmiddels heeft de Wereldbank honderden miljoenen beschikbaar gemaakt om de ergste noden te lenigen. “Het is een pleister plakken op een wond die we zelf open hebben gehaald door na twintig jaar ineens de geldkraan dicht te draaien,” vindt Kamminga. Met het vele internationale geld is ook een flink deel van de corruptie verdwenen, hoort Kamminga, die lang in Afghanistan heeft gewerkt voor een NGO. “Veel regeringsleiders en lokale machthebbers waren corrupt maar dat kwam ook omdat het Westen met dollars aan het strooien bleef. Nu is er minder corruptie omdat er echt veel minder geld te verdelen is.” De Taliban hebben niet in heel Afghanistan de lokale leiders vervangen. In veel gebieden gaat het door zoals voor de val van Kabul, aldus Kamminga. “Het verschil is wel dat de lokale leiders zich gedeeltelijk hebben moeten aanpassen. Dus dat er geen vrouwen voor de overheid mogen werken. Vrouwen zijn slachtoffers omdat ze hun baan hebben verloren en zich moeten schikken naar de regels van de Taliban. Maar tegelijk is de overheidsstructuur helemaal niet zoveel veranderd. Er zijn veel overheidsinitiatieven van lokale Afghaanse organisaties die gewoon doorgaan, alleen op een lager pitje. Er gaat meer gewoon door dan wij denken maar daar is weinig aandacht voor in de internationale pers.” “Als je googelt gaan bijna alle artikelen over de vrouwen. Daar is zeker veel achteruitgang, maar je moet ook meenemen dat de toegang voor vrouwen tot bijvoorbeeld de gezondheidszorg ook al niet best was voordat de Taliban Kabul innamen. In heel veel gebieden konden vrouwen al niet alleen naar de dokter. Het platteland is erg conservatief maar dat was al zo voordat de Taliban weer aan de macht kwamen.”||https://www.parool.nl/wereld/afghanistan-lijdt-zwaar-onder-taliban-internationale-sancties-en-recorddroogte~b9254a6b/
2022-08-15||Naar Nederland gevluchte Afghanen: ‘Ik maak me zorgen’||Een jaar geleden zag Javid Mehri (30) dat zijn vrouw Huma en zoontje Ali amper konden ademen in de mensenmassa die wanhopig het vliegveld in Kabul probeerde in te komen. Hij nam een besluit: ze zouden omkeren. Javid wist niet wat dat voor zijn leven zou betekenen. En of hij en zijn gezin ooit het veilige Nederland zouden bereiken. Nu vertelt hij vanuit een rijtjeshuis in Eemnes, waar het gezin kortgeleden is ingetrokken, over die ene dag waarop de Taliban de macht grepen. Niemand zag aankomen dat de internationale gemeenschap Kabul zou laten vallen. Toch gebeurde het. Toen Javid toch maar naar zijn werk ging op de ambassade bleken alle Nederlanders gevlogen. Thuis huilden hij en zijn vrouw. Ze hadden een goed leven in een mooi appartement, in Kabul. Javids familie ging vrij met de vrouwen in hun familie om. Zijn vrouw had een salon voor bruiden en bruidegommen, werkte ook als zangeres en presentatrice. “Ze kan prachtig zingen.” Voordat Javid in de keuken van de ambassade aan de slag ging, had hij een baan bij een grote hotelketen. Dat leven eindigde toen de Taliban de macht overnamen. Javid liet het definitief achter toen hij de modderige rivierbedding betrad, naar de overkant, het hek erachter over. Javids moeder, die nog in Aghanistan is, moet nu gesluierd over straat. Hij mist haar. Maar zij vertelt hem altijd niet achterom te kijken. “Mijn land is nu Nederland, zegt ze tegen me.” En wat een land is dat, verzucht Javid. “Het paradijs, dat kan ik uit de grond van mijn hart zeggen. Nederland is prachtig. Sommigen zijn het niet met me eens, dat weet ik, maar nergens kan je zo vrij zijn. Als ik mijn baard laat staan of rondloop in Afghaanse kleding kijkt niemand me daarop aan. Er wordt hier niet gekeken naar stijl, niet naar geslacht.” In Afghanistan dachten Javid en zijn vrouw dat hun zoon het beste maar dokter kon worden, of ingenieur. Nu vinden ze dat de 3-jarige later zelf maar moet kiezen. Elders in Nederland ziet het leven van een andere Afghaanse vader er heel anders uit. Ook Sabir stond een jaar geleden in een rivier tussen al die anderen, die net als hij vluchtten voor de Taliban, die het vliegveld op wilden. Te midden van het vieze water stak hij zijn paspoort in de lucht, om te laten zien: hij moest mee. Al meerdere keren had hij geprobeerd de Nederlanders op het vliegveld te bereiken. Hij had gevreesd dat zijn vrouw en zeven kinderen in de verdrukking zouden komen, dat ze vertrapt zouden worden. Daarom was hij omgekeerd, kwam hij steeds niet verder. Nu had Sabir zich voorgenomen: als het weer niet lukt, probeer ik het niet nog een keer. Maar ditmaal had Sabir, die als voormalig tolk vanwege de veiligheid van zijn familie in Afghanistan niet met zijn echte naam in de krant kan, terecht afscheid genomen van zijn dierbaren. Hij tilde zijn kinderen omhoog, de baby, zijn vrouw ook. Ze hadden dagen niet geslapen. Nu kregen ze eten, drinken. Ze zochten veiligheid, vrede en rust. Maar dat laatste heeft hij na een jaar in de opvang in Huis ter Heide nog niet kunnen vinden. “We voelden ons vereerd, toen we in Nederland welkom werden geheten met voedsel en cadeautjes voor de kinderen. Nu maak ik me zorgen om hun toekomst.” “Toen we in deze opvang aankwamen, kregen we eerst te horen dat we tien dagen zouden blijven. Later werd een half jaar genoemd. Daar schrokken we van, maar we stelden ons in op vier, vijf maanden. Nu, een jaar later, zitten we nog altijd op dezelfde twee kamers. Mijn zeven kinderen slapen in die tegenover de onze. Ze gebruiken hier de badkamer, ook al is er een deur naar de kamer naast ons, daar zit nu een ander gezin. Ik heb vaak gevraagd of de kinderen daar niet kunnen slapen. Maar er wordt niet geluisterd.” In de opvang kan hij niet de vader zijn die hij zou willen, zegt Sabir. Hij wil zijn kinderen netjes opvoeden, regels stellen. Maar er zijn honderden andere kinderen, die volgens andere regels worden opgevoed. “Als ze buiten anderen zien spelen, kan ik ze niet op die ene kamer houden.” Zijn vrouw huilt elke avond, ook om hun pleegkind van 22, dat in Pakistan zat toen de Taliban de macht grepen, en daar nu nog altijd zit. Het lukt Sabir ook niet zijn gezin compleet te maken. Soms voelt het alsof hij niet serieus genomen wordt, omdat hij uit een arm land komt. Zoals toen hij blindedarmontsteking had, en met paracetamol naar huis werd gestuurd, en bij een tweede opname de operatie op zich liet wachten. Zijn blindedarm bleek op twee plekken gescheurd. “Ik was bijna dood. We zijn Nederland dankbaar, dat we hier konden komen. De mensen zijn vriendelijk. We hebben veiligheid gevonden. Maar we hebben er onzekerheid bij gekregen, die zorgt dat het mentaal niet goed gaat. We hebben een huis nodig, zodat we kunnen integreren, vrienden kunnen maken in een andere cultuur, een gezin kunnen zijn dat aan een nieuw leven begint.”||https://www.parool.nl/nederland/naar-nederland-gevluchte-afghanen-ik-maak-me-zorgen~bae5bf41/
2022-08-15||Spelvreugde, efficiëntie en een hoop valse meters: Ajax laat United zien hoe het moet||Heel Ajax was goed, Bergwijn werd Man of the Match. Zijn eerste doelpunt was technisch gezien het mooist: bal op de borst en boem. Wat ik ook mooi vond, was de verstandhouding tussen de vleugelspitsen. Na het prachtige doelpunt van Antony was Bergwijn de eerste die in zijn armen sprong. Vergelijk het eens met de attitude van Mbappé na de overwinning van PSG op Montpellier. Neymar blonk uit en schoot een penalty binnen, nadat Mbappé er eentje had gemist. Volgens mij moet Mbappé hem nog steeds feliciteren. Van chagrijn was bij Ajax geen sprake. Spelvreugde ging gepaard met efficiëntie. Álvarez voetbalde weer eens de pannen van het dak en Rensch leek als een raket uit zijn vormdal gelanceerd te zijn door de aankoop van een Mexicaanse concurrent. Taylor en Tadic liepen een hoeveelheid ‘valse meters’ waar Manchester United een puntje aan kon zuigen.||https://www.parool.nl/sport/spelvreugde-efficientie-en-een-hoop-valse-meters-ajax-laat-united-zien-hoe-het-moet~b7b88342/
2022-08-15||Humans of Amsterdam: ‘Op mijn dertiende stopte ik met school nadat een leraar dreigde met stokslagen’||“Ik ken geen betere vrouw dan mijn moeder. Ze was nog maar zestien toen ze mij kreeg, waardoor ze soms meer als een zus voor me was. Ik zei altijd: ‘Mama, ik ga later hard werken zodat we ooit samen op wereldreis kunnen.’ Op mijn dertiende stopte ik met school nadat een leraar dreigde met stokslagen. Dat was destijds gebruikelijk op Curaçao, maar ik was niet van plan om klappen te vangen en besloot niet meer naar school te gaan. Mijn moeder was niet blij met mijn keuze, maar accepteerde hem wel. En ze zei: ‘Als je niet naar school gaat, moet je gaan werken.’ Mijn eerste baantje was prullenbakken legen op Curaçao. Op mijn twintigste verhuisde ik naar Nederland. De eerste maand woonde ik bij mijn tante in Arnhem, maar die zette me na een ruzie op straat. Gelukkig besloot haar vriend me te helpen. Hij zei: ‘Roots, ik neem je mee naar Amsterdam!’ Ik vond werk als tuinman en dat ben ik nog steeds, met veel plezier. Over vier jaar mag ik met pensioen. Dan ga ik eindelijk die reis maken. Ik begin in Afrika en dan zie ik wel waar het lot me brengt. Ik ga in m’n eentje; mijn moeder is drie jaar geleden overleden. Daar heb ik het nog vaak moeilijk mee. Ik had dit zo graag met haar willen delen.” Luister ook eens naar onze podcast Amsterdam wereldstad||https://www.parool.nl/ps/humans-of-amsterdam-op-mijn-dertiende-stopte-ik-met-school-nadat-een-leraar-dreigde-met-stokslagen~b21d5a58/
2022-08-15||Jackie Chan gebruikt een kapotgeschoten Syrische wijk als goedkoop decor voor een actiefilm||De straten van Hajar al-Aswad worden getekend door hopen puin en de geraamtes van huizen. Deze wijk, in het zuiden van de Syrische hoofdstad Damascus, heeft sinds het uitbreken van de revolutie veel gezien: het was een oppositiebolwerk, werd vervolgens ingenomen door het regime van president Bashar al-Assad, opnieuw veroverd door de rebellen, vanaf 2015 was IS er deels actief, tot het uiteindelijk weer in handen kwam van regeringstroepen na een verwoestend offensief. Tegenwoordig ligt het verwoeste deel van Hajar al-Aswad er verlaten bij. Maar vorige maand was alles opeens anders. Het waren echter geen inwoners die zich door de straten bewegen – die zijn veelal gevlucht of door de regering gedeporteerd naar het noordwestelijke Idlib – maar een bonte verzameling Chinese en Syrische acteurs, cameramensen, tourbussen en tanks. Zij vormden de cast en crew van Home Operation, een Chinese actiefilm die het verhaal vertelt van een groep heldhaftige Chinese diplomaten die honderden Chinese en buitenlandse burgers uit het fictieve Midden-Oosterse land Poman evacueren, wanneer daar een burgeroorlog uitbreekt. De uitvoerende producent van de film is Jackie Chan, die naast zijn lange acteercarrière ook al decennia films produceert. Het plot is gebaseerd op een grootschalige evacuatie van Chinese burgers uit Jemen in 2015, aan het begin van de burgeroorlog. De film in Jemen opnemen is nog altijd te gevaarlijk. Dat vervolgens Syrië is gekozen als filmlocatie, lijkt vooral gemotiveerd door het feit dat de kapotgeschoten straten van Hajar al-Aswad goede dienst doen als goedkoop decor voor een oorlogsfilm. Dat beaamt regisseur Rawad Shahin, onderdeel van het Syrische team dat meewerkt aan de film. “Het trekt filmproducers aan; als je filmdecors wil bouwen die hierop lijken dan is dat erg duur, dus dit soort gebieden wordt gezien als een soort goedkope studio,” vertelt hij aan persbureau AFP. Toen Mohammad al-Abdallah, hoofd van de mensenrechtenorganisatie Syria Justice and Accountability Centre (SJAC), de beelden voorbij zag komen, was hij vooral teleurgesteld. “We hebben eerder al te maken gehad met bloggers en youtubers die naar Syrië komen om het aan te prijzen als leuk en veilig land. Vervolgens proberen ze te verbergen dat Syrië een opstand heeft meegemaakt, dat de helft van de mensen ontheemd is en dat 90 procent van de bevolking onder de armoedegrens leeft,” vertelt hij. “Maar het productieniveau van deze Chinese film is een stuk alarmerender, ik bedoel: we hebben het hier over Jackie Chan. Ze zetten zo een nieuwe realiteit over Syrië neer: het is hier een goede plek om een film op te nemen, laten we wat geld verdienen met de ruïnes.” Volgens Joshka Wessels, visueel antropoloog aan de universiteit van Malmö en onder andere gespecialiseerd in Syrië, is het met name wrang voor de inwoners die uit de wijk verdreven zijn. “Je kunt je niet voorstellen hoe die zich nu moeten voelen. Stel, je zit in Idlib met je gezin in een tentenkamp, waar amper genoeg noodhulp aankomt, en dan zie je op sociale media opeens beelden voorbijkomen van de wijk waar je bent opgegroeid, waar je alles hebt verloren, en waar Jackie Chan nu een of andere Chinese propagandafilm aan het opnemen is. Het is moreel gewoon niet te bevatten.” De verontwaardiging komt niet alleen doordat de meeste inwoners van de wijk met geweld verdreven zijn, maar ook door het feit dat de straten die nu het decor vormen voor een actiefilm, ook het decor waren voor talloze gruwelijkheden, legt Al-Abdallah uit. Hij vergelijkt het met Tadamon, een nabijgelegen wijk. In april kwam er een gelekte video vrij – die was doorgespeeld naar twee onderzoekers van het Nederlands Instituut voor Oorlogsdocumentatie (Niod) – waarin te zien is hoe leden van een tak van de Syrische geheime dienst tientallen geblinddoekte burgers naar een massagraf laten rennen, hen neerschieten, en hen daarna in brand steken. “Die beelden uit Tadamon kunnen je een idee geven van wat er in Hajar al-Aswad is gebeurd, dat is hoe de staat opereert,” aldus Al-Abdallah. Hij vermoedt dat ook hier slachtoffers van buitengerechtelijke executies begraven liggen, maar omdat de wijk in handen is van de regering is er voorlopig geen kans om er forensisch onderzoek te doen. Ook Wessels haalt de geschiedenis van de locatie aan. “Er wordt een pretpark gemaakt van een plek waar oorlogsmisdaden hebben plaatsgevonden. Stel je voor dat zoiets in Oekraïne zou gebeuren, dat een filmploeg zou neerstrijken op een plek waar verschrikkelijke dingen zijn gebeurd om die te gebruiken als filmlocatie.” Uiteindelijk profiteert de Syrische regering hiervan, denkt Al-Abdallah. Zowel financieel – de visa voor een hele filmcrew en een verblijf in hotels gelieerd aan het regime leveren een aardig bedrag op – als door de gelegenheid het eigen imago op te poetsen door gastheer te spelen voor een grote internationale film. Een zorgelijke ontwikkeling, besluit hij. “Ik maak me zorgen dat als zoiets een of twee keer genegeerd wordt, Syrië genormaliseerd zal worden als een goedkope plek om te filmen. Sommigen zullen vast zeggen dat dit goede zaken zijn, dat burgers die in armoede leven hier ook van profiteren. Maar de enigen die hier geld aan verdienen zijn regering, veiligheidsdiensten en milities die de set mogen beveiligen. De mensen uit Hajar al-Aswad, die krijgen niks.”||https://www.parool.nl/wereld/jackie-chan-gebruikt-een-kapotgeschoten-syrische-wijk-als-goedkoop-decor-voor-een-actiefilm~b407fccd/
2022-08-15||Waarom domineert de prequel de filmwereld?||Het is misschien wel de bekendste prequel van de filmwereld: episode I, II en III van de Star Wars-reeks werden pas meer dan twintig jaar na de oorspronkelijke films (IV, V en VI), gemaakt. Hoewel fans niet bepaald unaniem te spreken waren over de toevoegingen aan het Star Wars-universum, sloeg de prequel als concept wel degelijk aan. De prequel, een film die zich afspeelt voor alle gebeurtenissen die we al kennen uit de originele film of serie, is een populaire trend die de filmwereld domineert. Van recente aniematiefilms Minions: The Rise of Gru en Lightyear, over astronaut Buzz Lightyear uit de Toy Story-reeks. Maar ook Disneys Cruella (de schurk uit 101 Dalmatiërs), Fantastic Beasts, de vervolgreeks op Harry Potter, waarvan het laatste deel The Secrets of Dumbledore het verleden van tovenaar Perkamentus blootlegt, en later deze maand House of the Dragon op HBO, de prequel bij Game of Thrones. De prequel mag dan alomtegenwoordig zijn, in verhalend opzicht werkt hij niet zo goed, zegt filmwetenschapper Dan Hassler-Forest. Om voor de hand liggende redenen: je weet al wie het gaat overleven en wie niet en waarom dingen gaan lopen zoals ze lopen. “Dat maakt het veel moeilijker om het idee te hebben dat er veel belangrijks op het spel staat. Mensen zeggen dan: ‘de effecten zijn heel mooi’, ‘de wereld is wat verder uitgebreid’, maar qua verhaal is het natuurlijk niet zo spannend.” Het idee van een prequel is iets van de 21ste eeuw. Voorheen waren filmmaatschappijen veel meer gericht op het maken van één film. Af en toe met een vervolg (sequel). Een enkele keer was er een prequel. Maar daarna was het tijd voor iets anders. Wat nu centraal staat zijn verhaalwerelden die alle kanten op gaan. “Mediabedrijven denken niet meer in termen van een film die een verhaal vertelt, maar in franchises en uitgebreide verhaalwerelden,” aldus Hassler-Forest. Of, zoals Patty Watson, senior productmanager bij de Nederlandse tak van de filmmaatschappij Universal Pictures, vertelt: “Bij franchises besluiten de producenten vaak om voor een prequel te kiezen om meer achtergrondinformatie te geven over de personages of de storyline van een film.” Dat kan leuk of verhelderend zijn. Maar ook gemakzuchtig. Hassler-Forest noemt de Star Wars-film Solo: “Een hele luie film die een jongere acteur cast in een hele bekende rol. Hoe is hij aan z’n naam gekomen? Hoe ontmoet hij Chewbacca? Je krijgt een soort checkboxmentaliteit waarbij een scène of verhaal wordt gebouwd rondom alle dingen die in een eerdere film terloops werden genoemd en niet zo belangrijk zijn.” Waarom is de prequel dan zo populair geworden om te maken? Als eigenaar van distributiekanalen en bioscopen hadden Hollywoodstudio’s in de jaren vijftig een monopoliepositie. Ze konden in verschillende landen het filmaanbod volledig opkopen. Tegenwoordig zijn er veel meer filmstudio’s en zijn er ook nog eens allerlei streamingdiensten die wereldwijd uitzenden. Het aanbod is daarmee gefragmenteerder en bioscooppubliek is niet meer per se het voornaamste publiek. Alleen de grootste en duurste films worden bij voorkeur in de bios ingezet. Om kijkers te trekken, kan het dan handig zijn om een verhaal te brengen waar het publiek al mee bekend is. Ook de digitalisering helpt mee. Films, televisie, games, alles staat in continue verbinding met elkaar. “De film Doctor Strange in the Multiverse of Madness kun je niet volgen als je de serie Wandavision op Disney+ niet hebt gezien. De barrière tussen industrieën wordt steeds kleiner,” zegt Hassler-Forest. Omdat film een commerciële industrie is, willen filmmakers succesvolle films graag voortzetten, maar dit kan niet altijd. Bijvoorbeeld omdat een hoofdpersoon sterft, zoals in Butch Cassidy and the Sundance Kid. De prequel uit 1979, Butch and Sundance: The Early Days, vertelt hoe Butch en the Sundance Kid elkaar ontmoetten. “Filmmaatschappijen denken: als er geen weg vooruit is voor een sequel, dan maar de weg terug. Dan kunnen ze nogmaals geld verdienen aan een idee,” zegt Hassler-Forest. Gaan we naar een toekomst waarin we alleen nog maar een paar filmreeksen hebben waarop telkens wordt voortgeborduurd? Dat is wel de trend, volgens Hassler-Forest: “De filmcultuur an sich wordt veel meer een monocultuur. Films worden alleen nog maar gemaakt als ze deel zijn van een bestaande verhaalwereld.” Dit gaat volgens hem ten koste van film als medium. “Films laten veel aan de verbeelding over, er is geen definitief uitsluitsel over wat met iets wordt bedoeld. Juist door dat soort dingen open te laten geef je het publiek de uitdaging om dit met hun eigen verbeelding in te vullen. Op het moment dat een film antwoord geeft op alle vragen maak je het minder prikkelend en spannend.” Volgens Patty Watson kunnen prequels juist heel leuk en interessant zijn. “Wanneer ze goed worden uitgevoerd én een nieuwe invalshoek aan de franchise geven.” Vanwege de digitale filmtechnieken waardoor werelden realistisch gecreëerd kunnen worden, lenen sciencefiction- en fantasyfilms zich het best voor prequels. Maar een nog belangrijkere reden is dat mediabedrijven filmbedrijven zijn waar film onderdeel is van een groter geheel. Hassler-Forest: “Disney verdient veel meer aan hun themaparken en Mickey Mousedekbedovertrekken dan dat ze aan films verdienen.” En dan kom je terecht bij superhelden en tekenfilmfiguren die zich hier uitstekend voor lenen. “The Godfather is een geweldige film met een sequel en een prequel, alleen kun je hier moeilijker een achtbaanrit omheen bouwen met videogames of een pyjama. Bij Minions is dat wel heel makkelijk.”||https://www.parool.nl/kunst-media/waarom-domineert-de-prequel-de-filmwereld~ba141418/
2022-08-15||Het is niet gek dat Moskou en Teheran gezellige contacten onderhouden, gezien hun religieuze fanatisme||Ik kon niet geloven dat Salman Rushdie was neergestoken. Ik kon niet geloven dat de dader een 24-jarige Iraanaanhanger was, een sjiitische extremist. Ik kon niet geloven dat iemand een ongewapende 75-jarige man wilde vermoorden, die het nota bene altijd heeft opgenomen voor verschoppelingen. Ik kon het niet geloven - en ik voelde weer die specifieke emotie die ik na de moord op Theo van Gogh ook had. Ik wéét wat voor idiote redeneringen bepaalde godsdiensten (en vooral de islam) erop na houden, ik wéét wat de consequenties van die redeneringen kunnen zijn, maar je ervaart ongeloof als die consequentie getrokken wordt. ‘Je moet niet alle islamieten hiervan nu de schuld geven,’ hoorde ik meteen. Ja, dat weet ik – in theorie – ook wel. Maar toen in Iran (84 miljoen islamieten) die schoft van een Khomeini een fatwa over Rushdie uitsprak, juichte het volk. Rushdies portret werd verbrand, zijn vertalers bedreigd en vermoord. En nu? De Iraanse pers heeft de aanslagpleger gefeliciteerd. Oké, niet alle islamieten staan achter zo’n aanslag. Maar wel miljoenen in Iran – waar niet veel is veranderd sinds de dood van Khomeini – en waarschijnlijk ook miljoenen en miljoenen in andere islamitische landen. Dat zijn er nogal wat. Ik weet dat het zo is, maar het is ongelooflijk. Wat weet ik eigenlijk? Dat zo’n man het deed omdat zijn daad door al die miljoenen en miljoenen (veel meer dan er inwoners zijn in Nederland) gerechtvaardigd wordt. Het is in hun ogen een verzetsdaad, een heldendaad – die ook door sommige islamieten in Nederland wordt gesteund. Het is niet omdat ik het er met de haren wil bijslepen, maar dat godsdienstige fanatisme zie je ook in de oorlog tussen Rusland en Oekraïne waar de Khomeini in het Kremlin, om zijn eigen waanzinnige religieuze potpourri aan de man te brengen, zijn zonen en dochters als brandhout in de strijd werpt. Gek is het dus niet dat Moskou en Teheran gezellige contacten onderhouden. De miljoenen en miljoenen die de aanslag op Rushdie goedkeuren, haten hem ook. Om wat in godsnaam? Om zijn literaire verbeelding! Je beseft dat Wilders nog ernstig gevaar loopt en zeker ook de vrijheid van meningsuiting. Die wordt al minder. Niet omdat men die niet wil, maar omdat die gevaarlijk is. Even een mening die iemand niet bevalt en je wordt gecanceld of er staat een prijs op je hoofd. Wie zegt wat hij wil, is een schietschijf. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/het-is-niet-gek-dat-moskou-en-teheran-gezellige-contacten-onderhouden-gezien-hun-religieuze-fanatisme~b0ac7cc7/
2022-08-15||Opinie: ‘Horeca moet wat kritischer kijken naar eigen bedrijfsvoering in plaats van klagen’||Natuurlijk begint de horeca weer te klagen als het even tegenzit. En altijd is het de schuld van anderen. Bij het begin van de coronacrisis werd voorspeld dat wellicht meer dan de helft van alle horeca zou verdwijnen. De cijfers laten nu wel iets anders zien. Maar daarmee hebben ze ook veroorzaakt dat veel mensen vanuit de horeca hebben gekozen voor zekerheid en ander werk zijn gaan zoeken. Door de krapte op de arbeidsmarkt lukt dat nu ongekend snel en kunnen ze ook veel meer verdienen. Het probleem van het personeelstekort bij de horeca hebben ze zelf veroorzaakt door te weinig te investeren in het personeel. Lage lonen en flexcontracten, dat hoort schijnbaar bij de horeca. De werkgevers hebben blijkbaar nooit gehoord van ‘binden en boeien’. Van het salaris van een horecamedewerker kan je in Amsterdam niet leven. Heel logisch dus dat ze ander werk zoeken. De horeca moet eens wat kritischer kijken naar de eigen bedrijfsvoering in plaats van klagen. Wellicht betalen ze te veel huur, hebben een te duur contract met de brouwer of werken zelf te weinig... Laten we eerlijk zijn: dat een biertje in de supermarkt maar een tiende kost van wat een Amsterdamse kroeg rekent, geeft aan dat er ergens heel veel winst wordt gemaakt. Klaag eens bij de brouwerij! Of stop er gewoon mee! Tom Heijnen, Amsterdam Wat een raak commentaar van Peter Goedkoop in het Hoogste Woord van woensdag! Ook ik verbaas mij al geruime tijd over het ongepaste gebruik van het vrouwelijke geslachtsdeel in de media en het publieke domein! Klap op de vuurpijl, althans voor mij, het meerdere malen gebezigde woord van de overigens sympathieke Jip van den Toorn bij De slimste mens! Waarom nou toch? Bestaat er nog iets als een voorbeeldfunctie, of zo? Peter vindt in mij een medestander om ook dit tij te keren. Ton Tielenburg, Amsterdam Geïnteresseerd las ik Thomas Sijtsma’s artikel waarin hij schrijft over een voorkeurskant bij het naast de fiets lopen. Mij zijn ook twee dingen opgevallen: dat mensen een verschillend voorkeursbeen hebben dat zij op de grond zetten als ze bij het stoplicht wachten. En, tijdens het fietsen, als iemand even niet trapt, is de ruststand ook verschillend, de een heeft altijd zijn linkervoet beneden, de ander altijd rechts. Anna de Bruijn, Amsterdam Lezer Merel Lazeur schrijft in Het Parool van maandag over alle rotzooi rond de grachten na elke Canal Parade. Als iemand die bijna 40 jaar in Amsterdam woont en veel heeft gereisd, heb ik me altijd afgevraagd waarom Amsterdam een van de smerigste steden in Europa is. In het centrum zijn er straten waar je heel ver moet lopen voordat je een afvalbak tegenkomt. En bewoners zetten steeds hun vuilniszakken ’s avonds buiten terwijl ze heel goed weten dat deze opengereten zullen worden door de vogels in de loop van de nacht. Maar wat me het meest verbaast, is het feit dat elders in de wereld de schoonmakers bijna altijd samenwerken met de vuilnisophalers, dat wil zeggen dat ze achter hen aan rijden. Hier komen de schoonmakers soms uren later, of helemaal niet. Misschien kan de gemeente een commissie naar het buitenland sturen om te onderzoeken hoe ze dit klaarspelen? Frank Scimone, Amsterdam||https://www.parool.nl/columns-opinie/opinie-horeca-moet-wat-kritischer-kijken-naar-eigen-bedrijfsvoering-in-plaats-van-klagen~b208f45e/
2022-08-15||Opinie: ‘Houd het vuur van jonge psychiater in ggz-instelling brandend’||Kosten noch moeite worden gespaard om psychiaters op te leiden en ze in te laten stromen in ggz-instellingen. Deze investeringen zijn vergeefs als er in het vervolgtraject onvoldoende steun wordt geboden en veel jonge psychiaters de ggz uitgeblust verlaten. De zorg over de toekomst van de psychische zorg wordt breed gedeeld. In de ggz is er sprake van een tekort van 4200 arbeidskrachten, in 2031 loopt dat op tot 9300. Toch was er in het debat in de Tweede Kamer op 6 juli over de arbeidsmarkt in de zorg geen tijd om op de druk op zorgverleners in de ggz in te gaan. Een gemiste kans. De Jonge Psychiater publiceerde in 2020 een enquête onder meer dan 800 psychiaters (in opleiding) in Nederland en Vlaanderen. Deze zogeheten ‘Psychiaterthermometer’ laat zien dat psychiaters positief en trots zijn als het gaat om de inhoud van het vak. Tegelijk voelt 30% zich emotioneel uitgeput en denkt een aanzienlijk deel erover na de ggz te verlaten. Belangrijkste oorzaak: de huidige organisatie van de ggz. Platform voor psychische gezondheid MIND en de Nederlandse ggz schreven kort voor het debat aan de Kamer dat de wachtlijstproblematiek aangepakt moet worden door de in-, door- en uitstroom van patiënten te verbeteren. Mijns inziens is echter meer nodig dan alleen efficiëntere patiëntenzorg. Het is zaak om psychiaters, zowel oud als jong, niet alleen te enthousiasmeren voor het werken in de ggz, maar nog veel belangrijker: ze te behouden. Ook het Sociaal en Cultureel Planbureau concludeert dit in hun op 11 juli verschenen rapport over personeelsbeleid: werkgevers kunnen meer doen om personeel te behouden. Om mij heen zie ik nu nog te veel beginnende psychiaters afhaken in de ggz. Anderen kiezen er bij voorbaat al voor niet in ggz-instellingen te gaan werken. Ik vind het een gemiste kans om deze jonge psychiaters te laten lopen. Zeker met het oog op het naderende pensioen van de babyboomers en de arbeidstekorten, is het extra van belang jonge psychiaters in de ggz te betrekken en te behouden. Een oplossing is om de beginnend psychiater in de ggz structureel beter te begeleiden. De overgang van arts in opleiding naar psychiater brengt een rolverandering en andere verantwoordelijkheden met zich mee. Ik pleit ervoor dit proces te bewaken, door beginnende psychiaters een senior psychiater als mentor te geven. Of een ‘achter-achterwacht’-constructie als back-up voor de eerste avond-, nacht- en weekenddiensten. Daarnaast kan implementatie van clinical leadership- of fellowshipprogramma’s de beginnend psychiater in de ggz blijvend steun, uitdaging en potentieontwikkeling bieden. Laat het vooral programma’s op maat zijn die het werken in de ggz aantrekkelijk maken. Cruciaal is dat het management van de ggz-instelling hierbij in de lead gaat. Noem het ‘goed werkgeverschap’, één van de acht speerpunten die minister Helder van VWS tijdens het debat op 6 juli noemde. Wellicht te vergelijken met een goed huwelijk, waarin je ook niet op je lauweren moet rusten als je eenmaal getrouwd bent, en proactief moet blijven werken voor behoud van een gezonde relatie. Dergelijke steunprogramma’s zijn in academische ziekenhuizen voor medisch specialisten al aanwezig, bijvoorbeeld het Challenge & Support programma vanuit het Erasmus MC in samenwerking met het LUMC. Effectiviteitsonderzoek van Challenge & Support, door de Universiteit van Amsterdam, toont aan dat ontwikkelingsgerichte coaching voor medisch specialisten (waaronder mentoring) autonomie en veerkracht versterkt en burn-outklachten zoals uitputting voorkomt. Ook in ggz-instellingen zijn er initiatieven om beginnende psychiaters te begeleiden, maar te weinig, zonder structurele borging of te sterk afhankelijk van persoonlijke initiatieven. Voor behoud van mentaal fitte, energieke jonge psychiaters roep ik besturen van ggz-instellingen op dergelijke ondersteunende programma’s breed te dragen. Het brandend houden van het vuurtje bij de jonge psychiater kan cruciaal zijn om de ggz-wachtlijsten niet verder te laten oplopen. Wie weet, als de Tweede Kamer dergelijke steunprogramma’s ook faciliteert, dat die wachtlijsten zelfs afnemen?||https://www.parool.nl/columns-opinie/opinie-houd-het-vuur-van-jonge-psychiater-in-ggz-instelling-brandend~b9bd2cf7/
2022-08-15||Opinie: ‘Ook zonder immigratie is de puzzel al ingewikkeld genoeg’||Het jaar is pas halverwege, maar qua bevolkingsgroei stevent Nederland nu al af op een record. Het afgelopen halfjaar kwamen er maar liefst 123.000 mensen bij hier, niet door geboortes, maar louter door immigratie. Het zijn cijfers “die nog nooit zijn vertoond”, aldus demograaf Jan Latten, cijfers ook die niet zonder gevolgen blijven. We zijn een druk, dichtbevolkt en dichtbebouwd landje dat op steeds meer gebieden tegen z’n grenzen aanloopt. We zitten met een nijpende woningnood en ook qua stroom en water wordt het dringen. We moeten ruimte zien te vinden voor woningbouw, landbouw, natuur en energie, terwijl het volgens het Planbureau voor de Leefomgeving nu al “knelt aan alle kanten”. Een waslijst aan ruimtelijke opgaves voor een postzegel op de wereldkaart – en dat zijn dan alleen nog de praktische kanten van de puzzel. Misschien nog wel zorgelijker is de demografische verschuiving door alle immigratie, een verandering in de bevolkingssamenstelling die “voor de sociale samenhang vergaande consequenties heeft”, aldus opnieuw Jan Latten en migratiedeskundige Jan van de Beek. Alle reden om een beetje terughoudend te zijn met verdere immigratie, zou je zeggen, maar gezien de recente recordcijfers lijkt er van terughoudendheid weinig sprake. De asielproblematiek is uitgeroepen tot nationale crisis, maar de instroom gaat onverdroten door. Utrecht gaat komende weken alle vrijgekomen huurhuizen in de stad met voorrang aan statushouders geven, Nederlanders die er al jaren op de wachtlijst staan hebben het nakijken. Sommigen juichen het toe dat mensen van elders hier met voorrang worden gehuisvest, maar hoe eerlijk is dit beleid tegenover de 32.000 daklozen in Nederland? En hoe realistisch zijn onze wijdopen grenzen überhaupt nog? Hoeveel nijpender moeten alle crises hier worden voordat we erkennen dat dit simpelweg niet meer kan zo? Alle aandacht focust zich nu op het verbeteren van de doorstroom, maar zou het niet veel effectiever zijn als er wat gebeurde aan de instroom? Denemarken bewijst dat dat kan, dat het beperken van immigratie mogelijk is. Het wordt tijd dat Nederland dat voorbeeld volgt, want met de huidige 17,7 miljoen mensen op dit hele kleine stukje aarde is de planologische puzzel al ingewikkeld genoeg. Dave Boots, Enkhuizen||https://www.parool.nl/columns-opinie/opinie-ook-zonder-immigratie-is-de-puzzel-al-ingewikkeld-genoeg~badb2c0c/
2022-08-15||De omgekeerde wereld: toen kregen activisten steun van links, nu juicht rechts hen toe||Die omgekeerde vlaggen zullen er vast nog een tijd hangen. Het gesprek dat bemiddelaar Johan Remkes anderhalve week geleden had met boerenorganisaties heeft – tot nu toe – namelijk weinig opgeleverd. Na afloop dreigde hardliner Farmers Defence Force meteen met de hardste acties ooit (die ze een week later weer opschortten). Benieuwd wat ze bedoelden, want snelwegblokkades door trekkers, brandende hooibalen en uitgestort asbest vond ik nou niet bepaald mild. Deze agrarische activisten gaan duidelijk een flinke stap verder dan de corona-ontkenners die de afgelopen jaren luid protesterend door de straten liepen. Toen ik onlangs op tv weer zo’n groepje tractoren zag rellen, barstte ik in verontwaardigd uit: “Waarom doet de politie niets? Dit is toch gewoon burgerlijke ongehoorzaamheid?” Mijn moeder zat naast me en moest onbedaarlijk lachen. Ik keek haar verbaasd aan. “En de studenten dan die de universiteit lam legden door het Maagdenhuis te bezetten?” riep ze. “Of de krakers die zich in hun kraakpanden verschansten, zodat burgemeester Polak besloot tanks op hen af te sturen? Was dát dan geen burgerlijke ongehoorzaamheid? Wij vonden dat indertijd heel normaal.” Hoewel ik de Maagdenhuisbezetters altijd als helden zag en de protesterende boeren eerder als ontregelend en asociaal, had mijn moeder absoluut een punt. De krakers en studenten toen; de boeren en virusontkenners nu, ze oefenen uit alle macht druk uit om zo te proberen het beleid te veranderen. Toch is er één groot verschil: de actievoerders uit mijn moeders tijd kregen de steun van (radicaal-)links, die van tegenwoordig worden aangemoedigd door (radicaal-)rechts. Het is interessant om te zien wie pleit voor de-escalatie en wie roept: de beuk erin. In de jaren 70 en 80 was het De Telegraaf, destijds dé spreekbuis van rechts Nederland, die vroeg om keihard politieoptreden tegen de ‘raddraaiers’. Nu is het de fractievoorzitter van D66, Jan Paternotte, die de blokkerende boeren ‘terroristen’ noemt. In de Volkskrant staan bovendien brieven van lezers die zich afvragen wanneer de politie nou eindelijk eens hard optreedt, zo nodig met behulp van het leger. De politietop zelf maakt zich daarentegen sterk voor het openhouden van de kanalen met de protesterende boeren. Kortom: het lijkt écht de omgekeerde wereld. Niet GroenLinks of de PvdA neemt het op voor de activistische boeren. Nee, woordvoerders van de PVV en FvD zijn eregasten op hun demonstraties. Veel actievoerders vinden het kennelijk een goed idee om zich te verbinden met partijen die xenofoob (PVV) of zelfs openlijk racistisch en antisemitisch zijn (Forum). Dat is onwennig en akelig. Mijn moeder heeft zéker geen begrip voor radicaal rechtse sympathieën, maar het valt me wel op dat zij minder moeite heeft met de acties van de boeren dan ik. Dat heeft vast te maken met haar (vroegere) links-activistische inborst. De omgekeerde vlaggen ziet ze als onschuldig protest. Grappig hoe generaties van elkaar kunnen verschillen. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/de-omgekeerde-wereld-toen-kregen-activisten-steun-van-links-nu-juicht-rechts-hen-toe~b71eb3c2/
2022-08-15||VVD-Kamerlid Ulysse Ellian: ‘Tirannie in Nederland? Die mensen hebben echt geen idee’||Het nieuwe VVD-Tweede Kamerlid Ulysse Ellian (33) wordt herkend op straat. Een oudere man spreekt hem aan: “Ken ik u niet van de politiek?” Dat overkomt weinig Kamerleden die er nog geen anderhalf jaar zitten. Hij heeft dan ook een bijzonder levensverhaal. Als kind van vluchtelingen werd hij geboren in Kabul. Zijn vader, hoogleraar Afshin Ellian, vluchtte voor het islamitische regime uit Iran naar Afghanistan. Ook in Kabul, waar hij zijn vrouw ontmoette, werd de stad veelvuldig met raketten bestookt. Nederland nodigde het gezin Ellian via de vluchtelingenorganisatie UNHCR uit om zich hier definitief te vestigen. Als Tweede Kamerlid is Ellian altijd in pak. Nu draagt hij een T-shirt met korte mouwen, waardoor de tattoos zichtbaar worden die zijn levensverhaal illustreren. Op zijn rechteronderarm staat een Perzische tekst, verklaart hij: ‘Iets anders dan jouw liefde wil ik niet in mijn hart.’ “Dat komt uit het oude volkslied van Iran, voordat het werd overgenomen door de ayatollahs. Het illustreert de liefde voor mijn familie, ook in Iran, die ik nooit kan zien.” “Dat niets vanzelfsprekend is. Mijn ouders hebben een bizar levensverhaal. Ik heb van mijn vader geleerd dat het leven vol tegenslagen zit, maar dat je moet blijven lachen.” “Mijn ouders zijn van dit land gaan houden, dit is ons thuis geworden. Ze zijn dankbaar, elke dag. Als Nederland voetbalt zingen ze uit volle borst het volkslied mee. Dit is een prachtig land! Toen mijn ouders hier in 1989 kwamen, zagen ze dat Nederlanders in harmonie en vrijheid met elkaar leven. Dit is een land om trots op te zijn, je moet er alleen nog steeds voor knokken, dat blijft niet vanzelf zo. En ik heb van ze geleerd dat iets heel moois in een land kan omslaan in iets heel lelijks. Zowel Afghanistan als Iran is daar een voorbeeld van; het zijn landen die enorm zijn veranderd.” “Nee. Democratie zit zo diep in Nederland. Willem van Oranje vocht al tegen tirannie. Natuurlijk, macht corrumpeert altijd, macht maakt corrupt en absolute macht maakt absoluut corrupt, je hebt dus checks and balances nodig.” “We leven nu in een tijd dat allerlei mensen roepen: ‘Dictatuur in Nederland, pak je wapen!’ Dat moet je tegen mijn ouders zeggen, zij verklaren die mensen echt voor gek. Mijn vader zei: ‘Wij wilden in Iran gewoon vreedzaam demonstreren. Dat kon niet, want je werd in je rug geschoten.’ Kunnen er dingen beter? Ja. Hebben we veel uitdagingen? Zonder meer. Maar tirannie in Nederland? Die mensen hebben echt geen idee. Ik zie ook de kwelling in de ogen mijn vader als mensen met dit soort vergelijkingen komen.” “Het hangt er vanaf wat je bedoelt. Nederland is een vreedzaam land sinds de Tweede Wereldoorlog. We hebben ons niet echt hoeven te bekommeren om onze fundamentele vrijheid en veiligheid. Ik zie heel veel mensen die het normaal vinden hoe wij leven, dat je in vrijheid je stem kan uitbrengen. Maar het is niet voor iedereen hetzelfde. Er zijn heel veel mensen in de wereld die achterom moeten kijken. Ik ben daar enorm van doordrongen. Door de inval in Oekraïne lijkt er iets te veranderen in dat besef, maar ik zie ook mensen die zeggen dat Nederland een dictatuur is. Dan zeg ik: wacht eens even, er is hier niemand die met geweld een beslissing afdwingt.” “Ja dat is wel zuur, vooral voor mijn ouders. Omdat dit voor ons het land van vrijheid en veiligheid is, het land dat ons de kans heeft gegeven op een nieuw thuis. Aan de andere kant is het niet zuur, omdat we de verworvenheden zien en bereid zijn daarvoor offers te brengen.” “Mijn moeder hoeft hier geen hoofddoek te dragen. Niemand zegt om religieuze redenen tegen haar wat er wel of niet moet. Die vrijheid in het verlichte Nederland moet je wel verdedigen. Mensen denken dat vrijheid en veiligheid vanzelfsprekend en ik gun ze dat, maar dat is niet zo. Mijn vader heeft grote offers gebracht, en als ik offers moet brengen om Nederland veiliger te maken, doe ik dat uit volle overtuiging, maar leuk is het niet.” “Ja, maar ik werd in eerste instantie universitair docent en daarna advocaat. Het verhaal drong pas later tot me door. Mijn vader werd een keer boos op mij en zei: ‘Dan moet je er wat aan gaan doen.’ Als je iets wilt veranderen aan de wereld, moet je stoppen met mopperen.” “Ik besefte dat voor het eerst toen mijn vader geen afscheid kon nemen van zijn overleden lievelingszus, omdat zij in een dictatuur leefde. Het verdriet dat ik bij hem zag… Je kunt heel lang praten over vrijheid, maar als je het niet hebt, raakt het je echt verdomd diep. Toen realiseerde ik me dat het wel de moeite waard is om voor te blijven knokken.” “Ik weet niet beter. Al vanaf mijn eerste werkdag, 1 april 2021, heb ik niet anders gezien dan een heel gespannen sfeer. Nu weer met boeren en stikstof. Misschien doet het reces iedereen goed. Het is een beetje on-Nederlands in die zin. Tegen zijn om het tegen zijn helpt niet in een democratie. Maar het is ook de gespannenheid in de samenleving die je terugziet in de Kamer, en dat is niet nodig.” “We moeten er met ons allen hard voor werken dat de burger het gevoel krijgt: het systeem is een goed systeem, beter dan een dictatuur of tirannie. Natuurlijk hoort daar soms een besluit bij dat je liever anders had gezien, maar wat is het alternatief? Ik hoop dat het vertrouwen terugkomt, dat we er samen wel uitkomen. Dat typisch Nederlandse, dat ontbreekt nu. Die Nederlandse hoop moet terug.”||https://www.parool.nl/nederland/vvd-kamerlid-ulysse-ellian-tirannie-in-nederland-die-mensen-hebben-echt-geen-idee~b34133ec/
2022-08-15||Het Schaap met vijf poten staat er vandaag de dag ietwat verloren bij||Kunstwerken die je mag aanraken, waarop je mag zitten, waarmee je mag spelen: doe er daar alstublieft toch meer van. Gerrit Bolhuis (1907-1975) wist dat in de jaren zestig als geen ander. Zijn bronzen beelden waren juist bedoeld om op te klauteren. Dit Schaap met vijf poten heeft zijn vijfde poot zelfs voor de robuustheid: de achterpoten staan omhoog, want hij loopt in een drafje, de vijfde poot biedt versteviging aan de onderkant. Die vijfde is dan ook een beetje verstopt, waardoor je niet ziet dat dit dier het zeldzame symbool is van een alleskunner. Bolhuis maakte even verderop, op het Osdorpplein, ook al de beeldengroep Schaapjes , waar kinderen op mogen klimmen. Verder is hij onder meer de ontwerper van oorlogsmonumenten in Epe, Beverwijk en Winterswijk, de Bokkenrijder in het Oosterpark en van Vrouw met kruik bij het Gibraltarbadje in Bos en Lommer. Hoewel hij veel maakte, is hij nooit heel bekend geworden. Als geboren Amsterdammer bleef Bolhuis trouw aan zijn stad. Hij volgde een opleiding aan de Kunstnijverheidsschool Quellinus Amsterdam, maakte na het winnen van de Prix de Rome een uitstapje naar Rome en Parijs, maar keerde toch weer terug. Na zijn terugkeer in 1938 meldde hij zich aan bij de Nederlandse Kring van Beeldhouwers, waar hij werd afgewezen, om onduidelijke redenen. Zeven leden van de Amsterdamse afdeling van de Kring, onder wie vooraanstaande kunstenaars als John Rädecker en Han Wezelaar, zegden toen hun lidmaatschap op. Het ging de boeken in als het Bolhuisincident. Later werd hij alsnog toegelaten, en dat heeft hem geen windeieren gelegd: veel van Bolhuis' opdrachten kwamen binnen via de Kring. Het Schaap met vijf poten staat er vandaag de dag ietwat verloren bij. Er is gemaaid in het Botteskerkpark, een strook groen langs de Botteskerksingel in Osdorp Midden Noord. Maar rondom het beeld staan de brandnetels nog fier overeind. Het beest lijkt je enthousiast tegemoet de rennen, zijn staart lang en dik. Die staart is opvallend: tot 2008 werden schapenstaarten geknipt (gecoupeerd) omdat het onhygiënisch zou zijn. Sinds dat jaar is het verboden, maar in Bolhuis’ tijd was het nog wel gebruikelijk. Het Botteskerkpark is een sympathiek en in 2006 gerenoveerd stukje Osdorp. Ook verderop in de wijk is de vernieuwingsdrang ingezet. De klassieke portiekflat wordt gaandeweg vervangen door moderne eengezinswoningen en blakende appartementencomplexen. Tegenover het Schaap ligt stadsboerderij Osdorp, ‘een groene oase voor de hele buurt’. Verderop in het park vind je een Cruyff Court, staat een watertafel (ontworpen door Karres en Brands) en wat speeltoestellen. Er wordt enthousiast gevoetbald en gewandeld. En het Schaap staat daar maar, niemand die erop klimt. Tja, die brandnetels, hè. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/het-schaap-met-vijf-poten-staat-er-vandaag-de-dag-ietwat-verloren-bij~beefc6a3/
