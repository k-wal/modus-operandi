2022-08-28||Boze ChristenUnie leden tegen partijtop: asieldeal is onacceptabel||Volgens het Nederlands Dagblad wil een groep van zo'n honderd ondertekenaars - onder wie raadsleden - een extra partijcongres, waarop geëist wordt dat de asieldeal van tafel gaat. De leden vinden dat het kabinet de problemen kon zien aankomen. ‘Deze crisis is voorspeld’, staat er. ‘Het is een beleidscrisis. Moedwillig zo gecreëerd door de partij van de premier. En nu krijgen ze ook nog een zin door een quasi-asielstop.’ De coalitiepartijen bereikten vorige week een akkoord om de problemen in Ter Apel, en de gebrekkige doorstroming van asielzoekers in de hele procedure aan te pakken. Vrijdag ging het kabinet - na een lange discussie in de ministerraad - met de plannen akkoord die onder meer inhouden dat nareizigers (de achtergebleven gezinsleden van een asielzoeker) pas naar Nederland mogen komen als de asielzoeker die mag blijven een woning heeft. ‘Dat een fundamenteel recht als gezinshereniging wordt ontnomen aan vluchtelingen mogen wij als partij van het gezin nimmer accepteren,’ staat in de brief van de boze leden. Dat de partij betrokken is bij de deal wordt in de brief ‘pijnlijk en onacceptabel’ genoemd. Onder de ondertekenaars zijn volgens het Nederlands Dagblad veel gemeenteraadsleden en leden van jongerenbeweging Perspectief. De briefschrijvers willen ook een extra partijcongres organiseren. Daarvoor zijn volgens de statuten van de partij 250 handtekeningen nodig. De ChristenUnie telt zo’n 26.000 leden. Een woordvoerder van de fractie verwijst voor een reactie naar een interview van Tweede Kamerlid en asielwoordvoerder Don Ceder in het ND. Daarin noemt hij de plannen van het kabinet ‘goede afspraken waarmee we de vastgelopen asielketen op orde kunnen krijgen’. Hij zegt dat het opschorten van de gezinshereniging ‘veel pijn doet, maar wel te dragen is'. Eerder noemde de ChristenUnie het al ‘pijnlijk’ dat 1250 vluchtelingen elders in Europa worden opgevangen, in plaats van in ons land. In een blog op de eigen site schreef Ceder met ‘gemengde gevoelens’ achter te blijven, vooral om de aanscherpingen rond gezinshereniging. Achter de andere maatregelen stond de Kamerfractie wel.||https://www.parool.nl/nederland/boze-christenunie-leden-tegen-partijtop-asieldeal-is-onacceptabel~bf040809/
2022-08-28||‘Het is niet de bedoeling dat we geld in het wagentje steken, meneer,’ zei de medewerker berispend||Natuurlijk duiken ze overal op, net nu in het nieuws was dat ze overbodig zijn geworden. De muntjes voor de supermarktkarretjes. Onder de vorken en de lepels in de bestekla. In het doosje met de poepzakjes voor de hond. Onder de kussens van de bank (daar ook ontdekt: tandenstokers en pennen). Op het toilet. Nu heb ik acht (8!) winkelwagenmuntjes in het bakje gegooid dat op de keukentafel naast de radio staat, en dat bedoeld is voor het opslaan van muntjes, spaarpunten voor Simon Lévelt, stempelkaarten van Pizza Beppe, de chipkaart om de ondergrondse vuilcontainers mee te ontsluiten en bonnetjes die bewaard moeten worden. Die muntjes zijn daar om de een of andere reden nooit in beland, maar gingen vrolijk aan het zwerven, om niet zelden helemaal uit het zicht te verdwijnen. Zodat ik vaak om een nieuw muntje moest vragen. Die winkelwagentjes. Het ging ook met een muntje van vijftig cent. Maar wie draagt nog contant geld mee in zijn zak of portemonnee? Jaren, ik overdrijf niet, heb ik dat geldstuk in mijn broekzak bewaard. Dat muntje had maar één taak: mij van een winkelwagentje voorzien. Vaak wilde ik het muntje in de bak van de gitaar spelende man voor de supermarkt gooien – nooit herken ik het lied, of versta ik de woorden die hij zingt, maar het klinkt tezamen altijd alsof hij fijne nummers van een vergeten grootheid à la Blaze Foley speelt –, maar dat deed ik dus nooit omdat dat muntje voor het winkelwagentje was. Het was een soort innige vriend geworden. (Sorry, Blaze.) De vijftig cent ging soms mee in de was. En ik controleerde voor ik de deur uitging of het muntstuk in mijn zak zat, om dat bekende beeld van de in zijn zakken naar een muntje zoekende mens voor de rijen winkelwagentjes te voorkomen. Een keer bleef het muntje steken toen ik het wagentje aan een ander wagentje koppelde bij terugzetten. Blinde paniek. Ik begon aan het wagentje te rukken, sloeg op het muntjesmechanisme, tilde het wagentje op en liet het weer heel hard neerkomen op de vloer (een paar keer). Er kwam een supermarktmedewerker aan die me wilde hepen. “Ik wil mijn muntstuk terug,” zei ik. “Het is niet de bedoeling dat we geld in het wagentje steken, meneer,” zei de medewerker berispend. Ze bood me ter restitutie een plastic muntje aan. “Ik wil mijn geld terug!” Ze bood aan me de vijftig cent uit te betalen. Ze keek naar mijn witte knokkels. “Maar dan moet u nu wel het wagentje loslaten.” “Ik wil dát muntje!” Ik overstrekte mijn wijsvinger bij het herhaaldelijk priemend wijzen, en ik ben bang dat ik krijste. De beveiliger kwam erbij. Hij had grote handen. “Laat mij maar even,” zei hij vriendelijk. Hij legde zijn grote handen over het mechanisme, draaide een paar keer heel rustig, en gaf me toen het muntje terug. Als een kind zo blij. Ergens is ook die vijftig cent verloren gegaan, zodat ik dus vaak bij de balie van de supermarkt om een nieuw, plastic muntje moest vragen. Ik ben benieuwd hoelang het beeld zal blijven bestaan van mensen die vertwijfeld in hun zakken zoeken naar een muntje als ze winkelwagentjes zien. O ja, tussen de onderbroeken vond ik er ook nog een. Een blauwe. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/het-is-niet-de-bedoeling-dat-we-geld-in-het-wagentje-steken-meneer-zei-de-medewerker-berispend~bafe516e/
2022-08-28||Amsterdam City Swim haalt ruim 1,1 miljoen euro op voor onderzoek naar ALS||Naast de zwemmers waren ook meer dan duizend toeschouwers, zestig patiënten en driehonderd vrijwilligers aanwezig. De deelnemers zwommen een parcours van 2,1 kilometer, van de Keizersgracht naar het Marineterrein. Junioren (10-15 jaar) begonnen bij het Scheepvaartmuseum en zwommen een route van 700 meter. Ook een tiental ALS-patiënten zwom mee – sommigen lieten zich in een boot of kano voorttrekken door hun dierbaren. Ook diverse bekende Nederlanders waren in de grachten te vinden. Onder anderen Beau van Erven Dorens, Thomas Acda en René Froger namen deel aan het evenement. Na afloop werd een cheque met het opgehaalde bedrag overhandigd aan Gorrit-Jan Blonk, directeur van ALS Nederland. “Na twee frustrerende jaren waarin we ons niet konden inzetten voor de mensen waar het zo hard voor nodig is, was het vandaag eindelijk zover. Met zoveel mensen, zoveel energie en zoveel glimlachen. En natuurlijk ook her en der een traan. Met als resultaat deze unieke opbrengst om de ziekte ALS, waar dan ook in de wereld, op te lossen.” Een genezende behandeling voor ALS is er vooralsnog niet.||https://www.parool.nl/amsterdam/amsterdam-city-swim-haalt-ruim-1-1-miljoen-euro-op-voor-onderzoek-naar-als~b52f1dad/
2022-08-28||‘Verschrikkelijk koude’ nacht voor 250 buitenslapers in Ter Apel||De lagere nachttemperaturen aan het einde van de zomer zijn ‘van enorme invloed’ op de leefomstandigheden van de mensen voor wie in het centrum geen plek is, aldus Artsen zonder Grenzen. Van de vijftig buitenslapers hadden er vijftien zondagochtend medische bijstand nodig, voornamelijk vanwege grote open wonden of pus aan hun benen. Eén persoon is vanwege zijn fysieke toestand naar de noodopvang binnen de hekken van het aanmeldcentrum gebracht – zijn situatie werd te kwetsbaar geacht voor een langer verblijf in de buitenlucht. Andere kwetsbare vluchtelingen waren in de loop van zaterdag al naar het nabijgelegen Stadskanaal overgebracht. Zeventig anderen werden zaterdag per bus naar de marinekazerne in Vlissingen vervoerd, een rit van zo’n 350 kilometer. In Doetinchem opende gisteren een noodopvang met plek voor maximaal 225 mensen. De 150 vluchtelingen die donderdagavond in allerijl naar een sporthal in Apeldoorn werden overgebracht, gaan nu daarheen. Op het terrein in Doetinchem wordt ook een paviljoen geplaatst voor centrale voorzieningen zoals EHBO en catering. Het terrein ligt centraal in de Gelderse plaats en is dicht bij winkels. Tussen 22.00 uur ‘s avonds en 07.00 uur ‘s morgens mogen de bewoners niet van de locatie af, aldus de gemeente. Omwonenden zijn in de afgelopen week ingelicht. Voorzitter van het Veiligheidsberaad en burgemeester van Nijmegen Hubert Bruls riep zijn collega-burgemeesters gisteren in tv-programma Buitenhof op vluchtelingen op te nemen. “Geen enkele gemeentebestuurder kan zich de luxe permitteren om te zeggen: dat wil ik niet, mijn bevolking vindt het niet leuk, of mijn mensen zijn oververmoeid. Je moet gewoon helpen, dat moet je gewoon doen.” Bruls wil verder dat het kabinet een tweede aanmeldcentrum opent om Ter Apel te ontlasten. Hij had het over een locatie ‘dicht in de buurt’ van Ter Apel. Volgens RTL Nieuws zou het gaan om Emmen, maar die gemeente zegt van niets te weten. Meerdere bussen brachten vrijdagavond asielzoekers van het overvolle aanmeldcentrum over naar andere locaties in het land. Dat gebeurde nadat de Inspectie Gezondheidszorg en Jeugd (IGJ) bij minister Ernst Kuipers en de Groningse burgemeester Koen Schuiling alarm had geslagen over de gezondheidssituatie op het terrein voor het centrum. Vrijdagavond meldde een woordvoerder van het Centraal Orgaan opvang asielzoekers (COA) dat een kleine vierhonderd mensen weg konden bij het aanmeldcentrum om de nacht door te brengen in Utrecht, Stadskanaal, Zuidbroek (Groningen), Almere en Groningen. Hoeveel mensen toen precies in de bussen zijn gestapt, is niet duidelijk, maar de COA-woordvoerder zei dat sommige mensen twijfelden of wegliepen van de bussen. Veel asielzoekers zijn ‘bang om in een bus te stappen’ uit vrees dat hun asielaanvraag daardoor later behandeld wordt. Bij het aanmeldcentrum in Ter Apel hebben hulporganisaties zondag veel spullen uitgedeeld, zoals eten en drinken maar ook dekens, kleding, jassen en schoenen. Het ging om vrijwilligers van christelijke en islamitische hulporganisaties. Er was zoveel gebracht dat er zelfs nog zaken overbleven. Ook Glennis Grace heeft er zondagmiddag spullen uitgedeeld. De zangeres arriveerde met zeven auto’s en een aanhanger vol met onder meer speelgoed, kleding en hygiënische producten. Of, en zo ja hoeveel mensen er in de nacht van zondag op maandag buiten moesten slapen, was zondag aan het begin van de avond nog niet bekend.||https://www.parool.nl/nederland/verschrikkelijk-koude-nacht-voor-250-buitenslapers-in-ter-apel~b4f38a69/
2022-08-28||Robert Kahn (1922-2022) gaf de slachtoffers van de Holocaust een naam||Robert Sylvain Kahn heette hij voluit, vernoemd naar zijn grootvader Sylvain Kahn die met vriend, compagnon en latere zwager Sally Berg in 1882 het chique modehuis Hirsch & Cie opende aan het Leidseplein. De tempel van de haute couture vergaarde roem door de Nederlandse dames uit de betere kringen, de theaterwereld en het koningshuis te kleden in verfijnde japonnen, mantels en avondjurken naar Frans voorbeeld. Tegen het advies van de toenmalige wethouder in bouwden Kahn en Berg in 1912 een van de statigste panden van de stad voor hun modehuis, met een allure die volgens journalisten niet zou misstaan in Rome, Berlijn of Parijs. Toen Robert Kahn in 1922 werd geboren, was dat in een familie van aanzien, al is dat nooit iets geweest waarmee een Kahn pronkt. In alles was hij een jongen van Zuid, waar vrijwel de hele familie in een kleine straal rond het Concertgebouw woonde. Kahn en zijn vrouw zouden er habitués worden. De hele familie vierde bar en bat mitswa’s in de Obrechtsjoel. De eerste dertien jaar van zijn leven woonde Kahn aan de Koninginneweg, daarna verhuisde hij met zijn ouders en zusje naar de De Lairessestraat. Tot de oorlog. Vader René werd naar Westerbork gedeporteerd, maar kon daar ontsnappen in een boerenkar vol aardappelschillen. Dat was georganiseerd door zijn echtgenote Dorry Weijl. Het verzet had Robert met zijn moeder en zus inmiddels hals over kop naar het Gelderse Doornspijk geholpen, waar ze onderdoken bij een gereformeerd boerengezin. Daar werden ze met hun ontsnapte vader herenigd. De schuilplaats die Robert tussen twee verdiepingen bouwde, redde hun levens en die van nog twee onderduikers – de Duitsers liepen tegen het eind van de oorlog boven hun hoofden over de bovenverdieping. Robert zorgde na de oorlog dat het boerenechtpaar de Yad Vashempenning kreeg. Veel familieleden werden wel vermoord in de kampen. Die pijn liet Kahn niet meer los. Na de oorlog had het gezin de grootste moeite het door anderen betrokken huis aan de De Lairessestraat terug te krijgen. In 1952 werd Robert verliefd op Betty Gerzon, een goede vriendin van zijn zus, met wie hij 64 jaar getrouwd was tot zij in 2016 tot zijn immense verdriet overleed. Zoals de familietraditie voorschreef, ging Robert Kahn in zaken. Na de oorlog ging hij in Tilburg aan de Economische Hogeschool studeren, later aan de gerenommeerde Columbia University in New York en in Amsterdam. Hij werkte als ambtenaar op Buitenlandse Zaken aan de Europese eenwording, maar werd door grootvader René gevraagd het modehuis mee te gaan leiden. Het was in de oorlog leeggeplunderd door de Duitsers en zou erna nooit meer zo floreren als tevoren. Klanten kochten hun kleding vaker in kleinere modehuizen en boetieks. In 1976 moest Kahn de zaak definitief sluiten. Wel bleef hij tot zijn pensioen in 1990 directeur van het Hirschgebouw. Hij legde veel eer in de uitgave, via de toenmalige staatsdrukkerij SdU, van het vuistdikke boek In Memoriam. Daarin staan de namen van alle 102.000 in de oorlog vermoorde Joden, Roma en Sinti opgesomd. Zodat ze toch een plek hebben, en voortleven. De naam van initiatiefnemer Robert Kahn is in het boek niet te vinden. Het draaide niet om hem, maar om de verschrikkingen, vond hij. Het duurde véél te lang, maar hij maakte nog mee dat vorig jaar dan eindelijk het Holocaust Namenmonument werd geopend aan de Weesperstraat. Met enkele anderen sprak hij koning Willem-Alexander tijdens de ceremonie. De laatste jaren werd een van zijn grote hobby’s, lezen, bemoeilijkt doordat hij door netvliesslijtage langzaam blind werd. Zijn gehoor bleef goed, dus de liefde voor muziek, en voor het Concertgebouworkest, werd niet gedwarsboomd. Op 24 augustus overleed hij, wegens zijn verdiensten geridderd in de Orde van Oranje-Nassau.||https://www.parool.nl/amsterdam/robert-kahn-1922-2022-gaf-de-slachtoffers-van-de-holocaust-een-naam~b183474d/
2022-08-28||34 mensen geëvacueerd na festival Markermeer: ‘Dit was geen veilige situatie’||In het Markermeer dreef dit weekend een feesteiland van het Fleet Festival. Verscheidene artiesten zouden er twee dagen lang optreden terwijl twaalf boten gevuld met feestgangers om het eiland heen voeren. Maar na afloop van dag één moesten 34 mensen 's nachts door de Nederlandse Kustwacht geëvacueerd worden van een drijvend platform nadat hun ophaalbootjes zonder enige communicatie waren verdwenen, aldus de Koninklijke Nederlandse Redding Maatschappij (KNRM). Op het 'tropisch eiland’ dat in het kader van het festival in het Markermeer-IJmeer ronddreef waren aan het einde van de avond nog vips, danseressen en technici over, maar de feestboten die hen naar de kade konden brengen voeren niet meer. “Toen heeft iemand 112 gebeld en gedacht: dan zal het wel geregeld worden,” aldus een woordvoerder van de KNRM. De kustwacht werd ingeschakeld, waarna vier boten van de KNRM naar het eiland zijn gestuurd. Ook zijn er boten van de reddingsbrigade Almere en Huizen naar het IJmeer gegaan. De 34 mensen zijn naar Uitdam gebracht, waar de ambulance klaarstond. Hoewel mensen aangaven het koud te hebben, hoefde er volgens de KNRM niemand naar het ziekenhuis. Volgens Henk Wijga, schipper bij reddingsdienst HOGE (Hulp Organisatie Gooi- en Eemmeer), was er sprake van chaos. Zijn reddingsboot werd ingeschakeld voor een ‘zwemmer in problemen’, maar het bleek om een boot feestvierders te gaan. “Ze stonden daar in hun T-shirts, hadden het koud, er stond een flinke wind en de pendelboten die de organisatie had ingeschakeld om ze op te halen, kwamen niet opdagen.” Hij kan er met zijn hoofd niet bij dat het festival in de eerste plaats een vergunning kreeg. “Dit was geen veilige situatie, stel je voor dat er brand was uitgebroken. Het verbaast mij echt dat dit is goedgekeurd.” Op sociale media zijn ook veel negatieve reacties te lezen over het festival zelf. Het feest was een ‘zooitje ongeregeld’ en bezoekers klagen over te weinig faciliteiten – ‘2 smerige wc’s voor ruim 500 mensen’, slecht geluid en te weinig en te duur eten en drinken. Anderen zaten met hun boot vast in een sluis en arriveerden pas uren later bij het feesteiland. Het festival zou ook zondag doorgaan, maar volgens de KNRM werd de vergunning daarvoor ingetrokken. Vooralsnog is de organisatie van Fleet Festival niet bereikbaar voor commentaar.||https://www.parool.nl/nederland/34-mensen-geevacueerd-na-festival-markermeer-dit-was-geen-veilige-situatie~bb770bdf/
2022-08-28||Nieuw-Beijerlander (34) zag de vrachtwagen van de dijk rijden: ‘Ik sprong de cabine in en stopte de motor’||Zondagmorgen half 11 staat Rody Jongebreur (34) op de T-splitsing in het buurtschap Zuidzijde te Nieuw-Beijerland, waar zaterdagmiddag een vrachtwagen de dijk afschoot en dwars door de tent van de jaarlijkse buurtbarbecue reed. Zes bewoners overleden, zeven liggen met verwondingen in het ziekenhuis. “Ik kom net uit het Maasstad Ziekenhuis, waar ik vanochtend mijn vrouw en dochter heb bezocht,” vertelt hij. “Ze hebben verwondingen aan hun hoofd en ze moesten een nachtje blijven.” Zelf draagt hij een flink verband om zijn rechterhand en pols. “Ik heb een forse snee.” “Ik heb ontzettend veel geluk gehad,” zegt Jongebreur beduusd. Het is zaterdagmiddag een uur of vijf, half zes als Jongebreur met zijn gezin op de barbecue arriveert. “We wonen hier op nummer 25, de barbecue wordt ieder jaar gehouden voor de buurt. We hadden de kwalificatie van de Formule 1 gekeken en waren er net. Ik schat dat er zeker vijftig mensen waren.” Jongebreur zit aan de zijkant van een van de tafels onder aan de dijk, als hij omhoogkijkt. “Ineens zie ik een vrachtwagen optrekken en rechtdoor de dijk afschieten. Het leek of hij te ruim de bocht nam.” De Nieuw-Beijerlander weet ternauwernood weg te springen met zijn dochter. “Mijn vrouw en zoon waren er echter ook, ik zag hen niet en vreesde voor hun leven.” Instinctief rent Jongebreur naar de vrachtwagen en kijkt eronder. “Ik zag diverse slachtoffers; een man zat vast onder het achterwiel, iemand aan de voorkant, een vreselijk gezicht.” Vervolgens springt hij de cabine van de vrachtwagen in, stopt de motor en haalt de sleutel eruit. Een moment later slaakt hij een zucht van verlichting: zijn zoon en vrouw blijken in leven. Beiden zijn echter zwaar gehavend. “Mijn dochter heeft een hoofdwond van de wegvliegende tafel die tegen haar aan kwam. Mijn vrouw is aan haar voorhoofd gewond.” Zelf merkt hij dat hij bloedt aan zijn hand en hij probeert de wond te stelpen. Vrijwel direct springt Jongebreur met zijn gezin de auto in, op weg naar het Maasstad Ziekenhuis. “We konden ter plekke toch niet helpen en waren gewond.” Op de snelweg richting Rotterdam komt hij een escorte van hulpdiensten tegen, die zich naar de plek van het ongeval spoedt. Jongebreur en zijn zoon hoeven niet in het ziekenhuis te blijven. “Ik heb echter bijzonder slecht geslapen vannacht. Ik heb mijn zoontje vijf, zes keer wakker gemaakt om te checken of hij ok was.” In de ochtend rijdt hij meteen weer naar het Maasstad Ziekenhuis om zijn vrouw en dochter te bezoeken. “Behalve voor mijn vrouw is het voor mijn dochter zwaar. Ze is 9 en heeft het ongeluk helemaal meegekregen. Mijn zoon is gelukkig een stuk jonger.” Nu staat hij zondagochtend weer op de noodlottige plek. “Ik wilde even kijken hoe het is.” Ook hoopt hij duidelijkheid te krijgen over zijn eigendommen. “Ik ben mijn schoenen en mobiele telefoon kwijt geraakt. Ook mijn bankpas zat in het telefoonhoesje.” Toevallig komt net een politiebusje aangereden. Theo van Bommel van de Verkeersongevallenanalyse stapt er met een grote fotocamera uit. “Gisteren waren er zoveel hulpdiensten dat ik geen goede foto's kon maken,” vertelt hij. “Daarom doe ik dat nu.” Jongebreur vraagt Van Bommel naar zijn eigendommen. “Er zijn inderdaad gisteren spullen gevonden, waaronder een bankpas. Die krijgt u zeker terug zodra het kan.” De twee maken een praatje. “Ik heb al veel meegemaakt, maar dit ongeval ga ik de rest van mijn leven niet vergeten,” verzucht Van Bommel. Hij kan nog niet veel zeggen over de toedracht van het ongeval. “Dat vergt dagen en waarschijnlijk weken onderzoek.” Jongebreur is nog niet door de politie gehoord als ooggetuige. De 46-jarige chauffeur van de vrachtwagen, die voor het Spaanse bedrijf El Mosca rijdt, wekte direct na het fatale ongeval een zeer vreemde indruk op hem. “Hij sloeg wartaal uit.” Zelf voelt hij zich ondanks alle ellende de rijkste man van de wereld. “Toevallig ben ik vandaag 34 jaar geworden, kijk maar op mijn ziekenhuisarmbandje. Het allermooiste cadeau deze verjaardag is dat mijn vrouw, dochter, zoon en ik er nog zijn.”||https://www.parool.nl/nederland/nieuw-beijerlander-34-zag-de-vrachtwagen-van-de-dijk-rijden-ik-sprong-de-cabine-in-en-stopte-de-motor~b09d5a36/
2022-08-28||Wéér was Álvarez de beste man bij Ajax||Ja, maar hij is wel beter geworden, zeggen mensen die hun eerdere negatieve oordelen over Álvarez moeten goedpraten. “Vroeger speelde hij alles breed.” Weten wij veel wat zijn opdrachten waren. “Alles inleveren bij Blind,” kan Ten Hags voornaamste stalorder zijn geweest. In elk geval was hij weer de beste man bij Ajax en is er geen analist meer die om zijn klasse en invloed op het team heen kan. Alles wat Utrecht vooruit speelde was voor Edson, elke afvallende bal had hij. Scherpe passes in de diepte kwamen meestal aan. Wat moet de KNVB intussen met FC Utrecht? Je kunt daar als geblesseerde tegenstander maar het beste op de middenstip gaan liggen, te ver voor het tuig om zijn pisbekers heen te keilen. Apengeluiden hoor je er niet, schelden doet het minste pijn in die Bermudadriehoek rond de middenlijn.||https://www.parool.nl/sport/weer-was-alvarez-de-beste-man-bij-ajax~bf9e87f9/
2022-08-28||Spaans transportbedrijf: chauffeur moest uitwijken voor een busje||Bij het ongeval zaterdagavond vielen zes doden en zeven gewonden. De vrachtwagen is van het bedrijf El Mosca uit Murcia, een stad in het zuidoosten van Spanje. De truck met oplegger reed door onbekende oorzaak van een dijk en crashte in een buurtbarbecue. Volgens bronnen binnen het bedrijf zou de chauffeur hebben moeten uitwijken voor een busje en kwam zijn vrachtwagen daardoor op het talud terecht. Maar volgens de Rotterdamse politie, dat met de bestuurder van dat busje sprak, lijkt het er niet op dat het witte busje de oorzaak van het ongeluk is. “Het enige wat we nu weten is dat de vrachtwagen tot stilstand kwam bij een splitsing en daarna door onbekende oorzaak van het talud afreed.” De vrachtwagen is in beslag genomen voor onderzoek. Het bedrijf spreekt tegenover Spaanse media van ‘een grote tegenslag’ en zeiden druk bezig te zijn meer informatie te verzamelen. Ook staat El Mosca volgens hen in contact met de Nederlandse autoriteiten. De chauffeur van het bedrijf is aangehouden. Hij bleef ongedeerd. De vrachtwagen is in beslag genomen voor technisch onderzoek. Duidelijk was dat er vlak voor het ongeval iets gaande was tussen de vrachtwagen en een wit busje, waarvan de bestuurder gebaren leek te maken naar de Spaanse truckchauffeur. De bestuurder van het busje is inmiddels gevonden als getuige. Het drama heeft er diep ingehakt bij El Mosca. “We zijn allemaal geschokt,” zegt receptionist Gabriela zondag hoorbaar aangeslagen. “Er gebeuren natuurlijk wel eens ongelukken maar zo'n zwaar ongeval als dit is de eerste keer.” De betrokken vrachtwagenchauffeur werkt volgens haar al enkele jaren voor het transportbedrijf zonder noemenswaardige problemen. Wat er zaterdagmiddag precies misging in Zuidzijde, is volgens haar nog altijd onduidelijk. “De Nederlandse politie heeft ons gebeld en vertelde dat een van onze chauffeurs betrokken was bij een ongeluk met meerdere doden in de regio Rotterdam. Over de toedracht zeiden ze niks. Wel dat we onze chauffeur pas mogen spreken als hij een advocaat heeft.’’ Wat de betrokken chauffeur in Zuidzijde deed, is de receptioniste niet bekend. “We rijden dagelijks op Nederland en de regio Rotterdam, onder andere met groente en fruit uit Spanje.” El Mosca is een van de grootste Spaanse transportbedrijven met ook een scheepvaartdivisie (Mosca Marítimo). Het heeft 1700 voertuigen en ruim achthonderd werknemers, luidt het op de website. De firma is gevestigd in Molina de Segura, zo’n 30 kilometer ten zuidoosten van Murcia, waar ze in 1936 werd opgericht.||https://www.parool.nl/nederland/spaans-transportbedrijf-chauffeur-moest-uitwijken-voor-een-busje~b91beb7c/
2022-08-28||Max Verstappen verstevigt WK-leiding met zege in België||Verstappen liet in de Ardennen niets heel van de concurrentie. De ‘schade’ van de veertiende startplaats was al binnen twaalf rondjes gerepareerd, waarmee de spanning wel uit de Belgische GP was. Eenmaal vooraan stond er geen maat meer op de regerend wereldkampioen, die in zijn RB18 weer een reuzenstap richting prolongatie van zijn titel zette. Had Carlos Sainz toch gelijk. Waar Max Verstappen vooraf wel heel voorzichtig hoopte op ‘minimaal een podiumplaats’, wist de Spanjaard van Ferrari na de kwalificatie wel beter. De Nederlander was daarin zo rap, aldus Sainz, dat hij ook met de gridstraf gewoon zou meedoen voor de zege. Vanwege vervangen motoronderdelen reed Verstappen weg als veertiende, maar na één rondje lag hij al achtste. Na een paar laps achter de safetycar reed hij zonder DRS naar de vijfde plaats om daarna mét wat aerodynamische hulp ook langs George Russell (Mercedes) en Red Bullteamgenoot Sergio Pérez te schieten. Sainz, op dat moment aan kop, hoefde hij vervolgens niet in te halen omdat de Spanjaard de pits opzocht. Na twaalf rondjes ging Verstappen aan de leiding, terwijl titelrivaal Charles Leclerc – een positie achter hem gestart – maar bleef ploeteren in het middenveld. Nadat Verstappen Sainz na de eerste pitstops ook óp het asfalt had verschalkt, in rondje 18 (van 44), was de spanning wel uit de Belgische Grand Prix. Die spanning was er alleen, een beetje, in de eerste ronde. Handig slalomde Verstappen om de puinhopen heen. Een spin van Nicholas Latifi kostte de jarige Valtteri Bottas de wedstrijd. Met een foutje lanceerde Lewis Hamilton zichzelf over het voorwiel van Fernando Alonso zo de wedstrijd uit. Maar de Limburger bleef uit de problemen, om daarna vol gas alle geleden schade van de gridstraf kundig te repareren. “Het was een hectische eerste ronde,” zei de wereldkampioen direct na de race. “Maar toen er eenmaal rust kwam, stond de auto op rails. Ik koos mijn momenten uit om in te halen en zo kwamen we vooruit. Daarna was het managen. Ik had vooraf niet gedacht dat dit weekend zo vlekkeloos zou verlopen.” Het was een extreem dominant optreden op zijn lievelingscircuit, waar hij geregeld rondjes reed die twee tellen sneller waren dan die van de concurrentie. Al veilig aan de leiding merkte zijn engineer op dat de Nederlander wat hem betreft wel wat rustiger aan mocht doen om de banden te sparen. “Daar ben ik al vijf rondes geleden mee begonnen,” merkte Verstappen op. Toen Pérez, Sainz en ook Russell nog een tweede keer gestopt waren, besloot Verstappen – een halve minuut los van de rest van het veld – met nog dertien rondjes te gaan ook nog een nieuwe set mediums op te halen. Zo reed hij de volle buit van 25 punten onbedreigd naar huis. Hij mocht zelfs nog een bonuspuntje bijschrijven omdat Leclercs ultieme poging om de snelste rondetijd van Verstappen aan te vallen mislukte. Sergio Pérez mocht mee het podium op voor Red Bulls één-tweetje, maar zal zich niet helemaal happy voelen, want ook de Mexicaan werd, met achttien tellen achterstand, gedeclasseerd door Verstappen. “Ik had op meer gehoopt,” zei hij na afloop. “Max was aan het vliegen, hij was van een andere planeet vandaag, untouchable. Maar het is een goed resultaat voor het team.” Carlos Sainz, vooraan gestart, eindigde als derde. Charles Leclerc, die als vijfde over de streep kwam, kreeg een straf van 5 seconden omdat hij na zijn late pitstop te snel reed in de pitstraat. Zodoende ging Fernando Alonso hem voorbij in de eindstand. In de strijd om de wereldtitel staat Leclerc nu derde, op 98 punten van Verstappen. Pérez bekleedt de tweede plek met 5 punten meer dan de Fransman. Een jaar na de verregende sof achter de safetycar – twee rondjes en de helft van de punten – boekte Verstappen nu zijn eerste échte overwinning op Spa-Francorchamps. “Er stond toen ook een 1 op mijn trofee en ik stond op de hoogste trede van het podium,” merkte Verstappen dit weekend op, maar deze zege voelde stukken beter. “Wat een geweldige zondag, jongens, de auto was een raket.” Verstappen kan zich nu zorgeloos voorbereiden op zijn thuisrace in Zandvoort volgende weekend: “Eens zien wat we daar kunnen doen. Dat het zo goed zal zijn als hier kan ik natuurlijk niet beloven.”||https://www.parool.nl/sport/max-verstappen-verstevigt-wk-leiding-met-zege-in-belgie~b4b04a24/
2022-08-28||SLM-directeur Paul de Haan vluchtte met gezin uit Paramaribo: ‘Alles is politiek in Suriname’||Achteraf kun je je afvragen: had hij het niet kunnen weten? Nou, Paul de Haan (47) had er ruim twaalf jaar bij Kenya Airways opzitten en stond er dus echt niet van te kijken dat hij voor zijn eerste presentatie bij de president om negen uur ’s avonds op het paleis werd verwacht. De staat is de enige aandeelhouder van SLM en ieder heeft zijn eigen werktijden, nietwaar? “Ik had een sterkte-zwakteanalyse gemaakt,” zegt De Haan. Hij werd uiteindelijk pas om half twee ’s nachts binnengelaten. Wat hij wilde drinken, was de eerste vraag. En de enige vraag eigenlijk. “De president en een paar ministers hadden iets te vieren die avond.” Dus ja, hoe serieus was het land met het voornemen om SLM door een directeur van buiten te laten reorganiseren? Heel serieus, denkt De Haan nog steeds. Het idee was aansluiting zoeken bij een alliantie van samenwerkende luchtvaartmaatschappijen, zoals ook KLM die heeft. Maar dan moest er echt wel wat gebeuren, want het bedrijf ging net als heel Suriname gebukt onder een schuldenlast en de enige twee ‘assets’ waren de routes op Amsterdam en Miami. De drie toestellen die SLM leaste? “Een Boeing 777-200, en dan ook nog de ‘long range’-versie, een toestel voor vluchten naar Nieuw-Zeeland. Prachtige slaapcabine voor het personeel aan boord, maar voor ons veel te duur,” vond president-directeur De Haan. Opzeggen dus, dat contract. Twee kleinere 737’s? Bruikbaar, maar moest er per se eentje als reserve aan de grond blijven voor het geval vooraanstaande mensen ineens op reis moesten? Op kantoor gingen de plastic waterflesjes en de dure koffiemachine eruit. Met een waterdispenser en gewone koffie kun je ook werken, toch? En dan het personeel. Prima mensen zaten ertussen, heus, maar waarom zoveel? Zeshonderd mensen voor een maatschappij met drie toestellen? Dat is relatief meer personeel dan EasyJet of zelfs KLM heeft. Dus introduceerde De Haan, zoals tal van Nederlandse managers voor hem en na hem, de vrijwillige vertrekregeling en de vut. Zou het daar fout zijn gegaan? “Alles is politiek in Suriname,” zegt De Haan. Hij heeft ervaring met kantoorpolitiek, maar dit was partijpolitiek. “Elke partij wilde een succesvolle herstart van SLM kunnen claimen, maar niemand wilde dat zijn ‘geaccommodeerden’ daar slachtoffer van werden.” Plat gezegd: afslanken prima, maar het neefje van de minister of de buurman van het parlementslid mocht zijn baan niet verliezen. In de tien jaar onder president Desi Bouterse zijn corruptie en nepotisme schering en inslag geworden. President Chan Santokhi beloofde bij zijn aantreden in 2020 een nieuw begin en heeft ook stappen gezet, maar benoemde wel zijn vrouw tot commissaris bij het staatsoliebedrijf. En de broer van vicepresident Ronnie Brunswijk is commissaris bij SLM. Santokhi kan niet regeren zonder de steun van de partij van Brunswijk. De Haan kreeg al snel gedoe met zijn raad van commissarissen. Of binnen de raad, beter gezegd, want ook die was verdeeld langs partijlijnen. Aanvankelijk pakte het nog goed uit. De regering stelde een nieuwe president-commissaris aan, Xaviera Jessurun, met ervaring in de luchtvaartsector. “We hebben begin dit jaar samen een herstructureringsplan gemaakt, rock solid was het.” De oorlog in Oekraïne bereikte afgelopen voorjaar ook Suriname. De brandstofprijzen verdubbelden en De Haan voelde zich genoodzaakt verder in de kosten te snijden. De ‘voordeeltjes’ van de leden van de RvC gingen eraan: gratis vliegen zat er niet meer in. Een klap voor mensen die in een enkel geval, zoals de Haan zegt, ‘op vrijdag businessclass naar Amsterdam vliegen, daar de bloemetjes buitenzetten en op zondag weer terug’. Een aantal vluchten op Amsterdam werd geschrapt, ticketprijzen gingen omhoog. Toen begon het vertragen. “Het duurde twee maanden voordat we een vereiste handtekening kregen.” Een meerderheid van de RvC zegde het vertrouwen in Jessurun op. Een RvC-lid, Ruben Ravenberg, zei op de radio: “De Haan is gewoon een crimineel.” Jessurun was volgens hem lid van een criminele bende. De vakbonden werden intimiderender. “Ik ben een paar keer mijn kantoor uitgetrokken om nú tekst en uitleg te geven aan het personeel.” Er werd gelekt. Twee weken geleden nog bleek iemand tijdens een vergadering een telefoonlijn open te hebben staan naar een journalist. Er verschenen de afgelopen weken lelijke stukken over De Haan in de Surinaamse pers. Wie ze online naleest, valt vooral op dat hij voortdurend buitenlander wordt genoemd. De kritiek spitst zich toe op het inhuren van dure externen. De Haan erkent volmondig dat hij dat heeft gedaan. “Bij een herstructurering is dat nodig en niet ongewoon.” Er verschenen doodswensen op sociale media. In het parlement riep een aantal afgevaardigden op hem zijn paspoort af te nemen en hem op te sluiten. Dat is ook de reden dat De Haan nu zijn kant van het verhaal vertelt: hij wil niet dat het beeld onweersproken blijft. In Suriname heeft hij een schriftelijke verklaring doen uitgaan. Het bleef niet bij woorden. Op de doodlopende weg langs zijn huis reed de afgelopen weken regelmatig dezelfde auto voorbij. De honden sloegen ’s nachts aan. Er liepen mensen rond het huis. Het Directoraat Nationale Veiligheid zegde beveiliging toe: 24 uur per dag 2 mensen op het terrein, zwaarbewapend. Volgende maand. De Haan kreeg gezondheidsklachten en diende zondag 21 augustus zijn ontslag in bij de president. Toen daarna een auto achter hem aanreed tot bij zijn huis, knapte er iets. “Ik kwam om acht uur thuis, mijn vrouw was net onze dochter aan het voorlezen.” De Haan wordt emotioneel, heeft een slok water nodig voor hij verder kan. “Ze vroeg: hoe is het? Ik zei: slecht. Ze vroeg: hoe slecht? Ik zei: heel slecht.” Hij voelde zich helemaal niet veilig meer. “Toen de kinderen sliepen, hebben we gepraat, daarna hebben we onze koffers gepakt. Ik wilde de grens over naar Frans-Guyana. Daar begint Europa.” Om twee uur ’s nachts vertrokken ze. Zij met de kinderen in haar auto, hij in de zijne. De Haans echtgenote heeft een andere achternaam, dus dat leek veiliger. Bij de grens liet hij zijn auto staan. “Ik heb een pet opgezet en mijn leesbril en zo ben ik in een toeristenbusje gestapt.” Eenmaal op de luchthaven van hoofdstad Cayenne konden vrouw en kinderen zonder moeite door. “Maar bij de paspoortcontrole lag er een briefje met mijn naam en paspoortnummer op het bureau van de douanier.” Er werd een superieur bijgehaald. ‘C’est lui.’ De vrouw knikte. En wuifde hem door.||https://www.parool.nl/nederland/slm-directeur-paul-de-haan-vluchtte-met-gezin-uit-paramaribo-alles-is-politiek-in-suriname~b1eee2ff/
2022-08-28||Ajax zoekt na vertrek Antony naar oplossing voor ‘verdomhoek’||Geen Antony in stadion Galgenwaard. De Braziliaan voelde zich mentaal nog altijd niet in staat om te spelen. Gaandeweg het duel werd duidelijk dat zijn transfer naar Manchester United bijna in kannen en kruiken is. Voor het astronomische bedrag van 90 miljoen euro verruilt de vleugelaanvaller deze week de eredivisie voor de Premier League. Dat was zijn diepe wens, en die van Erik ten Hag, zijn voormalige én toekomstige trainer. Aan de huidige coach van Ajax, Alfred Schreuder, de taak om de voorhoedepuzzel op te lossen. Dat valt vooralsnog niet mee. De positie rechts voorin is een beetje de verdomhoek van Ajax, zo zonder Antony. Tegen FC Utrecht kreeg Dusan Tadic de taak om over die flank voor de aanvoer naar spits Brian Brobbey te zorgen. De Serviër heeft zich als linksbuiten vier jaar achtereen een van de waardevolste aanvallers op de Nederlandse velden getoond en in de Galgenwaard bleek eens te meer dat zijn spel en zijn rendement niet zomaar te kopiëren zijn op een ander deel van het strijdtoneel. Hij had moeite de felle back Djevencio van der Kust van zich af te houden en zocht vergeefs naar openingen en een vlotte combinatie, maar zijn oriëntatie liet hem geregeld in de steek. Veelzeggend: de inbreng van Tadic bij het snelle openingsdoelpunt (tiende minuut) was groot, maar zijn voorzet – na een korte corner – kwam vanaf de voor hem zo vertrouwde linkerkant. Edson Álvarez kopte de bal door, Steven Berghuis maakte het karwei af. Nog veelzeggender: toen Tadic na rust, zo rond de 66ste minuut, even met Berghuis van positie had gewisseld, legde hij de bal in de as van het veld prompt panklaar neer voor Steven Bergwijn, maar die kon de vrije kans niet verzilveren. De laatste keer dat Antony nog van de partij was, tegen FC Groningen (6-1), toonde de Braziliaan al zijn niet geringe kwaliteiten: snelheid, diepgang, een rijk gevulde trukendoos, een venijnige voorzet en een dodelijk schot. Een week later gooide hij zijn kont tegen de krib. Schreuder koos vorige week tegen Sparta voor Steven Berghuis als rechtsbuiten. Dat was geen onverdeeld succes, getuige ook zijn wissel in de tweede helft na een anoniem optreden. Hij mocht tegen FC Utrecht weer achter de spits spelen en werd met een doelpunt en een assist man of the match. Wat hem tegen Sparta niet lukte – vanaf rechts met zijn linkerbeen een indraaiende voorzet afleveren – lukte hem nu wel. Uitgeweken van het centrum naar de zijlijn lepelde hij de bal op maat naar Brian Brobbey, die het kopduel won van Hidde ter Avest (0-2). Schreuder noemde het spel van Tadic op rechts ‘redelijk goed’ en ’balvast’. Maar het is niet gezegd dat hij hieraan vasthoudt. Ook Berghuis kan in de ogen van de trainer nog altijd vanaf de rechterflank spelen, al heeft hij dat in het verleden bij Feyenoord nadrukkelijker laten zien dan in zijn periode bij Ajax. Schreuder: “Als nummer 10 heeft Steven vorig seizoen heel goede duels gespeeld. Hij is heel flexibel en heeft kwaliteiten die hem multifunctioneel maken. Steven kan ook op de positie van Kenneth Taylor een grote inbreng hebben.” Toch is het fijn om een specialist als Antony op de flank te hebben. Schreuder zal moeten zoeken naar de beste formatie zonder de Braziliaan, al wilde de trainer na de wedstrijd niet ingaan op diens vertrek. Wél gaf hij aan dat ook de jonge Portugees Francisco Conceição hem op die plek kan bekoren. “Hij is even geblesseerd geweest aan zijn schouder, maar hij had vandaag twintig minuten kunnen spelen. Conceição heeft een goede dribbel en snelheid. Dat hebben we ook nodig op de vleugel: spelers die een tegenstander kunnen uitspelen.” Andere opties in zijn selectie om op die plek te spelen? Schreuder: “Mohammed Kudus en Mo Ihattaren.” Maar het is niet uitgesloten dat Ajax ook nog een vervanger haalt voor Antony, om de rechtsbuitenpositie uit de ‘verdomhoek’ te halen.||https://www.parool.nl/sport/ajax-zoekt-na-vertrek-antony-naar-oplossing-voor-verdomhoek~bdab973e/
2022-08-28||Danny Ghosen kon wel buitenlands in Ter Apel||Vrijdagavond werd Lips getrakteerd op een kijkje in de hel. Die bleek zich te bevinden in zijn achtertuin. Programmamaker Danny Ghosen was afgereisd naar het aanmeldcentrum in Ter Apel. Hij was niet de eerste en, zo merkte Lips dit weekend op, ook niet de laatste. Wat was er dan toch zo bijzonder aan zijn bijdrage? Op de eerste plaats: Ghosen is zelf vluchteling. Dat gaf een prettig bevreemdend effect toen hij demonstranten uit de buurt vroeg waarom hij destijds kon rekenen op een warm welkom en ze nu en masse van een afstandje stonden te roepen dat het land vol is, zwaaiend met hun omgekeerde vlaggen. “Heb je ze weleens gesproken?” vroeg hij aan een keurig gekapte jongen die beweerde dat het hier ging om een zootje dieven en verkrachters, maar wel graag een selfie met Ghosen wilde maken. Of hij dan met de programmamaker mee naar binnen wilde? De jongen, met de paniek in zijn ogen: “Ik kan geen buitenlands.” Ghosen wel. Lips heeft nog geen verslaggever gezien die dichter in de buurt kwam van de asielzoekers. Mensen op de vlucht voor oorlog. “Ik ben hier gekomen omdat ze zeiden dat Nederland een mooi land is met vriendelijke mensen. We zijn niet gekomen om te worden vernederd.” Vanuit passerende auto’s blijkt een man te zijn bekogeld met eieren en yoghurt. “Schelden is geen probleem,” zegt hij gelaten. “Maar nu beginnen ze te gooien.” Confronterende tv. Maar waar Ghosen zich vooral in onderscheidde, was zijn diepgevoelde en hardop uitgesproken verontwaardiging. Journalistieke distantie is een mooi ding, dacht Lips, maar niet altijd. Ghosen was in Calais geweest en in de kampen in Griekenland en Turkije. “Maar dit is Nederland. Wij lachten dat soort landen uit, want wij dachten: dat gebeurt hier niet, wij zijn een beschaafd land.” Ghosen schaamde zich. Lips ook. Reageren? hanlips@parool.nl.||https://www.parool.nl/kunst-media/danny-ghosen-kon-wel-buitenlands-in-ter-apel~bb540ada/
2022-08-28||Laat bij Le Sublime de onzuiverheden in je huid weghalen met een ledlichtbehandeling ||“Negen jaar geleden was ik de eerste die geloofde in het voordeel van ledlichttherapie en besloot ik het te importeren naar Nederland,” vertelt Virginie Benichou (52). De in Frankrijk geboren eigenaar van Le Sublime werkte in een aantal beautysalons, waar ze mensen onder meer behandelde met deze huid verbeterende stralen. Twee maanden geleden opende ze haar eigen salon. Een wellnessspot waar je na of voor je schoonheidsbehandeling óók nog even kunt winkelen. “Mijn klanten noemen de ledlamp een magische machine,” zegt Benichou lachend. “Ze zijn dankbaar omdat het licht hun onzuiverheden, roodheid en acne heeft verholpen. Veel van hen zijn gestrest en hebben een drukke baan. Dat zie je vaak terug in de huid.” Ongeveer 70 procent van haar klanten zijn expats. Beneden in het nieuwe industriële pand met betonnen muren is het winkelgedeelte. Je scoort er armbandjes (€40) of een Ibiza-style jurk (€59). De behandelingen vinden plaats in een van de drie kamers op de bovenverdieping. De openslaande deuren naar de verhoogde binnenplaats geven de smalle behandelkamertjes een ruimtelijk gevoel én zorgen voor een enorme hoeveelheid licht – elke porie wordt gespot. Benichou wil ‘een totale belevenis’ bieden. Tijdens haar behandelingen draait ze kalmte creërende muziek en zorgt ze voor een ontspanning bevorderend geurtje. Naast de gezichtsbehandeling met ledlicht (1,5 uur, €80 inclusief scrub), kun je ook je gezicht laten masseren (1 uur, €60). Een combinatie van beide behandelingen is ook mogelijk (1,5 uur, €110). In de toekomst wil Benichou smoothies aanbieden en andere behandelingen toevoegen aan het menu. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/laat-bij-le-sublime-de-onzuiverheden-in-je-huid-weghalen-met-een-ledlichtbehandeling~bc97a660/
2022-08-28||Stichting Oude Hollandse Kerken fuseert met Stadsherstel||“We beginnen in Monnickendam, waar we een van onze kerken bezoeken en daarna lunchen in De Waegh, een gebouw van Stadsherstel. Dan zetten we koers naar Volendam, waar onze stichting de Stolphoevekerk heeft overgenomen. Daar vertellen we het verhaal van dat 17de-eeuwse houten kerkje, waarin ook vrijwel altijd een gezin woonde. We sluiten af met een hapje en drankje in de door ons gerestaureerde Grote Kerk in Schermerhorn.” “We hebben nog een plek of tien vrij, ja, en u hoeft geen lid of donateur te zijn.” “We zijn met vrijwilligers actief in het behoud van oude kerken in Noord- en Zuid-Holland en het vinden van nieuwe functionaliteiten daarvoor. Plaatselijke commissies regelen het klein onderhoud en de evenementen, wij kochten en restaureerden de gebouwen.” “Nee, maar de Stichting Stadsherstel is simpelweg beter in het werven van fondsen en het uitzetten van werkzaamheden en heeft veel ervaring met kerken. Het zijn vaak gebouwen waaraan zowel in- als uitwending veel aandacht is besteed. Stadsherstel heeft de expertise daar subsidies voor aan te vragen; daar kunnen onze vrijwilligers niet tegenop. We hebben wel kapitaal, maar sommige ingrepen werden voor een kleine club wat begrotelijk.” “De laatste kerk die wij hebben overgenomen, de Stolphoevekerk in Volendam, hebben we eigenlijk in consignatie voor Stadsherstel: wij bereiden het werk voor. De fusie zal medio volgend jaar plaatsvinden, als het financieel althans haalbaar is. ”||https://www.parool.nl/ps/stichting-oude-hollandse-kerken-fuseert-met-stadsherstel~bfa0656f/
2022-08-28||Explosief onschadelijk gemaakt op plantsoen in Noord||Dit bevestigt een woordvoerder van de politie. Meerdere woningen in de omgeving werden ontruimd. Zo’n 40 bewoners moesten hun huis verlaten en werden door medewerkers van de gemeente opgevangen in een moskee in de buurt. De politie, brandweer en GGD waren ruim aanwezig. Ook het Quick Response Team was ter plaatse. Deze speciaal getrainde brandweerlieden worden normaliter ingezet ter ondersteuning van de politie bij incidenten met gevaarlijke stoffen of veel slachtoffers. Ze dragen kogelwerende vesten en andere helmen dan normale brandweermannen. Het explosieve materiaal werd door een medewerker van de EOD en een speciale robot onschadelijk gemaakt. Een buurtbewoonster in ochtendjas en op slippers liet haar pitbull uit en zag het tafereel glimlachend aan van achter de politielinten. “Nou ja zeg, dit maak je toch ook nooit mee? Een bom! Haha.” Eerder op de ochtend was er bij Lohuis ook een melding van een vechtpartij tussen een groepje mensen. De politie onderzoekt of de zaken met elkaar verband hebben. De politie is op zoek naar getuigen en een mogelijk slachtoffer. Uit getuigenverklaringen ontstaat het beeld dat tenminste een persoon gewond is geraakt bij de vechtpartij, meldt de politie. Meerdere verdachten zouden met het slachtoffer in de richting van Mastbos zijn gelopen. Het slachtoffer en de verdachten zijn nog niet gevonden.||https://www.parool.nl/amsterdam/explosief-onschadelijk-gemaakt-op-plantsoen-in-noord~b378a25a/
2022-08-28||Live | Gemakkelijke middag voor Ajax tegen FC Utrecht (2-0)||||https://www.parool.nl/nieuws/live-gemakkelijke-middag-voor-ajax-tegen-fc-utrecht-2-0~bf18fc16/
2022-08-28||Teleurstelling op Uitmarkt vanwege QR-codes in plaats van kraampjes: ‘Treurig en inspiratieloos’||Jaarlijks wordt op de Uitmarkt het nieuwe kunst- en cultuuraanbod ­gepresenteerd. Nieuw dit jaar was de Cultuurtuin: een labyrint op het ­Museumplein, waar bezoekers digitaal op hun telefoon informatie over het nieuwe culturele seizoen kregen, als alternatief voor de kraampjes van musea, podia, gezelschappen en ­uitgevers van afgelopen jaren. Veel b­ezoekers moesten eraan wennen. Jaap Meindersma (53) vertrok zaterdagmiddag traditiegetrouw naar de Uitmarkt. Toch kwam hij minder enthousiast terug dan voorgaande jaren. “Ik belandde in een doolhof van hekken met informatie die ik ook op het internet had kunnen vinden. Heel teleurstellend.” Hij vond de Uitmarkt vooral ‘treurig en inspiratieloos’. “Geen boeken- en informatiemarkt, geen voorstellingen. De leuke kraampjes zijn ingeruild voor een stom labyrint waar je QR­-codes kan scannen. Dat heb ik de afgelopen tijd genoeg gedaan.” Hij hoopt dat de digitale cultuurtuin een eenmalig experiment is. “Want wat een nietsigheid was het. De Uitmarkt moet een plek zijn waar je wordt verleid met nieuwe voorstellingen en tentoonstellingen. Nu was ik binnen een kwartier klaar.” Op Twitter uitten meer bezoekers hun ongenoegen. Twitteraar @Veermus zegt dat ze nog nooit zo’n treurige editie heeft meegemaakt. ‘Wat een armoe.’ Volgens @keawijkstra was de editie een flop. ‘Geen kraampjes, maar digitale s­chermen en enorme herrie vanaf een podium.’ Jan-Bert Vroege, stadsdeelbestuurder Oost, noemde de digitale cultuurtuin op Twitter ‘vrij ongezellig’ in vergelijking met de kraampjes voorheen. Marieke de Vos van Xsaga Festivals, de organisatie achter de Uitmarkt, heeft begrip voor de reacties. “Als je de traditionele Uitmarkt gewend bent, is dit totaal iets anders. Dat ­proberen we de mensen ook uit te leggen. Dit jaar is een aangepaste versie van de Uitmarkt.” De organisatie had slechts twee maanden de tijd om iets op te zetten. “We zijn gelijk gaan kijken: hoe kunnen we in een korte tijd een Uitmarkt organiseren? Daar is dit uitgekomen.” Voor veel instellingen is de digitale cultuurtuin een uitkomst. “Die hadden geen mensen en geen middelen om drie dagen lang op de markt te staan, maar konden er op deze manier toch bij zijn. We slaan een nieuwe weg in en dat is spannend. Het is even wennen, maar het commentaar nemen we mee om te kijken hoe we volgend jaar kunnen verbeteren.”||https://www.parool.nl/amsterdam/teleurstelling-op-uitmarkt-vanwege-qr-codes-in-plaats-van-kraampjes-treurig-en-inspiratieloos~b9b9dd05/
2022-08-28||Zes doden en zeven gewonden nadat vrachtwagen van dijk rijdt in Nieuw-Beijerland||De 46-jarige Spaanse chauffeur van de vrachtwagen had niet gedronken. Hij is aangehouden voor het veroorzaken van een verkeersongeval met dodelijke afloop. Een van de zeven mensen in het ziekenhuis ligt nog in kritieke toestand, aldus een woordvoerder. Over leeftijden van de slachtoffers is nog niets bekend. Drie dodelijke slachtoffers komen uit één familie. Dat meldt de regionale zender Rijnmond. Het gaat om een moeder, een zoon en een acht maanden zwangere schoondochter. De familie was lid van de Bethelkerk. Dat maakte de kerk vanmorgen zelf bekend. De politie heeft gesproken met de chauffeur van het witte busje dat – volgens ooggetuigen – ‘iets’ met het ongeval te maken zou hebben. “Maar dat busje is niet de oorzaak van het ongeval,” aldus de woordvoerder. In Spaanse media liet het bedrijf van de vrachtwagen weten dat hun chauffeur moest uitwijken voor een busje. “Het enige wat we nu weten is dat de vrachtwagen tot stilstand kwam bij een splitsing en daarna door onbekende oorzaak van het talud afreed. We onderzoeken nu alle mogelijkheden, technische storingen, noem maar op,” aldus Mirjam Broers van politie Rotterdam. De vrachtwagenchauffeur reed de dijk af in het buurtschap in de polder tussen Nieuw-Beijerland en Zuid-Beijerland. Hij schepte de bewoners die hun jaarlijkse barbecuefeest hadden. Het zou extra druk zijn geweest vanwege het afscheid van de voorzitter van ijsclub De Kom, met tientallen bezoekers. De chauffeur zou hebben stilgestaan en opeens gas hebben gegeven. Tot diep in de nacht was de politie druk met het bergen van de overleden slachtoffers. Hiervoor werd de oplegger weggetakeld. Bij het ongeluk raakten ook zeven mensen gewond. Zij zijn naar het ziekenhuis gebracht. Een aantal ging met eigen vervoer. Johan van Driel zag het ongeluk gebeuren en is zwaar aangeslagen. “We waren net gezellig aan het barbecueën en zien een vrachtwagen stilstaan op de kruising, vervolgens rijdt hij rechtdoor zo door de tent heen. Het was vreselijk. Er werden meerdere mensen meegesleurd. Op zo’n moment gaat alles door je heen: machteloosheid, ongeloof.” Een vrouw die bij het drama was, vertelt over twee bloedende kindjes die zij in haar armen hield en uiteindelijk in de chaos met hun moeder kon verenigen. “We zagen ook een vrouw in de tuin liggen. Samen probeerden we het hek weg te halen om haar te helpen. Het is een verschrikkelijk drama. Iedereen kent elkaar hier. Het is zo onwerkelijk allemaal. Zo wonderlijk dat wij bespaard zijn gebleven. Nu ik dit vertel, besef ik pas wat er is gebeurd,” zegt ze, terwijl opeens de tranen komen. “Eerst ga je in de hulpstand. Je wilt helpen waar je kunt. Maar we hadden al snel door dat er professionele hulp nodig was voor de slachtoffers onder de vrachtwagen.” “Het is niet te geloven hoe hij naar beneden reed. Ik hoorde hem gas geven,” blikt ze terug. Even daarvoor stond de vrachtwagen stil op de kruising. Hij leek te wachten op de witte bestelbus. “Die bestuurder hing uit zijn raam en maakte gebaren. Geen idee waarom.” Deze bewoner zag ook hoe anderen de chauffeur achter het stuur vandaan wilden trekken. Woedend. Het gerucht gaat dat hij naar alcohol rook, maar de politie heeft bevestigd dat de Spanjaard niet had gedronken. Bewoners worden iets verderop opgevangen. Velen bellen met naasten. Anderen slaan de armen om elkaar heen. Toen het ongeluk gebeurde zat het terras van het nabijgelegen eetcafé De Drie Linden helemaal vol. Op de plek van het ongeluk is een grote ravage zichtbaar, met onder meer omver gereden picknicktafels, borden, eten en de barbecue. Volgens een getuige die 10 minuten later aan kwam rijden was het een grote chaos. “Ik zag huilende mensen en rennende politieagenten.” Veel mensen zijn verbijsterd over het ongeval. “Wat een feest had moeten worden is geëindigd in een groot drama.” De locoburgemeester van gemeente Hoeksche Waard, Paul Boogaard is aanwezig bij de plek van het drama en heeft gesproken met hulpverleners. “Hij woont in Nieuw-Beijerland,” zegt een gemeentewoordvoerster. “Hij kwam tegelijk met de hulpdiensten aan.” De burgemeester van de gemeente zat dit weekend in Friesland, maar keerde terug naar het dorp. “Het is een afschuwelijk ongeluk in kleine hechte gemeenschap. Het is afschuwelijk dat er dodelijke slachtoffers zijn gevallen,” aldus burgemeester Charlie Aptroot, die na aankomst gelijk de bewoners opzocht. “Echt heel erg wat er gebeurd is. De mensen zijn verslagen en emotioneel. Ze hebben grote zorgen. Weten niet hoe het gaat met familie of buren. Wij zijn de komende dagen als gemeente beschikbaar om de bewoners te helpen als ze hulp nodig hebben.”||https://www.parool.nl/nederland/zes-doden-en-zeven-gewonden-nadat-vrachtwagen-van-dijk-rijdt-in-nieuw-beijerland~b15af86f/
