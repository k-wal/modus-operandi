2022-08-19||Pianist Nikola Meeuwsen wint GrachtenfestivalPrijs||Meeuwsen kreeg de prijs vrijdag uitgereikt tijdens een feestelijke ceremonie in Grand Hotel Krasnapolsky Amsterdam. De pianist die samen met klarinettiste Gerbrich Meijer (1997) en cellist Anton Spronk (1994) was genomineerd, verwerft met de prijs ook de titel Artist in Residence 2023 en krijgt carte blanche om tijdens het volgende Grachtenfestival een uiteenlopend programma samen te stellen en te presenteren. In de aanloop van het Grachtenfestival vertelde Meeuwsen dat hem de vrijheid om ‘zelf concerten in te vullen zonder een organisator die huiverig is’ zeer aanspreekt. “Ik denk heel concreet bijvoorbeeld aan pianosonates van Skrjabin,of aan Chaussons Concert voor piano, viool en strijkkwartet. Die hoor je zelden.” Meeuwsen besloot als kind pianist te worden, na het beluisteren van Horowitz’ uitvoering van het Derde pianoconcert van Rachmaninoff. Al snel werd zijn grote talent erkend: in 2019 kende het Concertgebouw hem de prestigieuze Concertgebouw Young Talent Award toe. Meeuwsen heeft sinds zijn vroege jeugd diverse concoursen, waaronder in 2014 het Koninklijk Concertgebouw Concours en in 2012 het Steinway Concours. Het pianotalent studeert sinds 2014 bij Marlies van Gent en bij Enrico Pace aan de prestigieuze Accademia Pianistica di Imola, onderdeel van de Accademia Incontri con il Maestro in het Italiaanse Imola. Meeuwsen is groot liefhebber van kamermuziek. Het Grachtenfestival 2022 vindt plaats van vrijdag 19 augustus tot en met zondag 21 augustus op verschillende plekken in Amsterdam en wordt op de Nieuwmarkt afgesloten met een optreden van Jungle By Night.||https://www.parool.nl/kunst-media/pianist-nikola-meeuwsen-wint-grachtenfestivalprijs~b0e85ec2/
2022-08-19||Lowlands maakt ondanks de regen weer een prima start ||Ja hoor, de Hema is ook weer present. En als altijd heeft het bedrijf in de eigen campingwinkel speciale Lowlandsshirts in de aanbieding. Op een ervan prijkt de beeltenis van Siepie, de kat uit de Jip en Jannekeboeken, met daaronder de tekst ‘De kater komt later.’ Zo gaat dat op Lowlands, ja, de kater komt voor veel bezoekers op de afsluitende zondag, nadat iedereen op zaterdag volledig van God los is gegaan. De vrijdag, de eerste echte dag van het festival, hoewel er ook op donderdag al een voorzichtig programmaatje is, is traditiegetrouw de meeste relaxte dag van Lowlands. Beetje rondwandelen, de eerste biertjes drinken, kijken wat er nieuw is op het terrein, kijken ook bij welke eettentjes je de rest van het weekend veel te veel munten gaat uitgeven. De muziek van Wet Leg past precies in die sfeer. Het Britse duo, bestaande uit de zangeressen Rhian Teasdale and Hester Chambers, maakt puntige en frisse pop die soms stevig uitpakt, maar die toch vooral dromerig en lief is. Thuis in Engeland is er sinds vorig jaar een ouderwets hijgerige opwinding rond het duo, op Lowlands kan Nederland oordelen wat Wet Leg live waard is. Binnen twee nummers is het duidelijk: de twee maken, aangevuld met een driekoppige begeleidingsband, ontzettend leuke muziek. De zang klinkt net zo naïef-vertederend als die van Franse beatzangeressen uit de de jaren zestig, maar de muziek zit ook vol slimme, verrassende vondsten en lekker maffe geluiden. Nog zo’n verrassend nieuw duo: Charlotte Adigéry & Bolis Pupul, uit België. De twee maken een perfecte mix van dance en pop. Die klinkt clubby en funky, maar doet soms ook denken aan de electro van de jaren tachtig en als het uitkomt zet Adigéry een operastem op. Het is heel vrolijk klinkende muziek, maar in de teksten worden zware onderwerpen als racisme en uitsluiting aangesneden. Charlotte Adigéry & Bolis Pupul zijn vast ervaringsdeskundig op dat gebied, want zij is van Caribische komaf en hij is half Chinees. Bolis Pupul is trouwens ook de zoon van de Vlaamse cartoonist Kamagurka. Zou hij de humor van pa hebben? Als zij, aangenaam verbaasd over het enthousiasme dat hun muziek op Lowlands losmaakt, tegen het publiek in de India-tent zegt: “Amai, vous êtes chaud!” zegt hij met de neutrale en droge stem van een tolk: “Jullie zijn warm.” Het is op de eerste Lowlandsdag opmerkelijk hoe snel het weer went, dat festivallen. Of we het helemaal niet twee jaar hebben moeten missen, sjokt iedereen weer over het terrein en de sfeer is prima. Daar doet de regen niets aan af. ’s Middags is er een bescheiden buitje. Aan het begin van de avond, als de Brits-Oegandese soulzanger Michael Kiwanuka een mooi concert geeft in de Alpha, barst de regen echt los. Die regen houdt ook flink lang aan, maar het snel doorweekte publiek lijkt er niet echt mee te zitten. Festivalbikkels. En ach, tegen de tijd dat Liam Gallagher het podium van de Alpha betreedt, is het weer droog. Grote naam, maar hij trekt minder publiek naar de grootste tent van het festival dan je zou denken. Het zal komen doordat een groot deel van het Lowlandspubliek nog niet eens was geboren toen hij en zijn broer de spil vormden van Oasis, de in de jaren negentig coolste rockband van de planeet. Dat Liam het tegenwoordig veel beter doet dan de broer met wie hij al jaren in onmin leeft, lag niet echt in de lijn der verwachting, want Noel was toch echt de meest getalenteerde van de twee. Liam is in al zijn hooliganachtige lompheid nog wel altijd de leukste van de twee. “Any Oasis-fans in the house?” vraagt hij op Lowlands diverse keren (zo ongeveer de enige woorden die in zijn plat Noord-Engels afgestoken praatjes zijn te verstaan). En ja, die fans zijn er zeker. Ze worden beloond met een set die voor zeker driekwart bestaat uit Oasisklassiekers. En daar zit ook Wonderwall tussen. En die klassieker wordt ook door jonge Lowlandsgangers woordelijk meegezongen. Magisch moment wel. Dat het intussen voor de derde keer begint te gieten doet ook daar niets aan af.||https://www.parool.nl/kunst-media/lowlands-maakt-ondanks-de-regen-weer-een-prima-start~b0e856fc/
2022-08-19||Femke Bol ook op 400 meter horden klasse apart: tweede EK-goud een feit||Bol heeft deze EK haar zinnen gezet op driemaal goud, wat haar dé atlete van het toernooi zou maken. De Amersfoortse won twee dagen geleden al in een recordtijd de 400 meter en kon daar vanavond een tweede titel aan toevoegen, met Nederland morgenavond ook nog als kanshebber op de 4x400 estafette. “Ik weet dat het een risico is, dat het moeilijk is,” zei Bol over haar loodzware programma. “Maar ik denk ook dat het een unieke kans is. Het programma laat het toe, maar ook mijn vorm. Ik ben nu nog jong. Ik herstel snel.” Op voorhand was er maar één favoriet voor de eindstrijd op de 400 meter horden in het Olympiastadion. Bol pakte eerder deze zomer zilver op het WK en kijkend naar de beste seizoenstijden van de finalisten, was ze dit jaar bijna twee seconden sneller dan alle concurrenten. De Oekraïense atleten Anna Ryzhykova en Viktoriya Tkachuk golden nog als haar grootste uitdagers. Vanuit baan 3 had had Bol haar eerste concurrente al gauw te pakken. Vervolgens pakte ze ook – ogenschijnlijk gemakkelijk – de rest van het veld in. Bij het uitkomen van de laatste bocht lag ze op kop en op de streep was het verschil gigantisch. In een tijd van 52,67 hield ze Tkachuk (54,30) en Ryzhykova (54,86) ver achter zich. “Ik ben geen machine, maar daar lijkt het dit toernooi wel op,” zei ze na afloop van de race bij de NOS. “Er is toch wel ongeloof dat ik dit gedaan heb. Ik kon de focus blijven houden ondanks de druk die er was. Iedereen verwachtte dat ik het wel even zou doen, maar het zijn twee compleet andere nummers. Alleen het verzuren van je benen is hetzelfde.” Nog nooit was het een vrouwelijke atlete gelukt goud te winnen op de 400 meter zonder en de 400 meter met hekjes. Karsten Warholm probeerde het drie jaar geleden op de EK in Berlijn bij de mannen, maar de Noor faalde. Hij won de 400 meter horden, maar werd laatste in de finale van de 400 meter. De Amerikaan Harry Hillman slaagde er wel in, heel lang geleden. Hij won bij de Olympische Spelen van 1904 in St. Louis de 400 meter én de 400 meter horden. Eerder op de dag bereikten zowel de Nederlandse mannen als de Nederlandse vrouwen de finales van de 4x400 meter estafette die morgenavond op het programma staan. De vrouwen (Lisanne de Witte, Laura de Witte, Lieke Klaver en Andrea Bouma) plaatsten zich vanochtend met de derde tijd voor de eindstrijd, maar deden dat nog zonder Bol. Even daarvoor had de mannenploeg bestaande uit Isaya Boers, Liemarvin Bonevacia, Jochem Dobber en Ramsey Angela de tweede tijd geklokt. Bol kan dus nog voor een gouden trilogie gaan, want normaal gesproken loopt ze zaterdag mee met de estafetteploeg in de finale van de 4x400 meter. Alleen de legendarische Fanny Blankers-Koen slaagde er in drie keer goud te halen op een EK. Ze won in 1950 de 100 en de 200 meter en de 80 meter horden. In de avondsessie van vrijdag is de 800 meter voor Tony van Diepen enigszins teleurstellend verlopen. Hij werd in zijn halve finale zesde en redde het daarmee niet. “Ik miste de power,” zei de atleet na afloop tegen de NOS. Van Diepen kampt met maagklachten en zag op het laatste rechte stuk een finaleplek in rook opgaan. “Ik voelde me niet lekker, moest vijf minuten voor de start nog naar de wc. Ik heb iets verkeerds gegeten of het is iets anders, in elk geval zit ik niet lekker in mijn lichaam.”||https://www.parool.nl/sport/femke-bol-ook-op-400-meter-horden-klasse-apart-tweede-ek-goud-een-feit~b4494712/
2022-08-19||Jumbo-Visma rijdt in stampvol Utrecht naar winst, rode trui voor Gesink||Toeschouwers uit binnen- en buitenland begaven zich vrijdag naar Utrecht om de start van de Ronde van Spanje bij te wonen: een ploegentijdrit over ruim 23 kilometer. Het was gezellig druk langs de route en bij het publiek hing een goede sfeer. Een groot deel van Utrecht was al vanaf drie uur ’s middags moeilijk bereikbaar: het parcours meanderde door alle wijken van de stad, die nog tot zeker in de avond op veel plekken is afgesloten. De eerste mensen zochten al vroeg in de middag een goed plekje achter de dranghekken. Sommige toeschouwers brachten een keukentrapje mee. Anderen zaten eerste rang op een terras. Vanaf vier uur ’s middags verkenden de renners het parcours. De ‘groene’ karavaan vertrok om half zes vanaf de Jaarbeurs en om half zeven begon de eerste ploeg aan de tijdrit. De renners reden onder meer langs de singels aan de oostzijde en over de Maliebaan, het oudste fietspad van Nederland. In volle vaart ging het vervolgens naar Overvecht, waar de teams een lus maakten richting Leidsche Rijn. Hier kwamen de ploegen tweemaal voorbij. De sfeer was bijzonder goed, hoewel het aan het begin van de ploegentijdrit regende. Het wachten was op de de start van de eerste serieuze kanshebber van de dag. Uiteindelijk was het Team BikeExchange-Jayco dat de eerste richttijd neerzette. De Australische ploeg bleef lang op de hotseat zitten, totdat Ineos-Grenadiers ruim onder deze tijd dook. Even leek Quick-Step Alpha Vinyl onder leiding van Remco Evenepoel sneller dan Ineos, maar de Belgische ploeg kwam uiteindelijk een seconde tekort. Toen even later Jumbo-Visma eenmaal van start was gegaan, bleek al heel dat de Nederlandse formatie met kop en schouders boven de rest uitstak. Op het eerste tussenpunt was de gele trein al meer dan tien seconden sneller dan de rest. Op de finish werd Robert Gesink naar voren geschoven. Jumbo-Visma kwam dertien seconden eerder over de streep dan Ineos en dus mag Gesink morgen de leiderstrui om zijn schouders dragen. Gesink was lang de hoop van de Nederlandse wielerfans in de grote rondes. De Achterhoeker werd een keer vijfde en een keer zesde in de Tour de France en won in de Vuelta van 2016 een rit naar de top van de Aubisque. Maar een leiderstrui in een grote ronde droeg hij nog niet eerder. Donderdag wilde hij nog niet over het scenario speculeren. “Zoiets is moeilijk te plannen, je moet ook net goed uitkomen bij de finish. Als je als een dood vogeltje achteraan hangt zal dat niet lukken.” Maar Gesink maakte vrijdag een goede indruk, net als de rest van de ploeg. Echt groot zijn de verschillen in de top van het klassement nog niet. Evenepoel, Carapaz, Yates en Almeida bevonden zich met hun ploegen allemaal in de top van de uitslag van de etappe. Toch is het klassementsman Primoz Roglic, winnaar van de afgelopen drie edities van de Vuelta, die de eerste tik uitdeelt aan de concurrentie. Zaterdag volgt de tweede etappe, die voert van Den Bosch naar Utrecht. Na de rit van zondag, met start en finish in Breda, gaat de wielerkoers dinsdag verder in Spanje.||https://www.parool.nl/sport/jumbo-visma-rijdt-in-stampvol-utrecht-naar-winst-rode-trui-voor-gesink~b2f194da/
2022-08-19||Huurders en particuliere eigenaren zijn het eens over groot verduurzamingsproject in Zuidoost||De eigenaren van de 935 appartementen in Amsterdam-Zuidoost vormen twee van de grootste verenigingen van eigenaren (vve’s) in de stad. Verduurzaming is binnen de 20.000 Amsterdamse vve’s al een hele kluif. Als het gaat om zogeheten gespikkeld corporatiebezit, met behalve huurders ook particuliere eigenaren, wordt het helemaal een heidens karwei. Corporaties moeten de instemming van 70 procent van hun huurders krijgen voordat ze mogen beginnen. Binnen de vve’s in Holendrecht moest de verduurzaming dan ook nog eens gesteund worden door 70 procent van de eigenaren. In anderhalf jaar moeten de flats uit 1977 moderne isolatie krijgen. Daarvoor worden kozijnen, vloeren en daken aangepast en krijgen ze driedubbel glas. Ewald Pengel (69), voorzitter van een van beide vve’s, ging van portiek naar portiek om zijn buren van het nut van de operatie te overtuigen. Op sommige plekken regende het zelfs naar binnen, zag Pengel, die vroeger eigenaar was van een klusbedrijf. “Het was geen gezicht.” De vve’s kregen, behalve subsidie van de gemeente, ook een lening van 27 miljoen euro van het Nationaal Warmtefonds, dat woningeigenaren helpt aan de investeringen voor verduurzaming. Die lening betalen ze terug middels een verhoging van de servicekosten. Die gaan van 80 naar 240 euro per maand. De energierekening gaat omlaag, al zal dat niet alle kosten dekken. Voordeel is ook dat de woningen meer waard worden. Ze worden gezonder en comfortabeler doordat ze minder tochten en ze straks ook beter tegen geluid zijn geïsoleerd. Pengel: “Je krijgt er wel iets beters voor terug.” De buurt gaat nog niet van het aardgas af. Wel zijn de woningen klaar voor aansluiting op het warmtenet van Vattenfall. Dat heeft de voorkeur van Eigen Haard, de woningcorporatie die binnen de vve’s een meerderheid heeft van meer dan 70 procent. De vraag hoe de buurt van het gas af gaat, komt over een jaar of drie alsnog op tafel omdat de cv-ketels dan aan vervanging toe zijn. Elders in de stad is dat al uitgelopen op een bittere strijd omdat bewoners een warmtenet niet duurzaam vinden of omdat ze vrezen voor hoge kosten doordat ze zich overgeleverd voelen aan een monopolist. Sommige bewoners hikken aan tegen elektrisch koken, omdat ze dan nieuwe pannen moeten kopen, weet Pengel. Zelf heeft hij zijn cv net vervangen. Overigens blijkt in deze buurt het warmtenet volgens berekeningen in opdracht van de gemeente veruit het goedkoopste alternatief voor aardgas. In theorie kan Eigen Haard binnen de vve zijn zin doordrijven, maar zowel de corporatie als het Warmtefonds vinden dat de overige eigenaren niet overstemd mogen worden. Bij de verbouwing legde Eigen Haard zich al neer bij de meerderheid van de andere eigenaren. Eerder dit jaar liepen plannen om het Barcelonaplein in Amsterdam-Oost aardgasvrij te maken uit op een conflict toen woningeigenaren vreesden weggestemd te worden door de woningcorporatie die daar 57 procent van de vve in handen heeft. “Verduurzaming moet je altijd samen doen,” zegt Maartje Brans van het Nationaal Warmtefonds. Het fonds hoopt dat andere vve’s een voorbeeld nemen aan het project in Gaasperdam. “Dit soort complexe vve’s hebben we heel veel in de grote steden.”||https://www.parool.nl/amsterdam/huurders-en-particuliere-eigenaren-zijn-het-eens-over-groot-verduurzamingsproject-in-zuidoost~bef1bf54/
2022-08-19||Marcel van Roosmalen krijgt op Lowlands het onthaal van een rockster||Het was een ontvangst die niet iedereen op de eerste dag van Lowlands ten deel viel. Schrijver Marcel van Roosmalen (54) betrad vrijdag aan het einde van de middag de literatuurtent onder het gejuich dat past bij een rocker van op zijn minst het kaliber Liam Gallagher. Van Roosmalen – de enige man op Lowlands in een jasje – viel zelfs een luid gescandeerd ‘Marcel! Marcel! Marcel!’ ten deel. Met een rij van niet toegelaten fans die tot diep op het festivalterrein reikte, bleek de schrijver als anti-popster een van de grootste sterren van de eerste Lowlandsdag. Hij was naar Biddinghuizen gereden om geïnterviewd te worden op het nieuwe Currentpodium, dat op het programma onder meer een panel met vier schrijvers van rouwboeken en de taaltombola Mensen die dingen zeggen had. Een affiche dat op een dag waarop de fikse regenbuien de vlakte in Biddinghuizen geselden voor velen aantrekkelijk bleek. Voor Van Roosmalen was het de tweede keer op het festival. Zijn eerste bezoek, in 1998, was geheel vrijwillig. Nu ging hij vanwege de promotie van zijn nieuwe boek. Hoe hem de terugkeer beviel? Matig, zo bleek. De elders zo geroemde Lowlandsbeleving viel voor hem uiteen in een camping (‘vies’), het publiek (‘groepen dolende jongeren’) en een diepgeworteld gevoel van ontheemding: (‘Ik vraag me af: Hoe ben ik in ’s hemelsnaam in deze tent beland?’) Die recensie leverde hem onmiddellijk klaterend applaus op. En nieuw bewijs dat Van Roosmalens bestaan tegenwoordig de neerwaartse spiraal en de overtreffende trap tegelijkertijd herbergt. Hoe ellendiger hij de voorvallen beschrijft waarin hij belandt, hoe groter zijn succes. Hij vatte het recept van zijn reportages zelf als volgt samen: “Het is vaak niet helemaal zo gebeurd, maar het hád wel zo kunnen gebeuren. En dat presenteer ik dan als waarheid.” Rond die meeslepende kruising van journalistiek en fictie heeft Van Roosmalen inmiddels een imperium gebouwd met daarin behalve tijdschriftverhalen en boeken, ook een succesvolle podcast (Weer een dag) en een televisieprogramma (Media Inside). In beide gevallen is interviewer Gijs Groenteman zijn aangever. Een positie die bijzondere chemie vereist, zo viel extra op nu Groenteman niet tegenover Van Roosmalen zat. Geïnterviewd door uitgever Jasper Henderson kwam het fenomeen Van Roosmalen maar moeizaam in zijn vertrouwde en meest vermakelijke groef. Jammer, we hadden hem bijvoorbeeld graag gehoord over het boerenprotest dat buiten het festivalterrein onder het motto ‘Het raakt u ook’ plaatsvond, naast een tractor en twee in overall gestoken vogelverschrikkers. Maar ook dat is Lowlands: een gemaakte keuze voor een podium is er soms een waarvan je later spijt krijgt. En er is altijd een nieuw optreden dat op het punt van beginnen staat. Voor Van Roosmalen maakte het allemaal niet zoveel uit: buiten wachtte alweer een rij fans die zijn laatste verhalenbundel Totaal graag door hun idool gesigneerd wilden zien of op een selfie met de auteur hoopten. Of hij weleens aan de eindigheid van zijn populariteit dacht, was hem eerder gevraagd. “Nee, niet echt,” luidde zijn antwoord. “En als het toch gebeurt, verdwijn ik gewoon weer in een put.”||https://www.parool.nl/kunst-media/marcel-van-roosmalen-krijgt-op-lowlands-het-onthaal-van-een-rockster~b8d59fcf/
2022-08-19||Amsterdamse rechter: ‘Begrijp niet dat de politiek criminelen zonder kans op asiel het land niet uit krijgt’ ||Die hartenkreet slaakte Van de Water vrijdagmiddag als politierechter tijdens een snelrechtzitting waarop hij twee asielzoekers uit veilige landen tot vier en twee maanden celstraf veroordeelde voor onder meer zakkenrollen tijdens de Pride, op 7 augustus op de Wallen. Zij hadden een bewusteloze man beroofd van zijn portemonnee en zijn telefoon. “Mensen zoals u horen hier niet en zouden het land zo snel mogelijk moeten verlaten. U bént geen echte asielzoeker,” zei Van de Water. “Eigenlijk hebben we elke snelrechtzitting mensen zoals u, die maar naar Nederland komen met een verzoek om asiel dat voltrekt kansloos is, en dat weet u ook. U zorgt ervoor dat vluchtelingen die wél met recht asiel aanvragen een slechte naam krijgen, doordat u héél veel overlast veroorzaakt.” In politiek Den Haag is het probleem al tijden bekend, maar niemand grijpt in, stelt de seniorrechter vast. “Mensen die op de vlucht zijn, zijn zeer welkom, maar niet de mensen die zoals u met maar één doel komen: stelen. Ik wil wel eens gezegd hebben dat ik niet begrijp dat de politiek er maar niet in slaagt er voor te zorgen dat mensen zoals u snel dit land verlaten.” De zaak waarin de rechter zijn punt maakte, was er inderdaad een van dertien in een dozijn. Agenten zagen de Marokkaan Badr el A. (24) en Algerijn Ismael O. (26) op 7 augustus gehurkt naast de bewusteloze man zitten. O. had zijn hand in een broekzak van het slachtoffer. Toen de twee de agenten zagen, renden ze weg. Even verderop konden ze alsnog worden gearresteerd. Een voorbijganger vond in de Stoofsteeg minuten later de smartphone van de bewusteloze man. De portemonnee kwam op het politiebureau tijdens de fouillering uit de broekspijp van Badr el A. De officier van justitie zag ‘net niet’ genoeg bewijs dat de twee behalve de portemonnee ook de telefoon van de bewusteloze man hadden gerold. De rechter wel. “Het kan niet anders dan dat u dat bent geweest. Die telefoon is seconden, hooguit minuten nadat u naast het slachtoffer zat, gevonden in de steeg om de hoek waar u had gelopen. Het is heel erg laf iemand die bewusteloos op de grond ligt, te bestelen.” Badr el A. had op 30 juli in Utrecht met anderen ook ‘via een klassieke truc’ op een terras iemands portemonnee gerold. Ismael O. verbleef tot zijn arrestatie in het overvolle aanmeldcentrum voor asielzoekers in Ter Apel, waar al maanden zo veel capaciteitsproblemen zijn dat asielzoekers en statushouders buiten slapen op het voorterrein. Badr el A. was onlangs weggestuurd uit een asielzoekerscentrum in Budel. Hij was onlangs ook veroordeeld voor een winkeldiefstal. In Amsterdam wordt zakkenrollen conform de ‘oriëntatiepunten’ van de rechtbank iets zwaarder bestraft dan in andere arrondissementen. Van de Water: “Onze stad heeft veel meer dan andere steden last van mensen zoals u, zakkenrollers. We zijn daar al een tijdje klaar mee en willen duidelijk maken dat we potentiële zakkenrollers én de Amsterdammers serieus nemen.”||https://www.parool.nl/amsterdam/amsterdamse-rechter-begrijp-niet-dat-de-politiek-criminelen-zonder-kans-op-asiel-het-land-niet-uit-krijgt~bfb23913/
2022-08-19||Die ophef in Albergen is de ultieme afleidingsmanoeuvre voor de VVD||Door het eigen falen om fatsoenlijke opvang voor vluchtelingen te organiseren, legt de VVD nu gemeentes op om ze op te vangen. Een paar jaar na ‘Daar moet een piemel in!’ waren we daarom getuige van een volgend dieptepunt: kinderen die in Albergen langs een hotel liepen dat zal dienen als opvangplek, met een bord waarop stond ‘AZC: nee, nee, nee’. Dat was tevens de leus die ze vrolijk scandeerden. De chef politiek van een landelijke talkshow, vast niet toevallig een voormalige VVD-medewerker, postte de beelden op Twitter: ‘Veel emotie bij Landhotel ’t Elshuys in Albergen. Mensen zijn bang dat hun manier van leven op de kop gezet wordt.’ Ik reageerde hierop: ‘Hoe is het in vredesnaam mogelijk om als chef politiek van een landelijke talkshow dit onversneden en perverse racisme te typeren als uiting van ‘veel emoties’ en ‘angst voor hun manier van leven’? Naast de grote bijval kwam natuurlijk ook de massale razernij. Mensen die doorgaans bijna een hartstilstand krijgen bij de aanblik van volwassen, vreedzame antiracismedemonstranten, bij wie het vocabulaire rond december elk jaar beperkt blijft tot het schuimbekkend uitschreeuwen van het woord ‘Kinderfeest!’ vonden dit hartstikke normaal. Racisme? Hoe durfde ik?! Een bord met de tekst ‘Houd Albergen schoon’ en een ander bord met het korte gedicht ‘300 asielzoekers van kleur, binnenkort in Albergen verkrachting, beroving en terreur!’ moest ik volgens mensen die meestal instemmend knikken wanneer iemand beweert dat mijn kinderen en ik het product zijn van ‘omvolking’, vooral niet zien als racisme. Dit waren slechts rotte appels. Het ging de mensen om het onevenredige aantal. Kon ik ze anders niet zelf in huis nemen, in mijn rijke, elitaire grachtengordelbubbel? Hiermee waren we weer bij de kern beland: tegen deze uitingen ageren betekent in de ogen van velen dat je spreekt vanuit de elitaire grachtengordel. De tragiek is dat ik, door deel te nemen aan deze ophef, bijdraag aan een repetitieve dynamiek, en mij feitelijk samen met degenen die mij een wereldvreemd grachtengordeldier noemen voor het karretje laat spannen van de VVD. Want terwijl de economie het afgelopen kwartaal met 2,6 procent is gegroeid, berekende het CPB dat het aantal personen in armoede volgend jaar zal toenemen met 7,6 procent, het aantal kinderen zelfs met 9,5 procent. Mensen met middeninkomens kunnen niet meer aan een huis komen. Ondertussen bereidt het Amerikaanse Blackstone, een club die op aanmoediging van minister van Wonen Stef Blok (VVD) sinds de vorige crisis al 800 miljoen euro aan vastgoed heeft opgekocht in Nederland, waarover ze nul euro belasting betaalden, zich voor op een daling van de huizenprijzen. Zo kunnen ze voor een koopje nog meer pakken. En de VVD zegt: ‘Komt door die asielzoekers!’ Je kunt je bijna niet aan de indruk onttrekken dat de ophef rond Albergen ze goed uitkomt. Dat dit de ultieme afleidingsmanoeuvre is, om te voorkomen dat de werkende klasse van dit land zich eindelijk eens niet uit elkaar laat spelen door opgehitste vreemdelingenhaat en collectief een vuist maakt tegen grote bedrijven en vermogenden, die de werkelijke bedreiging vormen voor ‘onze manier van leven.’ Helaas, dat zal nog even duren. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/die-ophef-in-albergen-is-de-ultieme-afleidingsmanoeuvre-voor-de-vvd~b304337a/
2022-08-19||Jonge basketballer uit Amstelveen speelt zich in de kijker van Snoop Dogg en Amerikaanse clubs||Eerder deze maand werd een filmpje van de basketbalkunsten van Sylla veelvuldig gedeeld op tal van Instagramkanalen. Een bericht van het basketbalaccount ‘ballislife’ met bijna 8 miljoen volgers heeft ruim 130.000 likes en bijna 1600 reacties. Op het beeldmateriaal is te zien hoe hij tijdens een proefwedstrijd tegen Real Madrid talloze keren scoort en zijn tegenstanders geen schijn van kans hebben. Ook de bekende Amerikaanse rapper Snoop Dogg zag het filmpje. Hij deelde het als Instagramstory op zijn eigen account. “Ik kon het eerst niet geloven, toen een vriend het tegen mij zei,” vertelt Sylla. “Toen ik het zag, moest ik schreeuwen, zo blij was ik.” Het jonge basketbaltalent speelt bij de Millennium Basketball Club Amstelveen (MBCA) en is nog maar een jaar geleden met de sport begonnen. Met zijn 1,82 meter is hij een stuk langer dan de gemiddelde twaalfjarige jongen. “Elke dag krijg ik te horen: ‘Hoe kan jij zo hoog springen? Waarom ben jij zo lang? Speel je echt nog maar een jaar?” vertelt Sylla. Naar aanleiding van het filmpje is hij door diverse Amerikaanse clubs benaderd, maar voorlopig wil Sylla nog even in Europa blijven.||https://www.parool.nl/amsterdam/jonge-basketballer-uit-amstelveen-speelt-zich-in-de-kijker-van-snoop-dogg-en-amerikaanse-clubs~b6ca107d/
2022-08-19||Mogelijk staking jeugdzorg: ‘Als niemand medewerkers wil ontlasten, doen wij dat zelf wel’||Zoals het nu gaat, kan het niet langer, maakte de vakbond minister Franc Weerwind (rechtsbescherming) onlangs duidelijk. FNV eiste structureel 400 miljoen voor 5000 nieuwe jeugdbeschermers, om te zorgen dat medewerkers op een verantwoorde manier hun werk kunnen doen. Nu hebben jeugdbeschermers gemiddeld twee keer meer cliënten dan verantwoord is – reden voor de FNV om ook te hekelen dat zij individueel aansprakelijk zijn voor misstanden. Volgens de vakbond liet eerder onderzoek zien dat een jeugdbeschermer niet meer dan acht tot negen gezinnen kan begeleiden, wil diegene op verantwoorde wijze werken. Uit de inventarisatie van FNV komt echter naar voren dat iedere voltijdsprofessional nu gemiddeld achttien gezinnen bijstaat. Daardoor zou een gevaarlijke situatie ontstaan. Het is onmogelijk om met een te hoge werkdruk kwaliteit te leveren, zo stelde de vakbond. Er zijn sindsdien gesprekken op het ministerie gevoerd, maar die hebben niet geleid tot het inwilligen van de eisen, voor vrijdag 17.00 uur. Een half uur voor het verstrijken van het gestelde ultimatum kwam nog wel een officiële brief van het ministerie binnen, met het verzoek acties uit te stellen, omdat er ‘een set maatregelen’ aan zit te komen. Die zal bestuurder Maaike van der Aar komende week nog wel voorleggen aan de leden, maar ze verwacht niet dat de ingezette koers daardoor verandert. “Er wordt gevraagd of we af willen wachten terwijl we al zeven jaar aan de deur rammelen omdat het zo niet meer gaat. Als niemand medewerkers wil ontlasten, gaan wij dat zelf wel doen, met acties voor onbepaalde tijd die het systeem raken.” Uit de eerste reacties van de leden blijkt dat het verzoek van het ministerie niet in goede aarde valt, dus volgen mogelijk acties. Maar dat besluit moet nog genomen worden. Er is daarbij sprake van een ‘oplopende trap'. Er wordt begonnen met werkonderbrekingen, maar uiteindelijk kan er zelfs minder tijd worden vrijgemaakt voor cliënten – dat terwijl jeugdbeschermers nu al vaak tijd tekort komen voor de kinderen die ze onder hun hoede hebben. Saillant is ook de aankondiging administratieve werkzaamheden te laten vallen. In jeugdzorg moeten uren soms tot in detail verantwoord worden aan de gemeentes, die verantwoordelijk zijn voor de inkoop van de juiste hulp voor kinderen die het moeilijk hebben. Zonder die urenverantwoording komt ook het systeem om jeugdzorg te financieren in de knel. “Met het laten vallen van administratieve werkzaamheden kom je direct aan het bekostigingssysteem. Maar we ontlasten ook medewerkers. We willen nu echt uit de ratrace waar medewerkers jarenlang in mee zijn gegaan.” Van der Aar hoopt dat de acties laten voelen dat het genoeg is geweest, na bezuinigingen en een grote wijziging van het systeem, waarbij gemeenten verantwoordelijk werden voor de inkoop van jeugdzorg. Er is al vaak alarm geslagen over de deplorabele toestand waarin jeugdzorg inmiddels verkeert. Zo trok de inspectie onlangs nog aan de bel, over onvolledige dossiers en gaf een grote jeugdzorgaanbieder onlangs volmondig toe niet meer te kunnen voldoen aan wettelijke termijnen om hulp te leveren. Ondertussen jaagt de hoge werkdruk medewerkers weg naar andere werkgevers. Van der Aar: “Ondertussen was er onlangs nog een bericht over een baby wiens armpjes in kokend water waren gestopt. Het gaat om kinderen zoals deze. Jeugdzorg is van enorme maatschappelijke waarde, maar de sector is in crisis. Het is echt code zwart, maar wie daar wat aan wil doen komt in een bestuurlijke ping pong terecht: werkgevers wijzen naar gemeenten, gemeenten naar het Rijk en het Rijk verwijst weer terug.”||https://www.parool.nl/nederland/mogelijk-staking-jeugdzorg-als-niemand-medewerkers-wil-ontlasten-doen-wij-dat-zelf-wel~bf4fb3d6/
2022-08-19||Minder positieve tests apenpokken, maar ‘we zijn er niet snel van af’ ||Afgelopen week lieten 104 Amsterdammers zich testen op het apenpokkenvirus, van wie 30 procent positief bleek. De week daarvoor lieten 94 Amsterdammers zich testen (41 procent positief). Vier weken geleden lieten nog 141 Amsterdammers zich testen. Van die groep testte liefst 74 procent positief. Het gedaalde percentage positieve tests en een lagere testbereidheid lijken te wijzen op een afname van de virustransmissie. Immers, minder mensen melden zich met klachten. En in die geslonken groep is minder vaak sprake van een infectie. Maar de conclusie dat het apenpokkenvirus in Amsterdam over het hoogtepunt heen is, is voorbarig, aldus dermatoloog Henry de Vries. “Het lage aantal mensen dat zich laat testen maakt het moeilijk om uitspraken te doen over de viruscirculatie. De verspreiding kan ook onder de radar plaatsvinden. Daarom is het niet te zeggen of de piek al is geweest.” Dat minder mensen zich laten testen, heeft mede te maken met de vaak wekenlange strenge isolatieregels, zo verneemt de GGD vanuit de risicogroep: mannen die seks hebben met mannen. Na een positieve test wordt mensen verzocht zich te houden aan een hele trits ongezellige voorschriften: geen (seksueel) contact, de deurknoppen in huis regelmatig poetsen om huisgenoten te beschermen en de was gescheiden doen, altijd op 60 graden. Ook contact met huisdieren moet worden vermeden. Die kunnen eveneens besmet raken, zo bleek eerder in Parijs. Twee geïnfecteerde mannen droegen het virus over aan hun Italiaanse windhond, die bij hen in bed sliep en ook de kenmerkende zweren kreeg. “Als monkeypox in Europa eveneens onder dieren gaat circuleren, komt er naast menselijk huid-op-huidcontact een transmissieroute bij,” aldus De Vries. “Met meer kans op besmettingen.” In theorie kan de afgenomen testbereidheid in Amsterdam ook samenhangen met de toegenomen immuniteit onder de risicogroep. Mogelijk zijn veel mensen al eerder besmet geweest zonder dat te merken, al zijn daar geen aanwijzingen voor. Voor een vaccinatie-effect – ruim 3000 van de in Amsterdam te vaccineren 10.500 mensen hebben de eerste van doorgaans twee prikken gehad – is het nog te vroeg, aldus De Vries. Om de testbereidheid te vergroten – en het zicht op het virus te verbeteren – wordt onderzocht of de isolatieregels kunnen worden aangepast. De Wereldgezondheidsorganisatie (WHO) doet daar uitspraak over. “Die uitkomst is er niet binnen enkele weken, maar waarschijnlijk wel binnen enkele maanden,” aldus De Vries, die ook betrokken is bij de WHO-commissie die zich hierover buigt. Versoepelde isolatie-eisen vereenvoudigen ook het werk van de GGD. Medewerkers moeten zich nu bij elk onderzoek in beschermende pakken hijsen en de onderzoeksruimte schoonmaken, wat andere werkzaamheden bemoeilijkt. In Amsterdam zijn sinds het begin van de uitbraak in mei 569 mensen positief getest. Dat is ruim de helft van het aantal besmette mensen in heel Nederland (1087, aldus RIVM-cijfers van donderdag). De afgelopen week nam het aantal positieve gevallen in Nederland met ‘slechts’ 62 toe, waarmee de curve afvlakt. Eerdere wekelijkse stijgingen gingen soms met honderdtallen. Er lijkt dan ook geen sprake van een ‘Pride-effect’. Voor aanvang van de Prideweek werd gewaarschuwd dat die mogelijk kon leiden tot meer besmettingen. De Vries kan moeilijk inschatten hoe het virus in de toekomst verloopt. “We zijn er niet snel van af, denk ik. Het is nu in meer dan tachtig landen vastgesteld, terwijl het voor de uitbraak vanaf mei slechts voorkwam in een tiental Afrikaanse landen.” “Mijn verwachting is dat monkeypox vooral blijft circuleren in de groep homo- en biseksuele mannen. Ik denk niet dat het grootschalig overspringt naar een heteroseksuele populatie. Datzelfde beeld zien we ook bij seksueel overdraagbare aandoeningen als hiv en syfilis.” Sinds deze week heeft de GGD een telefoonnummer voor vragen over het apenpokkenvirus: 020-555 9390.||https://www.parool.nl/nederland/minder-positieve-tests-apenpokken-maar-we-zijn-er-niet-snel-van-af~b657abb6/
2022-08-19||Sapstromen, meeldauw en romances in de Beverwijkse Wijntuin Ronja||Een weiland bij Beverwijk was het, niet meer en niet minder. Vorig jaar gingen we kijken bij Wijntuin Ronja en moesten we toegeven: géén Bourgogne nog, geen Toscane, geen Stellenbosch. Met de beste wil van de wereld was het weiland in de Noord-Hollandse polder nog geen idylle te noemen. Het waaide er. De grond was taai, kleiig, scheppen kloenkten er met tegenzin in. En wijn? Nog lang niet. Maar wat het wel al was: een land van dromen. Je zág het nog niet, maar het was te voelen dat hier grote dingen gingen gebeuren. Ergens gloeide het in de grond, waar de prille druivenplanten net hun eerste jaar doorgekomen waren, of net de grond in gingen, want er werd door de wijnboeren opgeschaald. O ja, de wijnboeren. Als de belofte ergens voelbaar was, dan wel in het enthousiasme van de mensen die zich hadden ontfermd over de ranken van Ronja. 150 waren het er, allemaal aangemeld om wijnboer te worden door per deelnemer tien stokken te pachten en vervolgens mee te werken aan de droom: wijn maken op een plek waar je het niet meteen voor mogelijk houdt. Of misschien wel het minst voor mogelijk, want nog maar eens: géén Bourgogne dus, geen Toscane, geen Stellenbosch, maar Beverwijk. En nu, ruim een jaar later. Hoog staat het gras, net als het fluitenkruid, en als je goed luistert hoor je het zoemen van insecten, gekeuvel van wijnboeren, kortom: leven. En het belangrijkste: druiven. Langzaam ontspruiten ze aan de struiken die aan strak gespannen lijnen in het gareel worden gehouden, plant voor plant, takje voor takje. Niet alleen de wijntuin is tot leven gekomen, ook het omliggende terrein. Landgoed Rorik bestond vorig jaar nog vooral uit plannen, nu is er een camping met houten huisjes. Er wordt groente en fruit verbouwd, je kunt je abonneren op een wekelijks oogstpakket. En er is restaurant Zacht Staal, gevestigd in een joekel van een kas. Vanavond schuiven de wijnboeren er aan, de meeste blijven slapen. Maar eerst zijn er varkentjes die gewassen moeten worden. Inmiddels is het de wijnboeren duidelijk dat wijn maken hard werken is. En zoveel dagen, zoveel plagen. Sinds het project begon is het te nat geweest, maar ook te droog. Er waren konijnen, er was meeldauw en nu zijn er distels. Mooi plantje, leuk dat het bestaat, maar het doet de kwetsbare druivenplanten geen goed. En allemachtig wat groeit dat snel. Dus schoffelen de wijnboeren vandaag, hoog zomer. Arja Oomkes (33) bijvoorbeeld, die in het dagelijks leven werkt bij Unicef maar nu een schoffel in haar hand heeft. Kijk, zegt ze, zó, en rrrrrats, daar gaat een kluwe distels. “Het is best zwaar, maar geeft ook zoveel voldoening. Ik word er steeds beter in. En het is echt een ideale manier om je hoofd leeg te maken. Gewoon van plant naar plant, heel overzichtelijk.” Dat vindt ook Ineke Baars (40), die helemaal heen en weer uit Rotterdam komt om te schoffelen. Of om te dieven, zoals dat heet. Ze legt uit: “Het idee is dat je scheuten verwijdert uit de bladoksels. Zo gaat de energie van de plant naar waar ze heen moet. Dat leerden we op een sapstroomworkshop, heel nuttig.” Wat haar bezielt om dat hele stuk rijden om takjes van stammen te plukken zodat de sapstroom beter wordt? O, zegt ze, heel simpel: buiten zijn. “Maar ook de mensen die ik hier ontmoet. De meeste zijn jong en stedelijk, maar het is divers, hoor, echt van alles wat. Doordat we samen een missie hebben, ontstaat er een saamhorigheidsgevoel.” Vorig jaar hoorden we al dat wijn maken een project van de lange adem is. Ergens tussen de ranken legt wijnboer Danique Conijn (37) het nog eens uit. “Het is eigenlijk een praktijkcollege wijn dat jaren duurt. Soms vergeet ik helemaal dat er uiteindelijk echt wijn gaat komen, het draait nu nog om het hele proces van daarvoor. Dus om het leren, om het samen doen. We zien de plek groeien waar we bij staan en het idee dat we daar met elkaar voor hebben gezorgd, maakt het ontzettend leuk. Dat we elke keer het verschil zien, elke keer is het anders. En uiteindelijk, straks, ooit, later, gaan we misschien een keer onze eigen wijn drinken. Maar dat komt als het komt.” Ter inspiratie kijkt de groep die blijft logeren vanavond naar een documentaire over de traditionele Georgische manier van wijn maken. “O ja, jongens,” zegt Eise van Maanen (33), “hij duurt trouwens drieënhalf uur.” Grapje natuurlijk. De setting is sprookjesachtig, met de film geprojecteerd op een doek dat is gespannen tegen de druivenranken. Er is vuur, er zijn sterren en natuurlijk is er wijn. De film laat zien hoe in Georgië de natuur de ruimte krijgt, tussen de druiven door. Uit die aangename verwildering weet men daar spannende wijnen te trekken, precies zoals Ronja het wil. De dag erna, kleine ogen. Van Maanen en Rubie van Crevel (33) – de oprichters van Ronja – blikken terug op het jaar waarin ze samen een nieuwe wijnboer op de wereld zetten: Mies werd geboren. Eindeloos kunnen ze het hebben over hoe de bodem tot leven is gekomen, hoe de meeldauw (een parasiterende schimmelziekte) geen meeldauw bleek te zijn en over hoe koffie als compost werd gebruikt, met wijnboeren die het bakje voor bakje uit eigen keuken meenamen. Maar weer een jaar Ronja was óók een sociaal experiment. Ja, er zijn affaires ontstaan, maar nee, daar kunnen geen uitspraken over worden gedaan. “Ik weet van een kleine geheime romance,” zegt Van Maanen, “want ja, mensen gaan natuurlijk gelijk lopen zoenen op een plek die zo romantisch is. Bij wijze van spreken dan, of nee, ook wel letterlijk eigenlijk.” Van Crevel: “Je ziet hoe mensen naar elkaar toe groeien. Vriendschappen die ontstaan of die hier hechter worden. Twee dames die dit weekend samen in een tent hebben geslapen, als vriendinnen gewoon, hoor, maar ze hebben elkaar hier ontmoet en nu zijn het maatjes. Maar het is ook voor vriendengroepen een plek om elkaar te treffen. Die sociale functie, dat is onderdeel van de pret. En iedereen is hetzelfde, want niemand weet eigenlijk wat ie aan het doen is. We hebben hier zulke geweldige parels van mensen. Echt, ik heb me weleens rottig gevoeld als het horizontaal regende en dan stonden ze er weer. Kan toch niet, dacht ik dan, we moeten maar even koffie gaan drinken. Dus ik: oké jongens, koffie! Dan hoorde ik: is goed, ga jij maar, we komen zo. Ben ik nu de loser, dacht ik dan?” En dan opeens, plottwist: wijn uit eigen tuin. Opeens, een heel klein beetje, en het is een smaak die even op de tong landt en dan meteen weer vervliegt, maar toch, het is echte witte wijn, Ronjawijn. Een maand na de geboorte van Mies – 4 september – besloten ze dat het misschien weinig druiven waren, maar het waren wel druiven. En die konden ze laten opeten door de vogels, maar waarom geen eerste wijnpoging? Dus zat Van Maanen ineens in de auto naar de Elzas voor de benodigde apparatuur. Heen en weer, voorzichtig terug met 80 kilometer per uur en dat alles binnen een dag. In een kelder in Noord werd er wijn van gemaakt en die drinken we nu. De eerste lading. Het kan dus. De plek is al prachtig geworden, weelderig en vol leven, en nu lijkt het met de wijn nog te gaan lukken ook. Later dit jaar wordt er geoogst en komt de eerste echte productie. Met dezelfde druiven gaan ze drie soorten wijn maken. Een experiment, zoals alles nog een experiment is. Maar stel je voor: misschien wordt er eentje wel ontzettend lekker. Of alledrie, waarom niet? “Soms word ik overmoedig,” zegt Van Crevel. “Dan denk ik: we gaan de beste wijn van Nederland maken! Maar toen ik gisteren bij het kampvuur zat, dacht ik ook even: tja, als nu alles in de fik vliegt, is het zonde, maar aan de andere kant is Ronja al zoveel meer geworden dan we hadden kunnen dromen. Nou ja, proost.”||https://www.parool.nl/ps/sapstromen-meeldauw-en-romances-in-de-beverwijkse-wijntuin-ronja~b103a486/
2022-08-19||Zo overleeft je relatie de vakantie||Vakantie betekent: breken met de sleur. Lekker eropuit naar een mooie locatie. Genieten van zon, zee, strand of bergen, lome dagen of lange wandelingen. Maar vakantie betekent vaak ook ruzie, in vele soorten en maten. Van kleine irritaties over hitte en een te dure Franse supermarkt tot ernstige onenigheid over elkaars gedrag en communicatie. Mediators en echtscheidingsadvocaten hebben het na de zomer – net als na de feestdagen in december – dan ook extra druk. Nynke Nijman, relatietherapeut, seksuoloog en auteur van het boek De relatie apk, over de vakantie als broeinest van conflicten: “Het heeft alles met verwachtingen te maken. Het lijkt tegenwoordig wel alsof de vakantie goed moet maken wat eerder in het jaar minder leuk was. Het moet geweldig en gezellig zijn, we verwachten blije en vrolijke gezichten, zodat iedereen na twee of drie weken weer opgeladen huiswaarts keert. Ook de accommodatie moet perfect zijn en in veel gevallen wordt daar serieus geld aan besteed. Kortom: de vakantie wordt zo’n beetje beschouwd als het hoogtepunt van het jaar.” In veel gevallen valt die climax tegen, weet sociaal psycholoog en relatietherapeut Pieternel Dijkstra, die meer dan twintig boeken op haar naam heeft staan. Oorzaak: door te breken met het dagelijks ritme zit je als gezinsleden ineens op elkaars lip en daar kan niet iedereen even goed mee omgaan. In plaats van de eigen sociale contacten, (sport)activiteiten, school en werk moet er ineens constant gezamenlijk gezwommen, gebadmintond en geshopt worden. Dijkstra: “Je zag het ook tijdens corona, toen iedereen door de maatregelen moest thuiswerken. Mensen kunnen moeilijk omgaan met een andere routine en dat kan conflicten veroorzaken. Gedrag of gewoontes van de ander waarvan je in normale omstandigheden denkt: vervelend, maar ach, worden in die periodes uitvergroot. Dan gaan de verschillen ook opvallen. Dat je partner een pietje-precies is en jij slordig bent bijvoorbeeld. Dat de een minder communiceert dan de ander of zich vaker onttrekt aan situaties.” Relatietherapeut Nijman valt op dat spanningen en stress tijdens de zomer vooral oplopen bij gezinnen met kinderen. Stellen kunnen hun vakanties – mits beide partners enigszins dezelfde interesses en belangen hebben – veel meer vormgeven zoals zij willen. “Ze kunnen gaan voor ontspanning, rust en qualitytime op de momenten die zij kiezen. Zijn er jonge kids in het spel, dan is dat veel minder het geval. Dan kun je nooit alle neuzen dezelfde kant op krijgen, dat is onrealistisch.” Vaak zie je ook nog dat een van de twee ouders zich er heel erg verantwoordelijk voor voelt dat alles harmonieus verloopt. “Die loopt dan constant brandjes te blussen, terwijl de ander zegt: ‘Ik wil niet de hele tijd naast het zwembad liggen of spelletjes doen, het is ook mijn vakantie en dus is het best dat de kinderen veel op hun iPad of telefoon zitten.’ De een ervaart dan dat de ander de kont tegen de krib gooit, terwijl hij of zij alle ballen in de lucht moet houden. Dan ontstaat er frictie.” Een ander onderwerp dat volgens Nijman op vakantie vaak voor onenigheid zorgt, is romantiek. Of liever: seks. “Mensen denken: we gaan het in de vakantie inhalen. Maar hoe dan als je met z’n vieren in een tent of camper ligt? Dan moet je behoorlijk creatief zijn wil je je kinderen daar niet mee confronteren. Ook dat kan voor frustraties zorgen.” Zowel Nijman als Dijkstra denkt dat mensen een behoorlijke portie vakantieleed kunnen voorkomen door vooraf verwachtingen te temperen en heldere afspraken te maken. Dijkstra: “Zorg voor ruimte in de vakantie. Dan is de kans kleiner dat je je blindstaart op ergernissen waarvan je achteraf denkt: waar gíng dat over? Je hoeft niet de hele tijd alles samen te doen. Doe eens iets alleen, of alleen met een kind. Dring er niet bij je partner op aan dat hij of zij mee gaat shoppen terwijl je weet dat het niet zijn of haar ding is. Sowieso: wil je je relatie goed houden, dan is de kans het grootst als het beiden lukt om op eigen benen te staan en een leuk éígen leven te leiden. Stel je niet overmatig afhankelijk op. Zeg gewoon: jij wil dat niet, dan doe ik dat alleen.” In sommige gevallen zijn botsingen tijdens de vakantie de spreekwoordelijke druppel. Dan is repareren niet meer mogelijk. Dijkstra: “Dat er al chronisch onenigheid was en dat partners al langer op eieren liepen, maar ergernissen omwille van de lieve vrede inslikten. Dan kan tijdens de vakantie oud zeer uitvergroot worden en naar boven komen en dat kan leiden tot een ontploffing. Verschillen gaan opvallen, waardoor iemand er niet langer omheen kan en zegt: dit wil ik echt niet meer.”||https://www.parool.nl/ps/zo-overleeft-je-relatie-de-vakantie~bc8dbbf3/
2022-08-19||Bemoeienis minister slecht nieuws voor As-Siddieqscholen||Het ministerie en de inspectie willen vooralsnog niet zeggen waaraan moet worden gedacht. Maar vaststaat dat de bemoeienis van de minister geen goed nieuws is voor de betrokken basisscholen, omdat hij verdergaande stappen kan zetten dan de inspectie. Op de As-Siddieqscholen woedt al twee jaar een bestuurscrisis, die de afzonderlijke directies van de scholen (Al Maes, Al Jawhara en Al Yaqoet) vleugellam maakt. Ook de onderwijskwaliteit staat onder druk, waarschuwt de inspectie in een nog niet gepubliceerd rapport dat vrijdag via Het Parool uitlekte. De inspectie kan zelf ook ingrijpen en hanteert daarvoor een ‘escalatieladder’, die loopt van A tot en met E. Daarbij is sprake van steeds scherpere vormen van toezicht en kan uiteindelijk maximaal 15 procent van de financiering door het Rijk worden ingehouden. Ook kan de inspectie zelfstandig de kleine drie ton terugvorderen die volgens het rapport onrechtmatig is uitgegeven onder verantwoordelijkheid van het As-Siddieqbestuur, onder meer aan een drietal busjes die de scholen in eigen beheer hebben en aan VVV-bonnen voor leerlingen en vrijwilligers. De PvdA-fractie in de Tweede Kamer verlangt in vrijdag ingediende Kamervragen die terugvordering. Bij trede A op de escalatieladder gaat het om kleine tekortkomingen, die niet of nauwelijks een risico vormen voor de leskwaliteit en/of het financieel beheer. De aankondiging dat de inspectie met de minister gaat overleggen over eventuele sancties, betekent dat de allerhoogste trede is bereikt: E. De weg daarnaartoe is gebaand door de conclusie van de inspectie dat het schoolbestuur zich schuldig maakt aan financieel wanbeheer. Het ministerie vormt in dit soort uitzonderlijke gevallen samen met de inspectie een ‘escalatieteam’. De regie ligt daarin bij het ministerie, de inspectie adviseert alleen nog. Voor de hand ligt dat de minister met een zogenoemde aanwijzing gaat komen. Dat is een instrument waarmee hij heel veel kanten op kan. Een mogelijkheid is bijvoorbeeld dat hij de vervanging gelast van het As-Siddieqbestuur, nu de inspectie er geen enkel vertrouwen in heeft dat dat de huidige problemen op korte termijn kan oplossen. Ook kan hij de bekostiging van de scholen door het Rijk (deels) stopzetten, maar omdat dit de leskwaliteit voor de bijna 1200 leerlingen in gevaar kan brengen, ligt die sanctie minder voor de hand.||https://www.parool.nl/amsterdam/bemoeienis-minister-slecht-nieuws-voor-as-siddieqscholen~bf28c134/
2022-08-19||Ajax dreigt Antony dan toch te verliezen - maar alleen voor de hoofdprijs||Ajax moet vrezen voor een vertrek van de Braziliaanse smaakmaker Antony. De kampioen heeft zelfs al een bod van 80 miljoen van het wanhopige Manchester United afgeslagen. Met de recordsom die gloort, dreigt wel flinke vertraging van de renovatie. Of blijft Ajax op oorlogssterkte en gaat trainer Erik ten Hag juist met de grootste smaakmaker van rivaal PSV aan de haal? De jacht van Manchester United op Antony stond even op pauze, maar na twee harde uitglijders is de strijd om de handtekening van de Braziliaan weer losgebarsten. Antony zelf blijft stoïcijns onder de belangstelling. Met een prachtgoal, een puntgave assist en tal van onnavolgbare schijnbewegingen trok de vleugelaanvaller vorige week tegen FC Groningen de aandacht naar zich toe. United had een dag eerder, na een nieuwe, beschamende nederlaag tegen Brentford (4-0), bij monde van Ten Hag laten weten dat de krakkemikkige selectie in de laatste twee weken van de transferperiode van een impuls moest worden voorzien. “We hebben spelers van topkwaliteit nodig,” zei Ten Hag ferm. Paniek op Old Trafford. Nog geen week later wordt een dozijn spelers in verband gebracht met United. Naast Antony, zijn bijvoorbeeld ook landgenoot Casemiro (Real Madrid) en Thomas Meunier (Borussia Dortmund) nadrukkelijk in beeld. Daaronder worden ook alvast andere opties met potlood genoteerd. Zo liet Ten Hag intern meerdere malen weten Cody Gakpo van PSV een interessante speler te vinden en Sergiño Dest als nieuwe rechtsback niet uit te sluiten. Maar eerst plan A(ntony). De zwalkende gigant heeft haast en liet Ajax al weten aan de eerdere vraagprijs van 80 miljoen euro te willen voldoen. Dat is voor de Amsterdammers niet genoeg meer, nu de transferdeadline (woensdag 31 augustus) nadert. Ajax wil aan het eind van de transferperiode geen basisspelers meer laten gaan. Tegen Groningen leek het elftal eindelijk te staan, met de ongrijpbare Antony als grote blikvanger. Als Antony vertrekt, kan de renovatie bij Ajax bijna opnieuw beginnen. Een opvolger staat immers niet meteen klaar. F Francisco Conceição is te jong en onervaren om het gemis van Antony op te vangen. Op Mohamed Ihattaren kan Ajax vooralsnog niet bouwen. Steven Berghuis is een optie op die positie rechts voorin, nu er met Brian Brobbey en Steven Bergwijn voldoende snelheid en diepgang in de voorste linie zit. Tegen Groningen werd goed duidelijk hoe het gemis van Antony Ajax kan terugwerpen. Dubbele dekking of niet, de watervlugge rechtsbuiten schudde tegenstanders steeds af en creëerde daarmee overtallen, ruimtes en kansen. Mede daardoor kon Bergwijn bijvoorbeeld drie keer toeslaan. Het vuurwerk komt inmiddels van beide flanken en dat wil Ajax, en vooral coach Alfred Schreuder graag zo houden. Ajax moet immers kampioen worden en hoewel de clubleiding voor de loting van de poulefase van de Champions League nog geen Europees doel wenst uit te spreken, zal niemand genoegen nemen met overwintering in de Europa League. Dat Ajax vorig jaar die missie feilloos voltrok, was mede te danken aan Antony. Zijn cijfers in de eredivisie mogen dan niet zo sensationeel zijn als die van Dusan Tadic, in de eerste vijf Champions Leaguewedstrijden van vorig seizoen was de handige linkspoot bij liefst dertien van de achttien goals betrokken. Als afmaker, aangever en anders als inleider. Geen wonder dat Ajax de neus ophaalt voor 80 miljoen, wetende ook dat Antony’s oude club Santos daar een deel van tegemoet kan zien. Financieel gezien zit Ajax desalniettemin in een zetel. Het technisch hart ziet hem liever blijven. Als hij dan moet gaan, dan voor een bedrag dat de recordsom van Frenkie de Jong naar FC Barcelona (85 miljoen inclusief bonussen) overstijgt. Speelt Ajax dan niet met vuur, aangezien David Neres uiteindelijk maar een kwart opleverde van het bod van 50 miljoen uit China dat de club eens afsloeg? Het kan best zijn dat Antony over een jaar ook voor minder de deur uitgaat, maar daar gaan ze in Amsterdam niet van uit. Dat heeft weer te maken met het WK. Neres was nog geen international, laat staan dat hij zich nog kon manifesteren op een eindtoernooi. Antony gaat in november met Brazilië naar Qatar en Ajax koestert de hoop dat dat zijn prijs zelfs verder zal opdrijven. United kwam meerdere malen terug voor Lisandro Martínez, maar of de Mancunians dat ook voor Antony zullen doen, valt te bezien. Als het op niets uitdraait, is de kans groot dat United dan doorschakelt naar Gakpo, die dezelfde zaakwaarnemer heeft als Ten Hag. In dat geval slaat de voormalige Ajaxcoach twee vliegen in één klap voor zijn oude club, die zelf op oorlogssterkte blijft en de grootste nationale concurrent ontdaan ziet worden van de beste speler. Antony zelf lijkt zijn zinnen te hebben gezet op een overgang naar Manchester. Hij ontbrak vrijdag op de training en of hij zondag meespeelt tegen Sparta (14.30 uur) valt te bezien. Zo wordt de top van de eredivisie na weken van serene rust, waarbij de titelrivalen hun blikvanger juist leken te behouden, alsnog opgeschud door een verwonde reus. Die dreigt Ajax of PSV alsnog een sterspeler afhandig te maken en daarmee flinke invloed uit te oefenen op de titelstrijd.||https://www.parool.nl/sport/ajax-dreigt-antony-dan-toch-te-verliezen-maar-alleen-voor-de-hoofdprijs~b210ca1a/
2022-08-19||Wie is Sanna Marin, de ‘coolste premier ter wereld’? ‘Haar populariteit groeit alleen maar’||Nee, ze had geen drugs gebruikt. Ja, ze had alcohol gedronken. En nee, ze gaat haar manier van leven niet veranderen na het uitlekken van een privéfilmpje waarin ze al zingend en dansend de grootste lol heeft met vrienden. Sanna Marin voelde zich na de ophef over de via sociale media verspreide video verplicht om tijdens een persconferentie uitleg te geven over haar stapavondje, begin augustus. Finse oppositiepartijen vroegen zich af of er die nacht drugs in het spel waren. Om aan alle speculaties een einde te maken, en voor haar ‘eigen juridische bescherming’ onderging Marin gisteren zelfs een drugstest. Waarom ligt de dansende premier onder vuur? Dat heeft volgens politicoloog en voormalig politiek adviseur Julia Wouters te maken met het beeld dat de meeste mensen van een politiek leider hebben. “Sanna Marin voldoet niet aan dat beeld. Haar manier van leven strookt niet goed met hoe wij een gemiddelde premier zien. Zeker in Nederland is dat nog steeds een man van middelbare leeftijd. En in het geval van Mark Rutte ook nog eens een man die een stuk minder goed danst dan zijn Finse collega,” aldus Wouters, die met haar bedrijf vrouwen in bestuurlijke functies coacht. Onbewust vragen we ons volgens Wouters bij het zien van een feestende Marin af of ze niet te lichtvoetig is en haar werk wel aankan. “Een jonge en aantrekkelijke vrouw die de politieke baas van een land is. Dat is even wennen. Zelfs in Finland, waar gelijkheid tussen mannen en vrouwen een groot goed is. Daarom is het goed dat er een discussie ontstaat over wat wel en wat niet kan in haar positie. Wat mij betreft mag ze trouwens zoveel dansen als ze wil.” In Finland zijn het vooral de politieke tegenstanders van sociaaldemocraat Marin die zich roeren. Haar eigen partij steunt de premier en vooral vrouwen laten via sociale media weten dat een 36-jarige alle recht heeft om af en toe uit haar dak te gaan, ook als je premier bent. Maar niet alle Finnen delen die mening. Marin kreeg in 2020 vooral uit conservatieve hoek veel kritiek op een fotoshoot in een modetijdschrift. Ze poseerde in een colbertje zonder iets eronder. Volgens sommigen was die foto te sexy en een premier onwaardig. De Finse politiek commentator Robert Sundman zegt tegen de BBC dat de huidige discussie over Marin opnieuw laat zien dat Finnen zijn gepolariseerd in hun mening over haar. “Er is een groep die zegt dat het normaal is voor een vrouw van haar leeftijd om plezier te maken met vrienden, terwijl anderen gechoqueerd zijn door de beelden. Het gedoe heeft tot nu toe in ieder geval geen nadelig effect op haar populariteit. Sterker, die groeit alleen maar.” Ook buiten Finland rijst Marins ster. Op Twitter wordt duidelijk dat sommige Nederlanders onze premier dolgraag willen inruilen voor Sanna Marin. ‘In tegenstelling tot Rutte toont deze vrouw passie, warmte en heeft ze goede dancemoves,’ aldus een van de reacties. Toch moet ook de ‘coolste premier ter wereld’ (die titel kreeg Marin vorige week van de Duitse krant Bild) volgens imagodeskundige Zabeth van Veen uitkijken voor de valkuilen van vrouwen met politieke macht. “Als vrouw moet je helaas altijd dubbel je best doen om te laten zien dat je het kan. Inhoudelijk wordt Marin geroemd om haar beleid. De coronacrisis heeft ze goed aangepakt, ze krijgt lof voor haar anti-Ruslandbeleid, de aansluiting bij de Navo en haar open manier van communiceren. Maar de ophef over het filmpje is mede zo groot doordat het niet het eerste incident rond haar persoon is. Vorig jaar lag ze onder vuur nadat bekend werd dat Marin tot laat op stap ging, terwijl ze wist dat ze in contact was geweest met iemand met Covid-19.” Er wordt dus op Marin gelet en de kans bestaat volgens Van Veen dat haar positie alsnog een knauw krijgt als er binnenkort weer filmpjes opduiken met daarin de premier als feestbeest. “Dan kan haar imago zomaar kantelen. Ik zou haar het advies geven om zich de komende tijd extra netjes te kleden als ze in functie is. Een zakelijke uitstraling komt goed over.” Julia Wouters vindt dat de Finse politicus vooral zichzelf moet blijven. “Haar werk lijdt er niet onder. Marin is de vertegenwoordiger van een nieuwe generatie politiek leiders die de bandbreedte van hoe je eruitziet en wat je doet voor ons aan het oprekken is.” Overigens heeft Marin al eerder benoemd dat het voorkomen van een vrouw altíjd onderwerp van debat is en dat ze er daarom normaal gesproken op let er altijd hetzelfde uit te zien. Dat mannen meer vrijheden kennen om hun lichaam te tonen, blijkt wel uit voorbeelden van voorgangers van Marin. Zo is er een beroemde historische foto van een Finse president die naakt op een paard zit. Ook was er een premier die hardloopfanaat was en voortdurend opdook in allerlei strakke outfits, zonder dat daar moeilijk over gedaan werd.||https://www.parool.nl/wereld/wie-is-sanna-marin-de-coolste-premier-ter-wereld-haar-populariteit-groeit-alleen-maar~b54d0c3c/
2022-08-19||Politie mag asielzoekers preventief fouilleren: Ter Apel per direct veiligheidsrisicogebied||De maatregel wordt genomen in samenspraak met het Openbaar Ministerie, de politie en de veiligheidsregio om met name kwetsbare vrouwen en kinderen, maar ook personeel dat werkzaam is op het terrein te beschermen. Het is de laatste weken erg onrustig bij de poort van het aanmeldcentrum. Dat komt doordat de hele asielketen verstopt zit. Statushouders, die in Nederland mogen blijven, kunnen geen huis krijgen en blijven noodgedwongen in een asielzoekerscentrum wonen. Daardoor is er geen plek voor nieuwe asielzoekers. Die slapen daardoor noodgedwongen op de grond in de buitenlucht. De sfeer op het voorterrein is gespannen en leidt regelmatig tot opstootjes en vechtpartijen. Onlangs sloot het Rode Kruis een humanitair servicepunt in het aanmeldcentrum wegens uitgebroken vechtpartijen. Een ‘veeg teken’, zegt een woordvoerder van de Veiligheidsregio Groningen. De regio heeft meermaals een bijstandsverzoek gedaan, maar de opvang van asielzoekers in andere delen van het land biedt geen soelaas. De situatie bij het aanmeldcentrum is de laatste tijd eerder verslechterd dan verbeterd, aldus de woordvoerder. Het aanwijzen van het voorterrein van het aanmeldcentrum in Ter Apel als veiligheidsrisicogebied is volgens burgemeester Jaap Velema een ‘lapmiddel’. Met deze maatregel krijgen politie en gemeente meer mogelijkheden om te monitoren en tijdig in te grijpen, ‘maar eigenlijk moet er gewoon goede opvang zijn’, zei Velema tijdens een persconferentie vrijdagmiddag in Groningen. De burgemeester doet nadrukkelijk een oproep aan Den Haag, de provincies en gemeenten om ook hun verantwoordelijkheid te nemen in het asielvraagstuk. “Zo kan men ervoor zorgen dat de rust kan wederkeren,” aldus Velema.||https://www.parool.nl/nederland/politie-mag-asielzoekers-preventief-fouilleren-ter-apel-per-direct-veiligheidsrisicogebied~b4636a7a/
2022-08-19||Minder cruiseschepen naar Amsterdam: sluis is door droogte niet meer 24/7 in bedrijf  ||In plaats van de verwachte 130 cruiseschepen zullen deze zomer 'slechts’ 118 schepen aanmeren in Amsterdam. Dit heeft te maken met de aangepaste openingstijden van de zeesluis. Waar deze sluis normaal 24/7 open gaat, gebeurt dat nu alleen tussen 6.00 uur ’s ochtends en 19.00 uur ’s avonds. De beperkte bedrijfstijden zijn doorgevoerd vanwege de hoge verzilting in de Noordzee, veroorzaakt door de aanhoudende droogte. “Elke keer als de sluisdeuren opengaan vanaf de zee vloeit een enorme hoeveelheid zout het Noordzeekanaal in,” legt directeur Dick de Graaff van Cruiseport Amsterdam uit. “Door de sluis ’s nachts dicht te houden, proberen we dat te beperken.” Hoelang de maatregel van kracht blijft, is nog onduidelijk. Dat is afhankelijk van het weer. Wel is duidelijk dat de maatregel grote gevolgen heeft voor de toeristische sector. Tien schepen van de rederijen Disney Cruises en Holland America konden het vaarschema niet meer aanpassen en wijken nu uit naar respectievelijk IJmuiden en Rotterdam. Twee andere cruiseschepen hebben hun bezoek aan Amsterdam volgens De Graaff eerder al gecanceld om andere redenen. Elk schip heeft zo’n 2000 passagiers aan boord. Tijdens de coronacrisis daalde het aantal cruises dat Amsterdam aandeed fors. Het verwachtte aantal van dit jaar, 118 schepen, is vergelijkbaar met de cijfers van 2019, het jaar voor de pandemie uitbrak. Het record stamt uit 2018, toen kwamen in de zomer maar liefst 180 cruiseschepen naar de hoofdstad.||https://www.parool.nl/amsterdam/minder-cruiseschepen-naar-amsterdam-sluis-is-door-droogte-niet-meer-24-7-in-bedrijf~b409e2a6/
2022-08-19||Uitstekende (vegan) pizza’s bij Buurman & Buurman ||Paul en Coen, ooit buren aan de Erasmusgracht, openden in 2015 een eetwinkel annex pizzeria in Bos en Lommer: Buurman & Buurman. Er volgde een vestiging aan de Witte de Withstraat. Bij deze buurtpizzeria kun je tevens terecht voor ontbijt, lunch en een borrel. De gerechten meenemen of laten bezorgen kan ook. De dertien soorten pizza’s vormen het hart van de kaart. Van een klassieke margherita tot spannender belegd, zoals met inktvis en vitello-tonnatosaus. Voor wie vleesvrij of volledig plantaardig eet, zijn er genoeg (originele!) vega(n) opties. Om je pizzaparty extra aan te kleden staat op de kaart ook een selectie bijgerechten. Denk: bitterballen, olijven en een salade met gegrilde groenten. Na ruim een uur ontvang ik de bestelling. Eerder kreeg ik telefonisch te horen dat mijn gekozen risottokroketten uitverkocht zijn en dat er currybitterballen voor in de plaats komen. Dat is gelukt, al ontbreken wel de sausjes én is het toetje vergeten. Slordig. Gelukkig worden deze na een paar telefoontjes vrij snel nageleverd. Onder het genot van een flesje rabarber­frisdrank (Sauer Rhabarberschorle, €4) val ik aan op de snacks. De pekingeendbitterballen (€7,50 voor 7 stuks) zijn zware jongens, stevig en hartig. De vegan kokoscurryballen (€7,50 voor 7 stuks), zijn simpel, maar op zich oké, al wordt de smaak al snel eentonig. Ze missen structuur, op wat kleine stukjes doperwt na. De nage­leverde mango-rodepepersaus is dan ook een welkome dip die het geheel meer schwung geeft. Ik selecteerde er twee: een vurige variant met vlees en een plantaardige zomerpizza. Beide hebben een voortreffelijke bodem; dun en krokant, goed gebakken in de houtoven. Hoewel ie niet zo heet is als de naam doet vermoeden, eet de Pizza Pittig (€17) met tomatensaus, chorizo, rode ui, rode peper en buffelmozzarella lekker weg. De ui is hier en daar wel nog aan de rauwe kant – daar moet je van houden. Die Vegan ‘grune’ (€15) is een royaal belegde pizza met courgettesaus, rode peper, hazelnoot, perenchutney en gegrilde zomergroenten. Die laatste, met name de wortel, zijn soms wat dik gesneden en hebben daardoor nog een fikse bite. Toch raad ik deze pizza zeker aan (of je nu veganistisch eet of niet). Vooral de kruidige groene saus, de fruitige chutney en de krokante nootjes springen eruit. Ik ben blij dat de cheesecake (€9) alsnog is bezorgd: het blijkt namelijk een prettig zomers dessert. Verwacht trouwens geen punt taart, je krijgt smeuïge laagjes in een bakje, als ware het tiramisu. De roomkaas, witte chocolade en koekkruimels gaan perfect samen met de friszoete topping van pruimencompote. A je to! Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/uitstekende-vegan-pizza-s-bij-buurman-buurman~b91fa29d/
2022-08-19||Ajax heeft Turkse verdediger Kaplan (19) definitief binnen||Ajax zou volgens Turkse media zo’n 9,5 miljoen euro betalen voor de verdiger. Kaplan is bij Ajax de vervanger van Perr Schuurs, die donderdag zijn transfer naar de Italiaanse club Torino afrondde. De Amsterdammers namen eerder deze transferperiode ook al afscheid van verdedigers Noussair Mazraoui, Lisandro Martínez en Nicolas Tagliafico. Qua versterkingen zat Ajax deze transferperiode ook niet stil. Onder meer Steven Bergwijn, Calvin Bassey, Brian Brobbey, Owen Wijndal en Francisco Conceiçao tekenden een contract in Amsterdam. Kaplan werd geboren in Trabzon en doorliep de jeugdopleiding van Trabzonspor, dat vorig seizoen voor het eerst in lange tijd de Turkse landstitel won. Jeugdinternational Kaplan speelde mee in dertien competitiewedstrijden.||https://www.parool.nl/nederland/ajax-heeft-turkse-verdediger-kaplan-19-definitief-binnen~b72baa49/
2022-08-19||Kan Maurits Hendriks gedijen in een bestuurskamer waar Sjaak Swart net zijn laatste mop staat te vertellen?||Eerlijk gezegd moest ik opzoeken wie er ook alweer de voorzitter was van Ajax’ rvc, het orgaan dat verantwoordelijk is voor de voorgenomen benoeming van Maurits Hendriks tot assistent-baas-rechterhand-klankbord van Edwin van der Sar. Hij heet Leen Meijaard. Bij dezen houd ik mijn hart al vast voor de grijnzende televisiekoppen die het zullen hebben over een ‘losersvlucht’ na een uitverlies van Ajax in Europa. Verder heb ik enige moeite om niet te schieten in de Johan Derksenreflex: ‘Wat hebben die hockeyego’s in het voetbal te zoeken?’ Valentijn Driessen schreef al dat Johan Cruijff zich zou ‘omdraaien in zijn graf’. Goddank wist de toenmalige rvc te verhinderen dat Tsjeu La Ling van Ajax een dependance zou maken van zijn smoezelige bedrijven, een lang gekoesterde wens van Cruijff. En wist Van Basten te verhinderen dat alle jeugdtrainers op De Toekomst zouden worden ontslagen, ook zo’n plan. Blijft de vraag of iemand die groot werd in het hockey en doorgroeide in het NOC-milieu met zijn zeilen-paarden-roeien-en-ritmische-gymnastiekcultuur, kan gedijen in een bestuurskamer waar Sjaak Swart net bezig is met het vertellen van de laatste mop. We kunnen ons nauwelijks voorstellen dat de man die bekend werd door het wegsturen van een turner wegens doorzakken, op De Toekomst een langer gesprek dan drie woorden kan voeren met de gemiddelde Amsterdamse voetbalouder. Zie hem eens onhandig zijn blazer dichtknopen. En weer open.\ Kan Veerman in een 4-4-2 systeem op één middenveld samenspelen met Frenkie de Jong? Denk het wel. Is hij niet beter dan Koopmeiners, Til en Schouten? Frenkie als Busquets en Veerman er 5 meter voor? Ik zie het. Zou het rechtvaardig zijn hem thuis te laten? Nee, Veerman is een van de zich het snelst ontwikkelende voetballers in de eredivisie. Het voetbalbrein van Myron van Brederode kon de snelheid van Milos Kerkez nog niet helemaal bevatten. In het begin van de wedstrijd AZ-Gil Vicente sloeg hij hem twee keer over, zich niet realiserend dat de dekselse Kerkez weer buitenom over hem heen was gevlogen. Na 23 minuten was de Hongaarse linksback goed voor een assist op Dani de Wit. Je kunt je niet voorstellen dat AZ deze speler langer dan een jaar vasthoudt, zeker niet als AZ het zo goed blijft doen in Europa. Met 4-0 winnen van een Portugese club konden we ons drie jaar geleden nog niet voorstellen, ook al ging het om de Portugese middenmoot. De eventuele verkoop van Kerkez moet goed nieuws zijn voor Mees de Wit, die net een contract voor vijf jaar bij AZ heeft getekend, niet wetend dat er op zijn positie zo’n energiebom op exploderen stond. Zelden zie je twee zo aan elkaar tegengestelde types één positie bekleden. Tegenover de snelheid en de kracht van Kerkez, staat de technische begaafdheid van de enigszins laconieke De Wit. Althans zo herinner ik me hem uit de Ajaxjeugd. Zo verving hij Kerkez ook: al snel kwam er een langzaam door de lucht dwarrelende hoge voorzet van zijn voet naar de tweede paal. Uit de eruit voortvloeiende aanval waarbij uiteraard ook weer de uitstekende Tijjani Reijnders was betrokken, schoot De Wit, die rustig stond toe te kijken naar al dat moois, de bal beheerst binnen met zijn linker.||https://www.parool.nl/sport/kan-maurits-hendriks-gedijen-in-een-bestuurskamer-waar-sjaak-swart-net-zijn-laatste-mop-staat-te-vertellen~b59e1642/
2022-08-19||Tot 1,5 jaar cel voor Amsterdammers wegens wapenbezit en opruiende drillrapvideo||Justitie had 3 tot 4 jaar cel geëist, waarvan steeds een half jaar voorwaardelijk, maar de rechtbank komt aanmerkelijk lager uit omdat die niet bewezen acht dat alle verdachten alle wapens uit hun aanklachten bezaten. De drie, toen 18, 19 en 23 jaar, zaten in de nacht van 1 op 2 februari van dit jaar in een auto die een surveillerende agent opviel. Hij stond bij een afgelegen parkeerplaats op de westelijke kop van de Bosbaan, waar veel criminelen komen. Terwijl de agent de inzittenden controleerde, rende D.A. (toen 23) weg. Op zijn vluchtroute zou de volgende dag een pistool worden gevonden met zijn dna er op. Hij had ook munitie bij zich. De auto met de andere twee reed tijdens de achtervolging van A. weg en werd even verderop met geopende portieren aangetroffen. F.R. (toen 19) zat verstopt in de bosjes en gaf zich over uit angst voor de politiehond. Vlakbij werd de volgende dag een schoudertas gevonden met twee pistolen, plus een politiepetje dat hij blijkens camerabeelden van een benzinestation kort daarvoor had gedragen. In een zwarte tas in andere bosjes bleek een automatisch aanvalsgeweer te zitten, waarvan A.A. (toen 18) uit Amsterdam-Zuidoost zegt dat hij die in bewaring had voor een ander, wiens naam hij niet wil noemen. Zijn dna zat op die kalasjnikov, ook aan de binnenkant. In zijn slaapkamer vond de politie later zakjes munitie, ook bij de babyschoentjes van zijn dochter. Hij krijgt de zwaarste straf, voor het bezit van die kalasjnikov en opruiing in de drillrapvideo. Hij krijgt 18 maanden cel waarvan 4 voorwaardelijk. Hij mag geen contact hebben met zijn medeverdachten. F.R. krijgt een jaar jeugddetentie voor het bezit van de wapens in de schoudertas en opruiing. Anders dan deskundigen hadden geadviseerd, past de rechtbank het jeugdstrafrecht toe omdat die nog ‘ruimte ziet voor pedagogische beïnvloeding’ en R. nog is ‘ingebed in het gezinsleven’. De rechtbank is het met justitie eens dat de drillrappers hun volgers aanzetten tot geweld door de teksten in hun videoclip, waarin ze rappen dat ze ‘opps’ (rivalen) gaan doodschieten. In de op YouTube geplaatste video zwaaien de jonge mannen met wapens, rappen ze dreigende taal en maken ze gebaren met snijdende handen langs de keel. De teksten bevatten zinsnedes als ‘the bullets will go through you’, ‘I will shoot right away’, ‘keep talking shit and you’ll get killed’, ‘in guns we trust’ en ‘ik boss op jou voor je grote mond’. De rechtbank, in het vonnis: ‘In grote steden zoals Amsterdam veroorzaakt vuurwapengeweld onder jongeren veel onrust. In de video wordt het gebruik van vuurwapens genormaliseerd, wat gevaar oplevert dat geweld escaleert. Het verheerlijken van geweld geeft een groot risico dat dergelijke video’s jongeren ertoe beweegt eigen vuurwapens aan te schaffen en die ook te gebruiken’. Op klemmend verzoek zijn in dit artikel bij hoge uitzondering ook de voornamen van de verdachten tot initialen afgekort.||https://www.parool.nl/amsterdam/tot-1-5-jaar-cel-voor-amsterdammers-wegens-wapenbezit-en-opruiende-drillrapvideo~b2a76701/
2022-08-19||De Russische economie implodeert, terwijl Oekraïne met steeds meer succes bombardeert||‘Adidas uit Belarus, Zara uit Turkije, Ikea uit Finland,’ kopte The Moscow Times boven een artikel over consumentenartikelen die ondanks het vertrek van meer dan duizend westerse bedrijven uit Rusland nog volop te koop zijn. Anton – een van onze medewerkers die achterbleef in Moskou – schafte deze week een iPhone Apple Pro 13 aan. Niet bij een Apple Store – want die zijn gesloten – maar via Avito, een groot online platform. “Daar wemelt het van advertenties. Veel handige Russen zijn in het gat gedoken dat westerse bedrijven hebben achtergelaten. Via parallelimport halen ze spullen uit landen als Kazachstan, Belarus en Turkije. Dat is volstrekt legaal, want de Russische overheid heeft de merkbescherming voor bedrijven die Rusland verlieten opgeheven,” aldus Anton. De iPhone die Anton in Moskou kocht, kostte hem omgerekend 1550 euro – iets duurder dan de 1345 euro die hij er in Nederland voor zou betalen. “Dat prijsverschil neem je graag voor lief om aan je favoriete gadget te komen.” Het is een van de vele ongerijmdheden van deze oorlog. Nooit werd een land met zo veel sancties getroffen als Rusland. De sluipwegen om hier onderuit te komen blijken echter talrijk. Of het nu een Billy Ikeakast of een peperdure Bentley betreft, het wordt in een paar dagen geleverd. Het IMF meldde dat de Russische economie ‘beter draait dan verwacht.’ De Russische Centrale Bank verlaagde het rentepercentage. De Russische inflatie gaat elke maand omlaag – in juli was er zelfs sprake van deflatie – en de Russische roebel is de best presterende munt in de wereld! Dat alles met dank aan de hoge energieprijzen, waardoor Europa in feite de oorlog financiert. Het bracht Poetin tot de uitspraak: ‘De sancties zijn een mislukking.’ Op korte termijn: ja. Maar als Poetin iets verder kijkt, ziet hij zeer sombere wolken boven Rusland. De lokale productie is vrijwel tot stilstand gekomen. IPhones en Louis Vuittontassen zijn makkelijk in te voeren, maar met machines en industriële technologie ligt dat anders. Een bevriende makelaar vertelde dat het onroerend goed in Moskou op zijn gat ligt. “We hebben net als in Europa een decennium van prijsstijging achter de rug. Daar is bruut een einde aan gekomen. Alleen met kortingen tot 20 procent kun je nog iets verkopen. Bij de modale Rus gaat al het geld op aan dagelijkse behoeften. Sparen, laat staan onroerend goed, kopen is niet meer mogelijk.” De roebel mag dan sterk zijn, de Russische aandelenmarkt is nu de slechtst presterende in de wereld, een graadmeter voor het vertrouwen in de economie. De door Poetin gestimuleerde switch van Europa naar Azië blijkt ook geen succes. China en India kopen Russische kolen en olie met kortingen tot wel 50 procent. Zelfs de tussenhandelaren moeten voor hun toekomst vrezen. De magazijnen van Zara, Apple etcetera in Kazakhstan en Dubai zijn bijna leeg. Nieuwe voorraad komt maar mondjesmaat binnen. ‘De Russische economie implodeert,’ concludeerde de Eurasia Group deze week. Terwijl tegelijkertijd Oekraïne met steeds meer succes bombardeert. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/de-russische-economie-implodeert-terwijl-oekraine-met-steeds-meer-succes-bombardeert~bcee420f/
2022-08-19||Kamer terug van reces voor spoeddebat na uitspraken Hoekstra||Premier Mark Rutte hield zich in voor de camera’s vrijdagochtend voor de eerste ministerraad na de zomerstop. Maar de premier leek duidelijk ontstemd over de breuk met het coalitieakkoord die Wopke Hoekstra voorstelt. Het CDA wil de stikstofdeadline oprekken naar 2035. Daarmee breekt Hoekstra met de coalitiedeal om dat al in 2030 voor elkaar te krijgen. In het Catshuisoverleg zou Hoekstra donderdagavond wel verteld hebben over dit plan, maar coalitiegenoten reageren gepikeerd. “We hebben elkaar uitvoerig gebeld,” zei Rutte. “Dat interview in het AD deed de wenkbrauwen fronsen. Er zijn twee vragen: staatsrechtelijk eerst, kan je dit doen als lid van het kabinet? Ik denk dat je als partijchef, dat is Hoekstra, wat meer ruimte hebt om je partijpolitiek te uiten. Daar is wel enige ruimte, dit kan net, maar het moet een uitzondering blijven.” Staatsrechtelijk is het op het randje, stelt de premier. De eenheid van kabinetsbeleid is heilig in de politiek. Toen Mona Keijzer (CDA) zich vorig jaar als staatssecretaris openlijk tegen de coronapas keerde, werd ze ontslagen uit het kabinet. Bij dit thema ligt het overigens anders: eerder werd duidelijk dat binnen de coalitie meer stemmen opgaan om aan de deadline te morrelen. Inhoudelijk wilde Rutte niet op de CDA-bom ingaan: “Er loopt een proces met Remkes, dat moeten we de ruimte geven. Dus hier gaan we inhoudelijk niet op reageren.” D66 houdt het CDA ondertussen wel aan de coalitieafspraak, liet partijleider Sigrid Kaag weten. “Ik heb geen verzoek gehoord tot het openbreken van een coalitieafspraak. Als kabinet werken we stug door. Ik vond het uiterst opmerkelijk. Als je tekent voor een afspraak, dan staan we aan de lat voor de uitvoering.” In een interview trekt de CDA-leider vrijdag een pijler weg onder het stikstofplan van de coalitie. Hoekstra’s partij vindt – anders dan het formele kabinetsstandpunt tot dusver – dat de stikstofdeadline best uitgesteld kan worden naar 2035. Dit terwijl de coalitie afgesproken heeft om versneld – in 2030 – de reductiedoelen te halen. Vooral D66 hecht daar zwaar aan, stikstofminister Christianne van der Wal en premier Rutte benadrukten recent nogmaals dat er niet aan getornd wordt. Maar Hoekstra vindt ‘een herstart nodig’ om uit de stikstofimpasse te komen: “En daarbij zijn er geen dogma’s, 2030 is voor ons niet heilig. Natuurherstel moet. Daar is 50 procent reductie voor nodig. Natuurlijk kun je op veel plekken vóór 2030 de stikstofdoelen al halen, maar als het elders langer duurt, moeten we die tijd nemen.” GroenLinks-Kamerlid Tom van der Lee verwijt het CDA ‘verantwoordelijkheidsvakantie’: “Zo kennen we het CDA weer. Destijds met Henk Bleker gingen alle sluizen open voor intensieve landbouw en natuurafbraak, nu loopt Hoekstra als eerste coalitiepartij weg van door hem zelf gemaakte afspraken. Dat is heel slecht voor boeren en natuur.” Natuurorganisatie Greenpeace reageert eveneens fel op Hoekstra’s koerswijziging: “Dit is cynische politiek. In Den Haag weet men donders goed dat de rechter gehakt maakt van elke vertraging om de natuur te redden, maar de zetels zijn belangrijker dan het land fatsoenlijk besturen,” zegt Andy Palmen, directeur Greenpeace Nederland. Politiek lijkt er wel ruimte om de deadline weer op te rekken naar 2035, de datum van 2030 is door de coalitie gekozen en niet opgelegd door een wet of rechter. Maar experts waarschuwen wel: het is onverstandig voor de natuur, ook dreigen procedures, stelde jurist Ralph Frins eerder: “Als Nederland weer wacht, wordt de kans groter dat de Europese Commissie besluit om in te grijpen. Gezien ons enorme stikstofprobleem kan het voor Brussel logisch zijn om Nederland als eerste lidstaat op de korrel te nemen.” Boerenbelangenorganisaties Agractie en LTO zijn wel te spreken over Hoekstra’s stikstofdraai: ze reppen van ‘een goede eerste stap’. LTO vindt het ‘mooi’ dat CDA-leider Hoekstra natuurherstel centraal stelt ‘in plaats van kdw’, de zogeheten kritische depositiewaarde. “Dit is geen uitspraak van het kabinet. We gaan pas de volgende stap zetten bij een handreiking van het kabinet. Tot die tijd wachten we af,” zegt de woordvoerder.||https://www.parool.nl/nederland/kamer-terug-van-reces-voor-spoeddebat-na-uitspraken-hoekstra~b091e6fd/
2022-08-19||Femke Bol jaagt op EK op unieke dubbel: 'Ik ben jong en herstel snel, dus ik wil het gewoon proberen’||Femke Bol heeft vaak haast. Wie haar spreekt in een van de gangen van het Olympiastadion hoort een 23-jarige ratelende atlete, die nauwelijks spaties tussen haar woorden laat klinken en uitstraalt graag gauw weer verder te willen. De gesprekjes duren dan ook altijd kort. Een veeleisend programma als het hare vraagt om een uitgekiend plan om zo goed mogelijk te herstellen en weer klaar te zijn voor de volgende race. Het zorgt er ook voor dat ze weinig bij een bijzonder moment kan stilstaan. Zelfs na haar eerste Europese titel in de buitenlucht blikt ze al vlug vooruit. Deel één van haar missie is geslaagd na het goud op de 400 meter woensdagavond. “Ik weet hoe uniek een dubbel zou zijn,” zegt ze, hintend op haar kans op het goud in de hordenfinale (vrijdagavond). Met ook nog de mogelijke finale van de 4x400 meter (zaterdagavond) heeft Bol zich heel wat op de hals gehaald. Bol geniet, maar er kleven onherroepelijk ook risico’s aan vast. Zij, 22 jaar pas, wil nog jaren mee op topniveau. Hoewel zeker niet één op één te vergelijken, leert het verleden dat een vol programma zwaar kan wegen en dat de klap soms later komt. Sifan Hassan was in Tokio uiterst succesvol met tweemaal olympisch goud en eenmaal brons. Maar de stress zorgde voor lange naweeën en een karig trainings- en wedstrijdprogramma dit jaar. Dafne Schippers, die al langer kampt met fysieke problemen en zich op het laatste moment geblesseerd afmeldde voor dit toernooi, was eerder in haar carrière de meest actieve sprintster van het hele veld. “Ik weet dat het een risico is, dat het moeilijk is,” zegt Bol. “Maar ik denk ook dat het een unieke kans is.” Een gunstig programma maakte de combinatie van de 400 en de 400 meter horden mogelijk. En de nieuwe regel dat de top 12 atleten op de lijst de serie niet hoeven te lopen, maar pas instromen in de halve finale scheelt ook veel. Zo zijn er geen zeven, maar vijf races in vijf dagen. “Het programma laat het toe, maar ook mijn vorm. Ik ben nu nog jong. Ik herstel snel. En ik ben gewoon heel fit van het WK teruggekomen, dus ik wil het gewoon proberen.” Bol is nog niet blessuregevoelig gebleken. Alleen vorig jaar in november haperde het lijf kortstondig. Halverwege haar toernooi in München oogt ze nog scherp. Ze plaatst zich donderdag iets na het middaguur eenvoudig voor de hordenfinale en in de avond geniet ze van het Wilhelmus bij de medailleceremonie, horend bij haar Europese titel op de 400 meter woensdagavond, waarna ze wel een mindere nacht had. Ze lag om 1 uur ‘s nachts in bed, om twee uur later in slaap te vallen. Op zichzelf al een hele prestatie met de laat ingeplande finale en daarna de rondgang langs de pers, de fysio, het nemen van een ijsbad en goed eten. “En ik werd al om half 8 wakker. Dat hoort er allemaal bij. Vanochtend was mijn hoofd gewoon nog duf. Ik wist dat het zwaar zou worden, maar ik liep heel gemakkelijk. En ik denk dat morgen mijn benen het vermoeidst zullen zijn. Maar ik mag zeker niet klagen.” Want Bol heeft het naar haar zin. Ze is een liefhebber en geniet van deze EK, met haar ouders en beste vriendin in het stadion. Haar overvolle agenda is vooral heel leuk. Je hoort het haar soms letterlijk zeggen: “Ik mág nog een rondje.” De atlete liet woensdagavond met haar overtuigende winst in 49,44 op de 400 meter zien tot de wereldtop te behoren. Met die tijd had ze in Eugene op de 400 meter alleen Shaunae Miller-Uibo voor moeten laten gaan. Al is er nog sprake van een gat naar de tweevoudig olympisch kampioene uit de Bahama’s, zoals op de horden Sydney McLaughlin vooralsnog een maat te groot is. Ook de Amerikaanse heeft een geweldige 400 meter in haar benen en sprak al eens hardop over een overstap. Een definitieve stap naar de 400 meter lijkt niet aan de orde voor Bol, die vaak haar liefde voor de horden uitspreekt. En op de Spelen? Zeg nooit nooit, maar Bol was eerder dit toernooi nog stellig: “Over twee jaar zijn de Spelen en dan ga ik deze combinatie nooit doen. En over vier jaar op de EK, tja, weet ik veel hoe ik er dan voor sta. Misschien beter, misschien minder. Daarom zagen we dit echt als een unieke kans.” Coach Laurent Meuwly heeft de inschatting gemaakt dat Bol de belasting van twee volle toernooien aankan. De Zwitser liet haar vorig jaar bewust veel races lopen om ervaring op te doen, maar was eerder dit seizoen juist spaarzamer om haar lang fris te houden. Toen ze goed uit de WK kwam, werd de definitieve keus gemaakt. Zelf zegt Bol zich nu ook nog goed te voelen. En dat ze nog niet optimaal kon genieten van haar 400 meter-succes? Dat is dan maar zo. “Ik weet wat ik wil. En weet dat ik het nog leuker ga hebben als ik het op de horden en de estafette nóg een keer goed doe.”||https://www.parool.nl/sport/femke-bol-jaagt-op-ek-op-unieke-dubbel-ik-ben-jong-en-herstel-snel-dus-ik-wil-het-gewoon-proberen~b1f7a589/
2022-08-19||Bekende modellenscout (44) opgepakt in Amsterdam voor zedenmisdrijven||Het Openbaar Ministerie (OM) in Amsterdam wil niet bevestigen of het inderdaad om Avital gaat. De man wordt vrijdag voorgeleid aan de rechter-commissaris in Amsterdam. Israël heeft om zijn uitlevering gevraagd. Lokale media melden dat de scout wordt beschuldigd van het lastigvallen van 26 vrouwen, onder wie voormalig cliënten en collega’s. Volgens het OM verdenken de Israëlische autoriteiten de man van zeker twee zedenmisdrijven en is het arrestatieverzoek daarop gebaseerd. Tegen Avital is volgens Israëlische media al ruim een jaar geleden een arrestatiebevel uitgevaardigd. Hij zou destijds in Hongarije hebben verbleven. De Israëlische autoriteiten zouden hem vergeefs hebben gemaand naar zijn vaderland terug te keren, zodat hij over de verdenkingen kon worden ondervraagd. Het modellenbureau van Avital zou een aantal Israëlische topmodellen vertegenwoordigen.||https://www.parool.nl/amsterdam/bekende-modellenscout-44-opgepakt-in-amsterdam-voor-zedenmisdrijven~b869b3ee3/
2022-08-19||Glas-in-loodkunst in de vorm van een raketje||“Ik werkte als schilder in huizen aan de grachten, waar ik het veel zag en ik vond het heel mooi. Ik verdiepte me in het ambacht, maar wilde er iets moderners mee doen. Het werden hedendaagse ontwerpen in felle kleuren, met een grof en donker lijnwerk. Van een hobby is het tijdens corona uitgegroeid tot mijn werk.” “Aan het raam van mijn studio in Noord staat een lichtbak met het Amsterdam wapen. Voor Het Parool maakte ik ook een Amsterdam wapen met een anker én een ode aan het vijfendertigste landskampioenschap van Ajax. Trots ben ik op een portret van Hazes dat ik maakte met illustrator Ted Struwer en het glas in lood met de GVB-pont, getiteld Noordside, dat in het Amsterdam Museum aan de Amstel hangt!” “Ik heb er tien gemaakt, de meeste even groot als een normaal raketje, maar ook een paar raamwerken op A4-­formaat. Ze zijn van waterglas, wat een waterig effect geeft als je ze voor het raam hangt en de zon erop schijnt.” “Ik heb ze getagd in een filmpje dat ik maakte voor Instagram (@robinkapitein).Daarin ren ik naar de supermarkt voor een doos raketjes en haal ik er vervolgens thuis een van glas in lood uit de verpakking. Ze vonden het heel mooi, maar ik kreeg helaas niet een jaar gratis raketjes cadeau.” “Het is 100 procent mijn favoriete ijsje, ik heb er altijd een paar in de vriezer liggen. Een raketje is puur jeugdsentiment.”||https://www.parool.nl/ps/glas-in-loodkunst-in-de-vorm-van-een-raketje~b49ab870/
2022-08-19||Onze uittips voor komende week: woestijnblues, het Summer Dance Festival en een muzikale ode aan dieren met een laag knuffelgehalte||De leden van de uit het zuiden van Algerije afkomstige groep Imarhan zijn Toeareg; Berbers die vroeger een nomadisch bestaan leidden. Net als eerder de groep Tinariwen combineert Imarhan de volksmuziek van de Toeareg met uit het westen overgewaaide invloeden. Het resultaat wordt ook wel woestijnblues genoemd. De elektrische gitaar speelt een belangrijke rol en de sound is gortdroog, soms regelrecht zanderig. Zoals te horen op het begin dit jaar verschenen album Aboogi verrijkt Imarhan de woestijnblues met zoete en lieflijke melodieën.Donderdag 25 augustus, 20.30 uur, Tolhuistuin Kennen we ze nog, Charlie en Craig Reid, de Schotse tweelingbroers die als The Proclaimers eind jaren tachtig de wereld veroverden? Allebei een dikke bril op de neus, allebei voorzien van een sappig Schots accent. Ook in Nederland scoorde het folkrockduo indertijd met nummers als Letter from America, I’m On My Way, en I’m Gonna Be (500 Miles). Ze leken een tijd verloren voor de muziek, maar zijn de laatste jaren weer actief in zowel de studio als op het podium. Voor later dit jaar staat een nieuw album van de broers gepland.Donderdag 25 augustus, 19.00 uur, Melkweg In 2020 won Lisa Ostermann alle prijzen op het Leids Cabaretfestival, haar debuutvoorstelling Met z’n allen is nu opnieuw te zien, ditmaal in het Vondelpark Openluchttheater. Coryfee Dolf Jansen brengt in de buitenlucht nog een keer zijn oudejaarsvoorstelling Flitsbezorgd. Zijn 34ste was dat al, overigens.Zaterdag 20 augustus, 20.30 uur, Vondelpark Openluchttheater Summer Dance Forever is het belangrijkste hiphop- en dansfestival in Paradiso, ITA en het DeLaMar. Grote internationale namen komen naar de stad om hun werk te laten zien, er is een professionalsprogramma en er zijn workshops. Het festival is opgericht in 2011, met het idee om mensen in de club weer aan het dansen te krijgen.23 t/m 30 augustus, Paradiso, ITA en DeLaMar Met de kwaliteit van deze productie zit het wel snor – het is niet voor niets een van de twaalf voor het Nederlands Theater Festival geselecteerde voorstellingen. Het stuk is gebaseerd op de gelijknamige bestseller van Mark Haddon en gaat over Christopher, een jongen van 15 jaar, 3 maanden en 2 dagen oud, die met een autismespectrumstoornis leeft. Hij houdt van wiskunde, van lijstjes en patronen en meer van honden dan van mensen.23 augustus t/m 1 september, DeLaMar Regisseur Guy Weizman liet zich inspireren door Aantekeningen uit het ondergrondse (1864), een kort verhaal van Fjodor Dostojevski. Toneelschrijver Rik van den Bos bewerkte het tot een tekst over iemand die niet kan accepteren hoe de wereld in elkaar steekt. De hoofdrol, een clown, wordt gespeeld door de altijd fijne Sanne den Hartogh. Een show met toneel, dans, acrobatiek, livemuziek en poëzie.24 augustus t/m 3 september, Amsterdamse Bostheater Het Teylers Museum opende de deuren in 1784 en is daarmee het oudste museum van Nederland. Destijds bestond het instituut uit enkel de Ovale Zaal en dat is nu het startpunt van het parcours dat deze zomer langs de vaste collectie leidt. Er zijn drie verschillende manieren om het gebouw te verkennen. De kunstroute voert langs de twee schilderijenzalen, de wetenschapsroute leidt langs de instrumenten- en fossielenzalen en dan is er nog de route die ‘de idealen van Pieter Teyler’ is gedoopt, naar de oprichter van het museum.T/m 4 september, Teylers Museum, Haarlem Een levensgroot ontwerp voor een 12 meter hoog kerkraam. De prent van een begrafenisstoet die uitgerold 16 meter meet. En een 23 meter lang geschilderd landschap. Het is een kleine greep uit de werken op papier uit de collectie van het Rijksmuseum. Het oudste werk in de tentoonstelling XXL Papier dateert van 1535 en stelt een bijna 7 meter lange stamboom van keizer Karel V voor. Veel van het getoonde is door het uitzonderlijk formaat en kwetsbare materiaal zelden te zien. Het 23 meter lange landschap is zelfs pas in de aanloop naar deze tentoonstelling ontdekt. Tot die tijd lag het opgerold in het depot.T/m 4 september, Rijksmuseum Niet zo heel lang geleden stond de Kolenkitbuurt nog bekend als de slechtste wijk van Nederland. Maar sinds 2000 is flink geïnvesteerd in de Westelijke Tuinsteden en is de kwaliteit van leven er enorm op vooruitgegaan. Onderdeel van de transformatie was de bouw van ruim 25.000 nieuwe woningen. Een tentoonstelling en een publicatie van uitgeverij Toth maken inzichtelijk wat er de afgelopen twintig jaar allemaal is veranderd in dit deel van de stad en wat er nog op stapel staat. Vergelijkbaar met het urbane vernieuwingsproces worden steeds nieuwe buurten en projecten aan de presentatie toegevoegd, waardoor de tentoonstelling er iedere vier, vijf weken weer anders uitziet.T/m 18 december, Van Eesteren Museum Palestijn én staatsburger van Israël. Het is een combinatie die je steeds vaker ziet. Vooral het aantal Arabisch sprekende vrouwelijke studenten in Tel Aviv groeide de afgelopen paar jaar snel, viel Iris Hassid op. De fotograaf leerde in 2014 de net afgestudeerde Samar kennen en via haar nog drie jonge vrouwen. Zes jaar lang volgde ze hen en fotografeerde hun dagelijks leven. Gezamenlijk hebben ze een selectie gemaakt van de foto’s die een beeld geven van de Arabische gemeenschap in Israël.T/m 29 januari, Joods Museum Met Get Out en Us bewees Jordan Peele zich als een filmauteur die wel raad weet met de genrefilm én met een flinke dosis maatschappijkritiek. In zijn nieuwste vermengt hij de iconografie van westerns met die van klassieke scifi.Te zien in: Cinecenter, FC Hyena, De Filmhallen, Kriterion, Studio/K, Arena, Munt, City, Tuschinski, Pathé Noord Wat ooit begon als het ‘huisfestival’ van Rialto breidt zich voor de twaalfde editie steeds meer uit over de stad. Acht dagen cinema uit alle (niet-westerse) hoeken van de wereld, met onder meer focus op Chili.Van 20 t/m 27 augustus te zien in: De Balie, Rialto De Pijp, Rialto VU De Catalaanse filmmaker Carla Simón maakte een tijdloze film die per ongeluk dicht op de Nederlandse actualiteit zit. Ook in Alcarràs zien we namelijk boerenprotesten, al richten die zich niet tegen de overheid maar tegen de multinationals die bodemprijzen afdwingen. Dat protest speelt overigens slechts een bijrol in de film, die de laatste zomer toont van een gezin op de perzikboerderij die ze al meerdere generaties bestieren. Als de oogst is afgerond zullen ze van ‘hun’ land, dat juridisch niet van hen is, worden gezet. Simón putte uit haar eigen jeugd op het Catalaanse platteland voor haar innemende verhaal van een uitgebreide familie, waarvan alle leden elk op hun eigen manier een nieuwe start moeten zien te maken in het leven.Te zien in: Cinecenter, Eye Filmmuseum, De Filmhallen, Studio/K Het excentrieke duo Perforator brengt samen met 26 jongeren van het Nederlands Jeugd Strijkorkest een ode aan dieren met een laag knuffelgehalte; onmisbaar in ons ecosysteem. Je ziet en hoort een elektronisch bewerkt spinnenweb dat bespeeld wordt met strijkstokken, lichtgevende kwallen, een muziek makende worm en een addertandvis gemaakt van een gigantische afvalprikker. Als je weet waarom een vis praat is een voorstelling voor het hele gezin.Zaterdag 20 augustus, 15.00 uur, CC Amstel Geïnspireerd door de boeken van Dick Bruna schreef Ivo de Wijs een nieuw verhaal vol met vrolijke liedjes over Nijntje Pluis en haar vriendjes. Regisseur Naomi van der Linden heeft hier een voorstelling van gemaakt voor de allerkleinsten. Ze hoeven niet stil te zitten en worden samen met hun Nijntjeknuffel van harte uitgenodigd om mee te dansen en zingen.Vrijdag 26 augustus, 13.30 uur en 15.30 uur, DeLaMar Tijdens de kick-off van de Uitmarkt 2022 op vrijdag 26 augustus treden Willeke Alberti, Karsu en de band Brass Rave Unit op. De concerten op het Museumplein zijn voor iedereen gratis toegankelijk en luiden de start van het nieuwe culturele seizoen in. De zondag staat traditiegetrouw in het teken van musicals. Sterren als Simone Kleinsma, Freek Bartels en Pia Douwes laten hun gezicht zien, en er zijn live previews van nieuwe musicals als Charlie and the Chocolate Factory, The Prom en Blind Date. De presentatie is in handen van Frits Sissing en Marlijn Weerdenburg. Vrijdag 26 augustus, 20.30 uur, Museumplein Tijdens de 25ste editie van het Grachtenfestival zijn er meer dan 200 optredens op 120 verschillende locaties. Zondag wordt het tiendaagse festival afgesloten. In het Erasmuspark treedt het Ildo Nandja Trio op met ‘PanAfrican rhythms’ en jazz, Europese en (moderne) wereldmuziek. Zondag 21 augustus, 14.00 uur, Erasmuspark Onder anderen Âme, Jesse Maas, Maya Jane Coles, ME en Marcel Dettmann staan deze zaterdag op het podium bij Strafwerk. Dit house- en technofestival in het Havenpark focust zich op subgenres variërend van melodische deephouse tot electronic. Zaterdag 20 augustus, 12.00 uur, Havenpark Ook weer terug: Reggae Lake, het grootste reggaefestival van Nederland. Het ‘lake’ uit de naam is de Gaasperplas in Zuidoost. In het Gaasperpark treedt dit weekend verspreid over zes podia een lange, lange rij reggae-artiesten en -groepen op. En daar zitten binnen het genre heel grote namen tussen, van nu, maar zeker ook van vroeger. We noemen Burning Spear, Morgan Heritage, Sean Paul, Black Uhuru en Elephant Man. Kinderen tot 12 hebben onder begeleiding van een volwassene gratis toegang.Zaterdag 20 en zondag 21 augustus, 13.00 uur, Gaasperpark||https://www.parool.nl/ps/onze-uittips-voor-komende-week-woestijnblues-het-summer-dance-festival-en-een-muzikale-ode-aan-dieren-met-een-laag-knuffelgehalte~bf67083b/
2022-08-19||Ontwerp je eigen lampenkap met print bij Kap & Co. ||Als je over de Barbiersbrug van de Scheldestraat naar de Ferdinand ­Bolstraat fietst, zie je in het raam van het brughuisje op de hoek met de Jozef Israëlskade allerlei kleurrijke lampenkappen staan. Sinds begin juli is dit het atelier en de winkel van Kap & Co. “Laatst kwam een vrouw binnen die met de tram was langsgereden en bij de eerstvolgende halte was ­uitgestapt: ze móést weten wat dit was,” vertelt Puck Janssen (38). Begin 2021 richtten zij en Nienke Weggelaar (38) Atelier Kap & Co. op. “We begonnen aan haar keukentafel,” vertelt Janssen. Weggelaar, al negen jaar de eigenaar van interieurwinkel Weg & Co in Bussum: “Uit onvrede over bestaande lampenkappen dacht ik: als het niet te koop is, moet ik het zelf maar maken.” Het huisje – een van vier op deze brug, ontworpen van Piet Kramer – lijkt op een torentje. Voor de deur staan poefjes (vanaf €195) met bloemenprints, binnen lampenkappen op goudkleurige voeten (vanaf €55) tussen glazen kandelaars (€25). Je kunt er ook je eigen kap (laten) ontwerpen. Weggelaar: “Soms hebben mensen thuis nog een oude voet staan. Daar maken we dan samen een mooie kap voor.” Kleine kappen zijn er vanaf €79; afhankelijk van het formaat en de stof kan die prijs oplopen tot €250. Hun stoffen haalt het duo overal vandaan. “Eerst shopten we vooral op de Albert Cuyp,” zegt Janssen, “maar we gebruiken nu soms stoffen van €350 per meter.” Van stukken stof die over zijn, ­worden kussenhoezen gemaakt (­vanaf €59). Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/ontwerp-je-eigen-lampenkap-met-print-bij-kap-co~bbc89dcc/
2022-08-19||‘We waren een ideaal doelwit’ – Russische elitesoldaat beschrijft slechte staat van het leger||Pavel Filatjev kent de gevolgen van wat hij heeft gedaan. De ex-parachutist weet dat hij een celstraf riskeert, dat hij een verrader zal worden genoemd en zal worden gemeden door zijn voormalige strijdmakkers. Zijn eigen moeder heeft er bij hem op aangedrongen Rusland te ontvluchten, nu het nog kan. Dat heeft hij uiteindelijk ook gedaan, nadat hij eerst van hotel naar hotel trok om de veiligheidsdiensten te snel af te zijn. Twee weken geleden publiceerde de Rus zijn oorlogsdagboek van 141 pagina’s op de Russische sociaalnetwerksite Vkontakte. Dat document sloeg in als een bom. Het was een beschrijving van hoe zijn eenheid van de Krim naar het Oekraïense vasteland werd gestuurd en de zeehaven van Cherson veroverde. Hij vertelde ook hoe hij uiteindelijk gewond raakte en werd geëvacueerd met een ooginfectie. Tegen die tijd was hij ervan overtuigd dat deze oorlog helemaal niet gerechtvaardigd is. “Ik ben niet bang om in een oorlog te vechten, maar wij, Russen, hebben nu niet het gevoel dat het goed is wat we doen,” zegt hij tegen de Britse krant The Guardian. Een journalist ontmoette Filatjev en zag foto's en documenten die bewijzen dat hij inderdaad in het Russische leger zat. Niet alle details van zijn verhaal kunnen worden gecheckt, maar Filatjev geeft een gedetailleerd verslag van zijn ervaringen. ‘In de buurt van Mykolajiv lagen we voortdurend onder artillerievuur. Op dat moment dacht ik al: waar hebben we deze oorlog in godsnaam voor nodig? Toen deed hij een belofte aan zichzelf: ‘God, als ik dit overleef, dan zal ik er alles aan doen om dit te stoppen.’ Filatjev weigert nog deel uit te maken van deze ‘waanzin’. Hij bracht 45 dagen door met het schrijven van zijn memoires en verbrak daarmee het Russische stilzwijgen, waarbij zelfs het woord ‘oorlog’ niet publiekelijk mag worden uitgesproken. “Ik kan gewoon niet langer zwijgen, ook al weet ik dat ik waarschijnlijk niets zal veranderen, en misschien heb ik dwaas gehandeld omdat ik mezelf zo in de problemen breng,” zegt Filatjev. Uittreksels van zijn oorlogsdagboek werden gepubliceerd door de alsmaar schaarser wordende onafhankelijke Russische pers. Filatjev gaf ook een interview aan de Russischtalige onafhankelijke televisiezender TV Rain. Hoewel hij een van de weinigen is die zich uitspreekt, is hij naar eigen zeggen niet de enige ontstemde Russische soldaat. De meesten zijn ontevreden met wat er in Oekraïne gebeurt, meent Filatjev. Hij beschrijft hoe zijn slecht uitgeruste en uitgeputte eenheid Oekraïne binnenviel met amper deftige logistiek of concrete doelstellingen. Niemand begreep waarom deze oorlog überhaupt plaatsvond. “Het kostte me weken om te begrijpen dat er helemaal geen oorlog plaatsvond op Russisch grondgebied, maar dat we net Oekraïne hadden aangevallen.” Op een gegeven moment beschrijft Filatjev hoe de parachutisten, de elite van het Russische leger, de zeehaven van Cherson veroverden en onmiddellijk ‘computers en alle waardevolle goederen die ze konden vinden’ begonnen te verzamelen. Daarna doorzochten ze de keukens op zoek naar voedsel. “Als wilden aten we daar alles: haver, pap, jam, honing, koffie... We gaven nergens om, we waren al tot het uiterste gedreven. De meesten hadden al een maand in Oekraïne doorgebracht zonder enige vorm van comfort, een douche of normaal eten.” “In wat voor een wilde staat kan je mensen brengen door er niet bij stil te staan ​​dat ze moeten slapen, eten en zich kunnen wassen,” merkt Filatjev op. “Alles om ons heen gaf ons een vies gevoel; als ellendelingen probeerden we gewoon te overleven.” De Rus probeert ook uit te leggen waarom de soldaten voortdurend dingen als computers stelen. “Een soldaat weet dat zo’n computer meer waard is dan zijn soldij. Dus pakt hij die spullen mee. Ik probeer dit niet goed te praten, maar ik denk dat het belangrijk is om uit te leggen waarom soldaten zich zo gedragen in dit soort van extreme situaties.” Hij klaagt ook over de gedateerde uitrusting van het Russische leger. Het geweer dat hij voor de oorlog had gekregen, was verroest. ‘We waren een ideaal doelwit,’ schrijft hij. Zo trok zijn eenheid naar Cherson in verouderde en ongepantserde trucks die soms 20 minuten stilstonden. ‘Het was onduidelijk wat het plan was – zoals altijd wist niemand iets.’ Aan het front namen de frustraties in die mate toe dat soldaten zichzelf opzettelijk doodschoten om aan de ellende te ontsnappen en om 3 miljoen roebel (50.000 euro) schadevergoeding te incasseren voor de nabestaanden. En zo zijn er ook geruchten over verminkingen die worden toegebracht aan gevangengenomen soldaten en lijken. Filatjev zegt dat hij de mishandelingen tijdens de oorlog niet persoonlijk heeft gezien. Maar hij beschrijft een cultuur van woede en wrok in het Russische leger, in tegenstelling tot de façade van algemene steun voor de oorlog die de propagandamachines in stand willen houden. “De meeste Russische soldaten zijn niet tevreden over wat daar gaande is, ze zijn ontevreden over hun commandanten en hun regering, ze zijn ontevreden over Poetin en zijn politiek, ze zijn niet blij met de minister van Defensie, die nooit heeft gediend in het leger,” zegt hij. In zijn oorlogsdagboek beweert hij dat ‘er enorm veel doden zijn, van wie de familieleden geen vergoeding hebben gekregen’. Sinds zijn dagboek is verschenen, heeft zijn complete eenheid het contact met hem verbroken. Maar hij gelooft dat zo’n 20 procent van zijn strijdmakkers hem steunt. En vele anderen hebben hem aan het front schoorvoetend verteld dat ze veel respect hebben voor het patriottisme van de Oekraïners die vechten voor wat ze waard zijn om hun eigen territorium te verdedigen. De Rus hoopt dat alle oorlogsellende zal stoppen na grote volksprotesten. Maar dat scenario lijkt nu nog ver weg, geeft hij toe. “Ik ben doodsbang voor wat er daarna gebeurt,” zegt hij, terwijl hij ook weet dat Rusland zal willen doorvechten tot de overwinning ondanks de verschrikkelijke tol. Inmiddels heeft Filatjev zijn eigen vaderland vaarwel moeten zeggen. “Waarom moet ik mijn land ontvluchten, enkel omdat ik de waarheid vertel? Ik ben overweldigd door emoties omdat ik mijn land heb moeten verlaten,” zo besluit hij triest.||https://www.parool.nl/wereld/we-waren-een-ideaal-doelwit-russische-elitesoldaat-beschrijft-slechte-staat-van-het-leger~b5526a6b/
2022-08-19||CPB: koopkracht daalt met 6,8 procent, meer mensen in armoede||“Huishoudens merken de gevolgen van de hoge inflatie, en dat heeft zijn weerslag op de economie,” zegt CPB-directeur Pieter Hasekamp in een verklaring. Volgens hem is er een groeiend aantal mensen dat nu al nauwelijks kan rondkomen en voor wie de energierekening onbetaalbaar dreigt te worden. Na sterk herstel uit de coronacrisis valt de economische groei daarom nu weer terug. Voor heel dit jaar rekent het CPB nog wel op een hoog groeicijfer van 4,6 procent. Dat komt vooral door de sterke groei in het tweede kwartaal. Maar onderliggend is het beeld aan het kantelen, waarschuwt het CPB. Volgend jaar groeit de economie waarschijnlijk maar 1,1 procent. Als de energiecrisis die is ontstaan door de oorlog in Oekraïne niet verder escaleert, komt de inflatie volgens de ramingen dit jaar uit op 9,9 procent. Volgend jaar zou de inflatie dan weer terugzakken, maar met 4,3 procent wel op een relatief hoog niveau blijven hangen. Hierdoor hebben mensen steeds meer geld nodig om aan hun basisbehoeften te kunnen voldoen, terwijl de inkomens maar beperkt stijgen. Het CPB denkt dat volgend jaar 7,6 procent van de Nederlanders met armoede te maken krijgt. Voor kinderen is dat zelfs 9,5 procent. Hoeveel huishoudens minder te besteden hebben kan wel sterk verschillen. De allerlaagste inkomens profiteren dit jaar juist van de energietoeslag van 1300 euro. Maar het CPB waarschuwt dat die steunmaatregel niet alle kwetsbare huishoudens bereikt. Daarbij is die toeslag maar eenmalig en houdt deze laagste inkomensgroep daardoor in 2023 juist beduidend minder over. Naar deze augustusraming van het CPB werd sterk uitgekeken in politiek Den Haag. De coalitie en het kabinet staan onder grote druk om de pijn van de hoge prijzen te verzachten. De gegevens van het CPB zullen de basis vormen voor onderhandelingen over de manier waarop het kabinet de lasten voor huishoudens mogelijk kan verlichten. Intussen staat de overheid er financieel wel beter voor, merkt het CPB op. Wat betreft inkomsten profiteert de schatkist van het aantrekken van de economie na de coronacrisis. Daarnaast leidt de hoge gasprijs ook tot fors hogere gasbaten. En door de krappe arbeidsmarkt lukt het niet om alle eerder geplande investeringen te doen. De overheidsuitgaven stijgen daarom minder dan begroot.||https://www.parool.nl/nederland/cpb-koopkracht-daalt-met-6-8-procent-meer-mensen-in-armoede~b87bb6aa/
2022-08-19||Gaasperdamtunnel bij Diemen nog dicht door cameraproblemen||Volgens Rijkswaterstaat Verkeersinformatie is de tunnel sinds donderdagavond al in beide richtingen dicht door die camerastoring. ‘Als er geen beeld is, kan de tunnel niet in de gaten gehouden worden door de tunnelbedienden. Dit kan gevaarlijke situaties opleveren’, staat op de site. De tunnel blijft dicht zolang de camera’s niet werken en het is nog onduidelijk hoelang dat gaat duren. Automobilisten kunnen vanaf knooppunt Holendrecht beter omrijden via de A2, de A10 en de A1. Vanaf het knooppunt Diemen worden automobilisten omgeleid in de richting van de A1 en A10.||https://www.parool.nl/amsterdam/gaasperdamtunnel-bij-diemen-nog-dicht-door-cameraproblemen~b4c481fd/
2022-08-19||Amsterdam genomineerd voor prijs vanwege gas- en stroombesparingen||Een oorlog was er voor nodig om het licht te zien op de Zuidas. Letterlijk. Al jaren, zo niet decennia, werd aan de bedrijven gevraagd om het licht ’s nachts uit te zetten als niemand meer op de kantoren is, maar pas onlangs hebben onder meer ABN Amro en advocatenkantoren Houthoff en Van Doorne toegezegd een einde te willen maken aan de energieverspilling. Het dimmen van de lichten heeft alles te maken met de oorlog in Oekraïne. Sinds het invallen van de Russen is de gasprijs in heel Europa explosief gestegen – en daar lijkt voorlopig geen ommekeer in te komen. De EU-lidstaten kwamen snel met het gasnoodplan om minder gas te verbruiken. Steden moesten hier ook hun steentje aan bijdragen. In de Metropoolregio Amsterdam (MRA) werkten de gemeenten, instellingen, belangenorganisaties en bedrijven samen om hieraan te voldoen. Naast dat het licht tussen elf uur ’s avonds en zes uur ’s ochtends zo vaak mogelijk uit moet zijn, is in gemeentepanden de thermostaat verlaagd. Ook wordt er vol ingezet op energiecoaches die inwoners helpen met adviezen om gas en stroom te besparen en is de Fixbrigade opgeschaald die langs huishoudens met een laag inkomen gaat (minder dan 140% van het minimumloon) om gratis hun woning beter te isoleren. Amsterdam is vanwege die effectieve samenwerking en het voortvarend uitvoeren van spoedacties genomineerd voor de ietwat ingewikkeld klinkende categorie ‘Verenigde directe actie in kritieke sectoren’ (United to accelerate immediate action in critical sectors). Naast Amsterdam dingen Beijing, Lissabon, New York en Rio de Janeiro mee naar deze prijs. De categorieën van de C40-Bloomberg Awards zijn gekoppeld aan de belangrijkste uitdagingen op dit moment bij de klimaataanpak. Naast de erkenning voor het werk dat is gedaan door de steden, biedt de prijs ook de gelegenheid voor andere steden om gebruik te maken van de kennis die door C40-steden wordt gedeeld over de projecten. De bijdrage van Amsterdam ondersteunt op deze manier ook indirect andere overheden die soortgelijke initiatieven willen opzetten, aldus een woordvoerder van de gemeente. In een persbericht wordt Amsterdam geroemd omdat de gemeente in ‘minder dan 28 dagen meer dan 150 belanghebbenden bijeenbracht’ om het gasverbruik te verminderen en de energiearmoede terug te dringen. ‘In slechts een paar maanden tijd heeft de stad een reductie van 3,6 procent van het gasverbruik bereikt.’ Naar verwachting is het verbruik van aardgas in Amsterdam aan het einde van dit jaar vier procent lager dan het gemiddelde over de periode 2018 t/m 2021. De C40-Bloomberg Awards worden uitgereikt door de non-profitorganisatie Bloomberg, waarvan filantroop en oud-burgemeester van New York, Michael Bloomberg, de oprichter is. Amsterdam won in 2014 ook al eens. Destijds was dat in de categorie Financiën & Economische ontwikkeling. C40 is een netwerk van burgemeesters van bijna 100 toonaangevende steden die samenwerken om de dringende actie te ondernemen die nodig is om de klimaatcrisis het hoofd te bieden. Toetreden tot die club mag alleen als je genoeg actie onderneemt. Het is niet bekend hoeveel steden zich voor de prijs gekandideerd hebben. Naast de categorie waar Amsterdam voor is genomineerd zijn er ook prijzen te verdelen over steden die lucht zuiveren, werken aan klimaatbestendigheid, met innovatieve oplossingen komen en bouwen aan een klimaatbeweging. De uitreiking is op 19 oktober.||https://www.parool.nl/amsterdam/amsterdam-genomineerd-voor-prijs-vanwege-gas-en-stroombesparingen~b920703d/
2022-08-19||Vertrouwelijk rapport Onderwijsinspectie: financiële en bestuurlijke chaos op As-Siddieqscholen||Op de grootste islamitische onderwijsinstelling van Amsterdam woedt al twee jaar een bestuurscrisis. De inspectie heeft er geen enkel vertrouwen in dat het bestuur de problemen op korte termijn kan oplossen. De toezichthouder gaat in overleg met onderwijsminister Dennis Wiersma over eventuele sancties, zo staat in het rapport van afgelopen woensdag, dat in het bezit is van Het Parool en waarvan publicatie pas over vijf weken is beoogd. Het bestuur verzaakt volgens de inspectie zijn voornaamste taak: aansturing van de drie As-Siddieqscholen – Al Maes in De Baarsjes, Al Jawhara in Zeeburg en Al Yaqoet in Noord. In totaal zitten er 1165 leerlingen op de basisscholen. In een eerder rapport, begin dit jaar gepubliceerd, was de inspectie al bezorgd over de onderwijskwaliteit en deed het aanbevelingen de rust te herstellen. Daar is de voorbije maanden niets mee gedaan. Ondertussen is de situatie verslechterd. Directeuren en stafleden voelen zich onveilig en vleugellam. Een onaangekondigd bezoek aan Al Yaqoet bracht de kwetsbaarheid van de onderwijskwaliteit aan het licht. Er zijn tekortkomingen bij het veiligheidsbeleid en het stimuleren van actief burgerschap en sociale cohesie. Het werven van nieuwe docenten verloopt ‘moeizaam of te traag’ en het bestuur faalt in zijn rol als werkgever. In augustus 2020 viel het bestuur in twee kampen uiteen door geruzie over (her)benoeming of ontslag van leden en over de aanstelling van een directeur-bestuurder. Voor de staf en schooldirecteuren werd onduidelijk wie het bestuur vertegenwoordigde. Het opstellen van een begroting en jaarverslag liep grote vertraging op. Op Al Yaqoet werd een door de ene helft van het bestuur in gang gezette verbouwing van een gymlokaal door de andere helft stopgezet. Het voorbije schooljaar werd tot drie keer toe een nieuwe directeur-bestuurder benoemd, die steeds door een van beide kampen niet werd geaccepteerd. Eind mei deden de schooldirecties en staf een vergeefse oproep aan alle bestuurders te vertrekken. Een maand later beslechtte de rechtbank Amsterdam de machtsstrijd in het voordeel van voorzitter Samy Deghedy en een medestander. Die uitspraak verandert niets aan het negatieve oordeel van de inspectie, zo staat in het rapport. De toezichthouder heeft er geen vertrouwen in dat de huidige bestuurders het tij kunnen keren. Alle gebreken zijn mede onder hun verantwoordelijkheid ontstaan. Het financiële wanbeheer is (letterlijk) een hoofdstuk apart. De inspectie noemt het opmerkelijk dat de scholen drie busjes in eigen beheer hebben voor leerlingenvervoer, een exclusieve gemeentetaak. Aan het wagenpark is tussen 2018 en 2022 87.942 euro besteed. Volgens de inspectie zijn dat onrechtmatige uitgaven van rijksgeld. In dezelfde periode ging ruim 93.000 euro naar ‘niet-educatieve excursies en activiteiten’, zoals schoolreisjes naar Walibi en huur van springkussens, pony’s en een ijscokar voor het Suikerfeest. Ook dat geld is onrechtmatig besteed, aldus het rapport. Hetzelfde geldt voor 1580 euro aan VVV-bonnen voor leerlingen en ruim 42.000 euro aan vergoedingen voor vrijwilligers. De inspectie is ook kritisch over koranlessen waarvoor twee weekendscholen iedere zaterdag lokalen huren. Sinds schooljaar 2018/19 gaat de huur niet meer naar de As-Siddieqscholen, maar naar een aparte vervoerstichting. Hierdoor zijn de scholen ruim 46.000 euro misgelopen. In die constructie zijn de weekendscholen verlost van een jaarlijkse huurverhoging van 3 procent. Bij de weekendscholen en de vervoerstichting is sprake van ongerechtvaardigde verrijking, aldus de inspectie, die het ‘uiterst kwalijk’ vindt dat het bestuur de ‘onrechtmatige constructie creëert, dan wel toestaat’. In totaal is 298.417,47 euro onrechtmatig uitgegeven, schrijft de inspectie. Mede vanwege gebrekkige kascontrole zijn er ‘aanzienlijke risico’s’ dat ook in de toekomst rijksgeld onrechtmatig wordt besteed. In een bij het rapport gevoegde reactie zegt het bestuur ‘weinig argumenten’ te hebben om de bevindingen te weerleggen. Desondanks zijn er voor het nieuwe schooljaar wachtlijsten bij twee van de drie As-Siddieqscholen. Alleen in Noord is nog plek voor nieuwe leerlingen.||https://www.parool.nl/amsterdam/vertrouwelijk-rapport-onderwijsinspectie-financiele-en-bestuurlijke-chaos-op-as-siddieqscholen~b418fb4c/
2022-08-19||‘Aanvallen op Krim moeten Russische troepen van nieuwe aanvoer afsnijden’||Afgelopen dinsdag voerde het Oekraïense leger al voor de derde keer een huzarenstukje uit op de Krim. Een elite-eenheid van het Oekraïense leger blies in het noorden van het schiereiland een Russisch wapendepot op. Urenlang klonk de ene explosie na de andere. Vorige week troffen raketten of onbemande vliegtuigjes (drones) een luchtmachtbasis op de Krim, waarbij zeker zeven gevechtsvliegtuigen werden vernietigd en minstens een dode en meerdere gewonden vielen. De rookpluimen waren van kilometers ver waar te nemen. Eind juli begon de reeks aanvallen met drones die het hoofdkwartier van de Russische Zwarte Zeevloot in Sebastopol raakte, waarbij zes Russische gewonden vielen. De autoriteiten gelastten de vlootschouw die dezelfde dag zou plaatsvinden, in allerijl af. De Krim werd door Rusland in 2014 van Oekraïne afgesnoept, na een referendum dat niet door de wereldgemeenschap werd erkend. Maar voor Russen, president Vladimir Poetin voorop, is de Krim heilige grond die ze nooit meer willen afstaan. Mede daarom waarschuwde voormalig president en nu vicevoorzitter van de Russische Veiligheidsraad Dmitri Medvedev dat als Oekraïne zich zou vergrijpen aan de Krim ‘de dag des oordeels’ voor Kiev zou zijn aangebroken. Maar vooralsnog blijft het stil. “Het is allemaal bluf van de Russen,” zegt militair analist Mykola Beleskov vanuit Kiev. Hij acht de aanvallen van grote psychologische waarde. “Het geeft de Russische bewoners op de Krim, die daar illegaal wonen, het idee dat ook hun leven door de oorlog geraakt wordt. Aan het begin van de oorlog zagen we Oekraïners de benen nemen, nu zien we Russen vrij massaal van de Krim vertrekken.” Een onafhankelijke Russische nieuwssite meldde afgelopen maandag dat er – sinds de opening van de Krimbrug in het voorjaar van 2018 – een recordaantal auto’s op één dag naar het Russische vasteland was overgestoken. Volgens analist Beleskov houden de aanvallen op de Krim verband met ‘de Oekraïense ambitie om de Russen te verdrijven van de rechteroever van de Dnipro en uit de regio Cherson’. Dat klinkt logisch, want Cherson is in het begin van de ‘militaire operatie’ vanaf de Krim bezet en in de maanden erna vanaf het schiereiland bevoorraad en bestookt door gevechtsvliegtuigen. Door nu opslagdepots en vliegvelden aan te vallen, snijden de Oekraïners de Russische aanvoer vanaf de Krim voor een deel af. Om de Russen in Cherson verder te isoleren, heeft het Oekraïense leger ook verschillende bruggen opgeblazen, zodat Russische troepen niet langer aangevuld kunnen worden. “Door de reeks van explosies van de afgelopen weken, trekken de Russen hun materiaal en personeel terug op andere bases dieper op de Krim. En zelfs terug naar het Russische vasteland,” zegt Beleskov. De militair analist denkt niet dat de Oekraïense acties bedoeld zijn als voorbereiding op een herovering van de Krim. “Daarvoor is het nog te vroeg. Eerst moet het Oekraïense leger delen van Zuid-Oekraïne bevrijden voordat het volgens dezelfde methode verder op kan trekken naar de Krim. Maar daarvoor heeft het nu nog te weinig langeafstandswapens.” De ‘allesverzengende vergelding’ die Medvedev de Oekraïners in het vooruitzicht stelde, ziet Beleskov niet gebeuren. “De kracht van deze aanvallen is ook dat ze tonen hoe gratuit de Russische dreigementen zijn. Ze tasten de geloofwaardigheid van Rusland aan. Natuurlijk is de Krim belangrijk voor de Russen, maar niet zodanig dat het de lijn naar inzet van niet-conventionele wapens zal overschrijden,” verwacht Beleskov. Mocht Moskou op enig moment toch een tactisch wapen inzetten om de Krim te ‘redden’, dan zal Rusland grote problemen krijgen met de de rest van de wereld, verwacht Beleskov. “Die zal het niet pikken dat Rusland het taboe op de inzet van kernwapens doorbreekt,” zegt de analist. Om er sarcastisch aan toe te voegen: “Behalve dan Noord-Korea misschien.”||https://www.parool.nl/wereld/aanvallen-op-krim-moeten-russische-troepen-van-nieuwe-aanvoer-afsnijden~bef0eed6/
2022-08-19||CDA-leider Wopke Hoekstra: stikstofdoelen 2030 ‘niet meer heilig’||De zomer was er een van omgekeerde vlaggen, fel protest en diepe onvrede. Over de stikstofplannen, de exploderende prijzen en de opvang van asielzoekers. De Haagse regeringscoalitie onderhandelt over de aanpak van al die problemen. Een paar uur voordat het kabinet voor het eerst sinds de vakantie formeel bijeenkomt, zet CDA-leider Wopke Hoekstra de boel op scherp. “We moeten de bakens verzetten,” zegt hij. “Er spelen allerlei crises, waarbij die rond koopkracht, stikstof en migratie er voor ons uitspringen. Zoals eigenlijk altijd houdt ook nu de werkelijkheid zich niet aan het regeerakkoord. Maar nog nooit zijn veranderingen zo snel op ons afgekomen. De oorlog op het continent heeft grote gevolgen voor de energievoorziening en de gasprijzen.” Vrijdag komt het Centraal Planbureau met de nieuwste economische voorspellingen, waarna het kabinet de plannen voor Prinsjesdag zal afronden. De rode draad bij alle crises die Nederland plagen, is volgens Hoekstra dat ‘de verbinding met de samenleving moet worden hersteld’. “De les van de toeslagenaffaire en de gaswinning in Groningen was juist dat we eerder signalen moeten oppikken als er dingen misgaan.” “We moeten snel, fors en effectief ingrijpen. Eén op de drie Nederlanders dreigt op de korte termijn in financiële problemen te komen. Je schrikt je een hoedje als je aan de kassa in de supermarkt staat, om maar te zwijgen over de energierekening. We moeten voorkomen dat mensen door het ijs zakken. Tijdens de coronacrisis hebben we een pakket gemaakt om het bedrijfsleven met hun personeel overeind te houden. Ook nu moeten we fors ingrijpen, al kunnen we niet alles compenseren. Er is minimaal 10 miljard euro nodig.” “Het ligt voor de hand te kijken naar de inkomstenbelasting en de belasting op energie. Maar laten we vooral kijken naar maatregelen die snel helpen. Ook de middenklasse staat onder druk. Veel gezinnen in Nederland hebben maar een klein besteedbaar inkomen, vaak door de hoge vaste lasten. Ook van bedrijven mogen we wat verwachten. Driekwart van de bedrijven maakt nu meer winst dan voor corona. Dan mag je van bedrijven verwachten dat ze de lonen verhogen. Uiteindelijk moeten we samen door deze crisis.” “Dat stond al in ons verkiezingsprogramma, en dat vind ik nog steeds. Al staat voorop dat werkgevers de lonen moeten verhogen en dat wij als kabinet de pijn ook verzachten. Los van de techniek zal er een terecht beroep moeten worden gedaan op partijen die goed geboerd hebben. Ook nu. De polder en het kabinet moeten de handen ineenslaan om hier doorheen te komen en de lasten eerlijk verdelen.” Waar Hoekstra haast belooft bij de aanpak van de koopkrachtproblemen, wil hij de uiterlijke deadline voor de stikstofdoelen desnoods juist oprekken. Terwijl het kabinet volgens premier Rutte ‘beter gaat onderbouwen’ waarom de stikstofdoelen toch echt in 2030 gehaald moeten worden, noemt vicepremier Hoekstra dit plotseling ‘niet heilig’. Daarmee legt hij een bommetje onder dit onderdeel van het regeerakkoord. “Er is een herstart nodig van het proces. En daarbij zijn er geen dogma’s, 2030 is voor ons niet heilig.” “Dat is ook zo, je moet snel beginnen. Maar we zijn nu een paar maanden bezig en wat is het resultaat? Impasse. Ik ben dankbaar dat Johan Remkes probeert de boel vlot te trekken, maar daarmee zijn we er niet. We moeten het proces herstarten, boeren moeten weer bondgenoot worden. Waarbij een ding niet ter discussie staat: natuurherstel moet. Daar is 50 procent reductie voor nodig.” “Het CDA wil de problemen niet doorschuiven naar volgende generaties. Maar boeren moeten ook een eerlijke boterham kunnen verdienen. Natuurlijk kun je op veel plekken vóór 2030 de stikstofdoelen al halen, maar als het elders langer duurt, moeten we die tijd nemen. Nu zijn we nergens, zitten heel veel partijen niet eens aan tafel, en zonder de uitvoerders heb je helemaal niks.” “Integendeel: zo zetten we een positieve stap naar voren. Het is voor ons essentieel om twee dingen te combineren: natuurherstel en een vitaal platteland met een eerlijke boterham voor onze boeren.” “Nu werken we met een gemankeerd middel als de kritische depositiewaarde. Daarom is de snelle komst van een ecologische autoriteit essentieel, die kan met de mensen lokaal de natuur beoordelen. Daar moeten we als de wiedeweerga mee aan de slag. Dan kun je ook zo spoedig mogelijk die kritische depositiewaarde uit de wet halen.” “Een regeerakkoord geeft richting, maar er is altijd overleg over aanpassingen. In het voorjaar hebben we ook dingen aangepast. Toen de oorlog in Oekraïne uitbrak, hebben we forse investeringen in onze veiligheid afgesproken. Er gaat veel meer geld naar Defensie. Dat waren spannende gesprekken soms, maar we zijn er wel in geslaagd. Ik vertrouw erop dat dat weer lukt. Maar ik ga niet doen alsof het makkelijk is.” “Dat moet ik me ook persoonlijk aantrekken. Ik had dus veel harder moeten aanslaan op dat stikstofkaartje, dat heeft enorm veel kwaad bloed gezet. We hebben vooral discussie geoogst.” “De migratie moet fors omlaag. In ons regeerakkoord staat één cruciaal zinnetje: we moeten meer grip krijgen op migratie. Dat maken we niet waar. Elk jaar komt er in Nederland een middelgrote stad bij aan nieuwkomers. En dat in een tijd van woningnood en grote druk op alle voorzieningen. Het piept en het kraakt, dus dan moet je ook de ongemakkelijke politieke discussie durven voeren. Juist om in de toekomst draagvlak te houden voor de opvang van echte vluchtelingen. Er zijn voor ons geen taboes.”||https://www.parool.nl/nederland/cda-leider-wopke-hoekstra-stikstofdoelen-2030-niet-meer-heilig~b0da536ba/
2022-08-19||Eeuwen vertrouwde West-Europa op de Rijn. Maar de rivier staat onder druk||De bron van de Rijn, het Zwitserse meertje waar alles begint, is eigenlijk nogal een teleurstelling. De Tomasee, vlakbij de Gotthardpas, is ‘klein, onopvallend en knullig’, zegt Rijnbiograaf Martin Hendriksma. “Met een soort waterval. De stroom is daar maximaal 3 meter breed, je kunt er op sommige plekken overheen stappen.” Het is daar in de Alpen moeilijk voorstelbaar dat een kleine stroompje zo’n lange, lange weg aflegt naar, uiteindelijk, de Noordzee. Die ligt, volgens Rijkswaterstaat, 1232 kilometer verderop (in Europa is alleen de Donau langer). Het water gaat via duizend-en-een bochten, langs kastelen, onder bruggen door, langs of door steden als Basel, Straatsburg, Keulen, Nijmegen en Rotterdam, langs fabrieken en wijnranken en verandert gaandeweg ook nog eens meerdere keren van naam. In het begin heet de rivier de Alpenrijn, tussen de Bodensee en Basel de Hoogrijn, tot aan Bingen de Bovenrijn, daarna tot aan Bonn de Middenrijn en uiteindelijk de Nederrijn, om uit te monden in de grootste delta van Europa: Nederland. En in ons land wordt het pas echt ingewikkeld. Daar heet de Rijn ineens niet meer de Rijn. Twee derde van de rivier stroomt verder via de Waal, de Merwede, de Nieuwe Merwede (waar de Maas erbij komt), het Haringvliet en het Hollands Diep naar de Noordzee. Een deel daarvan vertakt zich bovendien nog eens in de Beneden- Merwede, waar ook de Lek er nog bij komt, waarna ze als de Nieuwe Maas door Rotterdam stroomt. Het overgebleven derde deel gaat vlak na de Duitse grens via het Pannerdensch Kanaal als de IJssel verder richting het IJsselmeer (maar ook weer niet helemaal, want er is ook een vertakking, de Nederrijn, die uiteindelijk als de Lek bij Rotterdam uitkomt). “Een machtige rivier!” zegt Hendriksma. “En toch heeft de Rijn een tuttig imago, van een bejaardenrivier waar mensen met hun laatste krachten een boottochtje maken.” Totaal onterecht, vindt Hendriksma. De geboren Fries besloot een boek te schrijven over de Rijn (De Rijn) om haar te rehabiliteren, om te laten zien hoe afhankelijk we zijn van de rivier en om ‘fantastische verhalen’ op te pikken, zoals dat van de man die de hele rivier afzwom. “En weet je wat zo gek is? Er bestaan allerlei boeken over grote rivieren, over de Donau, de Wolga, de Mississippi, de Nijl, maar niet over de Rijn. Niemand heeft ooit geprobeerd die rivier in een boek te vangen.” En dat terwijl de Rijn toch al eeuwenlang wordt bezongen. Romantische dichters, componisten en schilders zwijmelden bij de begroeide berghellingen, lieflijke dorpjes en verlaten kastelen (en verzonnen er zo nodig wat bij). Met name het stuk tussen Bingen en Bonn spreekt tot de verbeelding. Daar ligt ook de Lorelei, een hoge rots waar volgens de legende een schone dame met zoet gezang argeloze schippers zo wist te betoveren dat ze hun schepen aan de grond lieten lopen. Duitse cruisemaatschappijen verwelkomden in 2019 niet voor niets 727.400 passagiers op een Rheinfahrt. De favoriet van Hendriksma is de Drakenrots bij Königsberg, ‘een mythische plek’. “Daar zie je de intense schoonheid van het landschap. Die zie je niet bij Basel of het Ruhrgebied, dat is vooral industrie.” De tekst loopt door onder de foto Maar die industrie is ook belangrijk. Zo passeren elke dag gemiddeld zo’n zeshonderd vrachtschepen de Duits-Nederlandse grens, met een gezamenlijke lading van 2 miljoen ton. Op de hele Rijn varen dagelijks rond de zevenduizend motorschepen, duwboten en tankers. Laagwater, als er dus minder vervoerd kan worden, leidt onmiddellijk tot problemen voor de economie. De Rijn is een van de grote handelsroutes van Europa. De schepen vervoeren van alles: kolen, ijzererts, graan, chemicaliën, olieproducten, kunstmest, auto-onderdelen. Met name in Duitsland krijgen de vele fabrieken langs de rivier hun grondstoffen voornamelijk via het water. Als de waterstand te laag wordt, en die situatie doet zich nu voor, zorgt dat dus voor enorme problemen. De boten kunnen niet meer zo zwaar beladen worden, en een halve vracht betekent een tweede schip. Helaas zijn de dieselprijzen momenteel ook erg hoog, dus dat is extra schade. Plus: door de oorlog in Oekraïne en de boycot van Russisch gas is de vraag naar kolen gestegen. Veel centrales liggen aan de rivier, de kolen worden aangevoerd per schip. De Duitsers zijn, kortom, redelijk in paniek. Ín het water gebeurt ook van alles. Volgens de Internationale Commissie ter Bescherming van de Rijn (ICBR) leven er 64 vissoorten in de rivier. Dat zijn cijfers uit 2015. ‘De soortendiversiteit is groot,’ concludeert de commissie. Het gaat om van alles en nog wat, de mooiste namen komen voorbij: blankvoorns, brasems, alvers, baarzen, zwartbekgrondels, bittervoorns, kleine modderkruipers, roofbleien en snoekbaarzen. “Zeker. Het aantal vissoorten is best prima,” zegt Twan Stoffers. “Nou ja, prima... Ze zijn er nog wel, maar van sommige soorten is het aantal veel te laag.” Stoffers werkt aan de Wageningen Universiteit en kijkt als visecoloog naar de relatie tussen de vis en zijn omgeving. Door in het verleden voorrang te geven aan de scheepvaart en de waterveiligheid (het zo snel mogelijk afvoeren van water om zo overstromingen te voorkomen), is de ecologie achtergebleven, zegt hij. “De Rijn is te veel een grote, rechte, diepe bak met water. Dat heeft negatieve effecten op de vissen. Vooral met de ‘stroom-minnende’ vissen gaat het niet zo goed. Hoewel er volop gewerkt wordt aan herstel van de natuurwaarden van de rivier zijn er nog veel barrières, zowel in als naast de rivier: dammen, sluizen, dijken, droogvallende uiterwaarden.” De Rijn is wat dat betreft enorm veranderd. Vroeger, twee eeuwen geleden, meanderde de rivier alle kanten op. Dat is niet meer zo, en de gevolgen merken we in tijden van droogte. Stoffers: “Als de uiterwaarden opdrogen, wordt de vis gedwongen de hoofdstroom op te gaan. Die moeten ze dan delen met de schepen, met hun grote schroeven en motorgeluid. De vissen die achterblijven in de steeds leger wordende poeltjes kunnen maar één ding doen: wachten tot het water weer stijgt – als ze niet worden opgegeten door vogels.” En er is nog een verandering aan de gang, concludeert zowel Hendriksma als Stoffers: de Rijn verandert van een gletsjerrivier (gevoed door smeltend ijs) in een regenrivier. Dat maakt de toekomst alleen maar onvoorspelbaarder.||https://www.parool.nl/wereld/eeuwen-vertrouwde-west-europa-op-de-rijn-maar-de-rivier-staat-onder-druk~b8592693/
2022-08-19||Duitsers hopen op extra aardgas uit Groningen, maar vragen er niet om||De Nord Stream 1, de aardgasleiding die door de Baltische Zee naar Duitsland loopt, kan per jaar 55 miljard kubieke meter Russisch aardgas naar Duitsland vervoeren. Die hoeveelheid komt overeen met helft van wat de Duitsers jaarlijks verbruiken. Sinds de oorlog in Oekraïne zet het Kremlin de omstreden gaspijpleiding – waarmee Duitsland zich onder ex-kanselier Angela Merkel grotendeels economisch afhankelijk heeft gemaakt van Rusland – in als keihard drukmiddel. Die strategie blijkt effectief. Het beperken van de Russische gastoevoer, tot inmiddels 20 procent van de totale capaciteit, heeft in Duitsland tot grote paniek geleid. De Duitse overheid moest de belangrijke gasimporteur Uniper redden nadat die door de gestokte leveringen in de problemen was gekomen. Duitse burgers worden in allerijl opgeroepen energie te besparen en in Duitse steden is het ’s nachts pikkedonker. “Duitsland staat voor de opgave vervanging te vinden voor de gigantische hoeveelheid Russisch aardgas uit Nord Stream 1,” zegt Dieter Franke, geologisch onderzoeker bij de Bundesanstalt für Geowissenschaften und Rohstoffe, het Bondsinstituut voor aardwetenschappen en natuurlijke reserves. Eigenlijk zouden de laatste drie kerncentrales in Duitsland dit jaar moeten sluiten. De Duitse regering koerst nu af op een verlenging van minimaal zes maanden. Steenkoolmijnen gaan weer open en ook de winning van het nog vervuilender bruinkool zal worden hervat. Ook haalt Duitsland de banden aan met dubieuze olieregimes als dat van Kazachstan. Daarnaast zet Duitsland in op (drijvende) terminals voor vloeibaar aardgas. ‘Hier rusten onze klimaatdoelen’, aldus een kritische cover van het Duitse weekblad Der Spiegel waarop een rouwkrans is te zien. Duitsland is intussen ‘in dialoog’ met Nederland, zo klinkt het in Berlijn. Afgelopen maanden voerde economieminister Robert Habeck diverse intensieve gesprekken met de ministers Rob Jetten (Energie) en Micky Adriaansens (Economie). Wat daar precies besproken werd, is binnenskamers gebleven. Maar dat Duitsland aandringt op meer Gronings gas, is volgens een woordvoerder van Jetten niet het geval. De gesprekken gingen wel over het ‘zwartste scenario’, waarin de Duitse industrie bij een gastekort deze winter moet afschakelen ‘en Nederland ook getroffen wordt’. Als de Duitse industrie stilvalt, heeft dat grote gevolgen voor de rest van de Europese Unie. Op dit moment importeren de Duitsers jaarlijks 35 miljard kubieke meter gas uit Nederland, blijkt uit gegevens van Gasunie, dat het transport naar Duitsland verzorgt. Volgens een woordvoerder ‘drie keer zoveel als vorig jaar’ en volledig het gevolg van de gebeurtenissen in Oekraïne. Het Bundesnetzagentur, de toezichthouder op onder andere de energienetwerken in Duitsland, is duidelijk: zelfs als de Groningse gaskraan volledig open gaat kan Nederland niet in zijn eentje het wegvallen van het Russische gas in Duitsland opvangen. Inmiddels lijkt de paniek over het dreigende gastekort in Duitsland ietwat weggeëbd. Zaterdagavond tweette Klaus Müller, de baas van het Bundesnetzagentur, dat de gasreserves van Duitsland met ruim 75 procent (goed voor zo’n 183 terawattuur aan energie) ‘eerder dan nodig’ gevuld zijn. De beoogde eindstand van 85 procent op 1 oktober is volgens Müller in zicht. “Maar,” zegt geologisch onderzoeker Franke, “elke levering zal de situatie ontspannen en Duitsland helpen.” Toch hoeven de Duitsers waarschijnlijk niet op meer gas uit Groningen te rekenen. Volgens de woordvoerder van minister Jetten is de hij erop ‘gebrand’ het Groninger gasveld te sluiten. Franke weet dat de Duitse regering voor de invasie in Oekraïne al ‘min of meer’ geaccepteerd had dat de gaswinning in Groningen volgend jaar naar nul zou gaan. Toch is extra gas volgens hem geen overbodige luxe, op één voorwaarde: “De Nederlanders moeten het risico van verdere gaswinning zelf in kaart brengen.”||https://www.parool.nl/wereld/duitsers-hopen-op-extra-aardgas-uit-groningen-maar-vragen-er-niet-om~b313c25ab/
2022-08-19||Hans Dagelet en zoon Mingus spelen grootvader en kleinzoon: ‘Ik heb nachtmerries gehad, waarin Hans stierf’||Nooit eerder stonden Hans Dagelet (77) en zoon Mingus (30) samen op het toneel, als professionele acteurs. Tot nu, in Het Indisch Interieur. Hans Dagelet, grijnzend: “Wat we wel deden was met het gezin op de Parade staan, toen Mingus en zijn zus Charlie nog kinderen waren. Ik had echt niet gedacht dat ze allebei zouden gaan acteren. Mingus is enorm muzikaal, ik dacht altijd dat hij die kant op zou gaan. En Charlie was ontzettend verlegen. Moet je ze nu eens zien: allebei spatten ze van het podium af.’’ Mingus: “Ik was elf toen Hans me meenam naar de set van de televisieserie Russen. Daar liet de wapenmeester me alle pistolen zien die gebruikt werden, kwamen politieauto’s aangescheurd met sirenes en zwaailichten en mocht ik lunchen naast een acteur die het lijk speelde dat in de bosjes werd aangetroffen en nog steeds zo bij zat. Dan is het toch geen wonder dat ik zelf ook in die wereld rond wil lopen? En ik kan in stukken en series soms ook muziek maken. In dit stuk speel ik piano.” Bij het Internationaal Theater Amsterdam (ITA) speelden de Dagelets maandag, op de dag van de jaarlijkse Indiëherdenking, een van de eerste voorstellingen van Het Indisch Interieur. Het stuk is de volgende dag in première gegaan. Het ITA is er daarna meteen mee op tournee gegaan. Hans: “Ik speel een Indische pater familias, die aan het einde van zijn leven – vanwege een ziekte geven de artsen hem nog ongeveer een half jaar – erfstukken wil verdelen onder zijn kinderen en zijn kleinzoon. Voor hem hebben de spullen allemaal een enorme waarde, zijn leven zit er in. Zijn nakomelingen denken: wat moeten we toch met dat spul?” Ze zijn net klaar met een repetitie in een klein Amsterdams theater, het podium was kaal. Net als bij de voorstelling trouwens. Hans Dagelet: “Ik heb nooit zonder decor gespeeld. Altijd staan er wel stoelen of een tafel. En omdat het over die erfstukken gaat, noem ik allerlei voorwerpen, die het publiek dus niet te zien krijgt. Spannend om zo minimaal te werk te gaan.” Mingus: “Als het ons lukt het publiek zich al die spullen voor te laten zien, dan zijn we er. Verbeelding is altijd sterker dan iets daadwerkelijk te laten zien.” Hans Dagelet heeft geen Indische wortels, ‘alleen een half-Molukse vrouw’. Zij, altvioliste Esther Apituley, is de moeder van Mingus. “Haar grootvader kwam in 1912 vanuit Indië naar Nederland, om arts te worden,” vertelt Mingus. “In 1916 heeft hij zich hier voorgoed gevestigd. En vooral aangepast, aan alle Nederlandse normen en gebruiken. De hele Molukse achtergrond heeft de familie rigoureus afgeschud. Ik had ooit een Indisch vriendinnetje. Toen haar vader een keer soto maakte, vertelde ik dat ik dat niet kende. Die man was totaal verbaasd. Mijn moeder maakte dat niet, zij had het ook niet meegekregen van haar ouders.” Hans: “Indië achtervolgt ons in onze carrières. Zo werd ik in 1972 gevraagd voor de televisieserie De stille kracht. Bijna vijftig jaar later cast ITA mijn zoon voor de toneelbewerking. Toen Mingus dat vertelde, zei ik direct: dan weet ik al welke rol ze je willen laten spelen: die van Addy de Luce, die ik ook speelde. En inderdaad, zo ging het.” Mingus: “Ik heb een foto gevonden van Hans, terwijl hij in de serie naast de vrouw van de regent staat. En daar heb ik een foto naast gezet van mezelf, in exact dezelfde scène.” Nu dus het volgende markante moment: samen in één stuk. Als grootvader en kleinzoon. Mingus: “Hans is in de zeventig en ik ben dertig. Sinds ik wat ouder ben, ben ik me ervan bewust dat ik een wat oudere vader heb. Ik heb ik een tijdlang nachtmerries gehad, over dat Hans dood zou zijn.” Als hij zijn vader vraagt of hij hem dat wel eens heeft verteld, schudt die zwijgend zijn hoofd. Mingus: “Er is een hele periode geweest waarin je nogal geïntrigeerd was door de dood. Dat zag je ook terug in de projecten waaraan je toen werkte. Het kwam op mij over alsof je de dood een plek wilde geven. Je bent nu niet meer bang voor de dood, maar dat was je wel.” Hans: “Ja?” Mingus: “Ja! Maar misschien heb ik hier nu wel genoeg over gezegd. Eén stap terug: ik heb echt wel eens gedacht dat ik een jongere vader wilde. Maar ik zie vaders van veertig of vijftig die minder energie hebben dan Hans. Dat zie ik ook nu ik met hem aan een toneelstuk werk. Hij is nog altijd speels, dat inspireert me. Zoals hij op het podium vol verwondering kijkt naar voorwerpen die dus helemaal niet bestaan, ik vind dat weergaloos.” ITA: Het indisch interieur, 5/10 in het Zaantheater in zaanstad||https://www.parool.nl/kunst-media/hans-dagelet-en-zoon-mingus-spelen-grootvader-en-kleinzoon-ik-heb-nachtmerries-gehad-waarin-hans-stierf~b4df6c27/
2022-08-19||Alleen met een héél lange kabel kun je je auto opladen in de Rustenburgerstraat||Een week of drie geleden is de herprofilering van een stukje Rustenburgerstraat in Oud-Zuid, vanaf de Amsteldijk, voltooid. Nieuwe bestrating, een enorme trits fietsnietjes en grote bloembakken op de stoep. De bloei van planten moet nog loskomen, maar een tip tussendoor: aan zo’n plantenbak zit ook een houten zitje vast. Hulde! En, ook helemaal van deze tijd, zijn twee parkeerplekken vrijgemaakt voor elektrisch laden, behoorlijk ruime zelfs. Een meter of tien, elf. Met een beetje goede wil passen hier zelfs drie Fordjes Ka, maar goed, goede wil met inparkeren is in Amsterdam niet te vinden, dus houden we het op plek voor twee auto’s. De plek heeft dan ook een oplaadpaal met twee laadpunten. Nu komt het. Zo’n paal hoort, zou een normaal mens toch verwachten, in het midden van het parkeervak te staan. Keurig halverwege, zo handig en effectief mogelijk voor allebei de milieubewuste automobilisten. Deze niet. De gloednieuwe paal staan in het uiterste hoekje, meteen aan het begin van het parkeervak zodra je de straat inrijdt, want de Rustenburgerstraat is eenrichtingsverkeer. Kortom, een klassiek geval van ‘Kan dat niet anders?’, en dat vroegen straatbewoners ook aan de werklui toen die bezig waren de paal te plaatsen, maar het antwoord was: “Het staat zo op de tekening, dus zo doen we het.” Onbegrijpelijk, vindt buurman Johan van Hoof (56). “Alleen met een hele lange laadkabel kan er een tweede auto staan, en dan alleen als de voorste netjes geparkeerd staat. Je ziet er ook eigenlijk nooit twee auto's staan, want dat kan dus niet.” Hij vindt de straat trouwens wel netjes opgeknapt. “Maar ik vind het wel vrij bijzonder dat, als je als gemeente daar best lang over doet – en het is heel mooi geworden, mijn complimenten – dan niet bedenkt: het zou handiger zijn die paal in het midden te zetten. Eigenlijk vind ik het vooral erg grappig. Overigens is die dag ook een verkeersbord geplaatst dat aangeeft dat hier twee oplaadplekken zijn. Alleen, dat bord staat verkeerd om. Met de tekst richting de woningen, en niet richting de straat. Het bord staat wel precies in het midden. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/alleen-met-een-heel-lange-kabel-kun-je-je-auto-opladen-in-de-rustenburgerstraat~b3799486/
2022-08-19||Vegetarische traybake en loaded potato met spekjes en cheddar: vijf fijne gerechten||Traybake met tuinbonen, vegetarische kip en mozzarella 1. Verwarm de oven voor op 200°C. Kook de tuinbonen 2 min. in een pan met water. Giet af en spoel met koud water. 2. Pel en snijd de knoflook fijn, snijd de romatomaten in blokjes en de broccoli in roosjes van maximaal 3 cm groot. 3. Meng de groente met de kipstuckjes en het sap van een halve citroen. Snijd de rest van de citroen in plakjes. 4. Verdeel het mengsel over een ovenschaal en top af met de mozzarellabolletjes en partjes citroen. Plaats in een voorverwarmde oven voor 20 min. tot de groente gaar zijn en de mozzarella gesmolten is. Haal uit de oven en serveer warm. Loaded potato met spekjes en cheddar 1. Verwarm de oven voor op 200°C. Prik de aardappels rondom in met een vork en bestrijk met zonnebloemolie. Leg de aardappels op een met bakpapier beklede bakplaat en bak ze gedurende 60 min. goudbruin in de oven. Draai halverwege om. 2. Bak de spekreepjes in een pan en giet het vet af. 3. Haal de aardappels uit de oven. Maak in de lengte een inkeping, maar snijd de aardappels niet helemaal door. Maak het aardappelkruim los met een vork. 4. Besmeer de binnenkant van de aardappel met 1 el zure room en verdeel hierover de uitgebakken spekreepjes. Meng het losgemaakte aardappelkruim met de zure room en spekjes. Rasp hier de cheddar overheen en verdeel extra zure room over de aardappel. Herhaal dit met de andere aardappel. 5. Hak de bieslook fijn en top hier de aardappel mee af. Gemarineerde zalm met little gem 1. Hak de takjes dille en blaadjes munt fijn. Was de citroen en rasp de schil met een fijne rasp. Meng de citroenrasp met de dille, munt en het zeezout. Pers het sap uit de citroen en meng driekwart ervan door het kruidenmengsel. Bedek de zalmfilet met het kruidenmengsel en laat dit 60 minuten marineren. 2. Maak de barbecue aan en laat deze goed warm worden. Snijd de little gem over de lengte door de helft. Snijd de komkommer in blokjes van 1 cm. 3. Meng de mayonaise met de rest van de citroensap en eventueel een eetlepel water, zodat een dunne dressing ontstaat. Breng op smaak met peper en zout. 4. Gril de little gem op de snijkant, zodat er een grilstreep ontstaat. Leg deze met de gegrilde kant omhoog op het bord. Strooi de blokjes komkommer en granaatappel erover. 5. Schroei alle kanten van de zalm dicht op de barbecue, 1-2 minuten per kant is voldoende. De zalm mag nog rosé zijn van binnen. Snijd de zalm in dunne plakjes en serveer op de little gem. Maak het gerecht af met de citroendressing. Gegrilde zoete aardappel met halloumi 1. Maak de barbecue aan en laat goed warm worden. Was ondertussen de zoete aardappel en snijd in blokjes van ongeveer 2 centimeter. Pel en snijd de ui in grove stukken. Pel de knoflook en snipper fijn. Ris de rozemarijn van de takjes en hak fijn. 2. Meng de blokjes aardappel met de ui, knoflook, rozemarijn en olijfolie. Breng op smaak met peper en zout. Verdeel het geheel over de gietijzeren pan of grillschaal. 3. Bak het geheel in de pan of schaal op de barbecue met gesloten deksel in ongeveer 25-30 minuten gaar. Om de 10 minuten goed omscheppen. 4. Snijd ondertussen de halloumi in plakken van 1 cm dik en hak de peterselie fijn. Vet het barbecuerooster goed in en gril de halloumi aan beide kanten ongeveer 2-3 minuten. Serveer de halloumi op de zoete aardappel en ui en maak af met de gehakte peterselie. Biefstuk in pittige marinade 1. Haal de biefstukken 30 min. voor het marineren uit de koelkast om ze op kamertemperatuur te laten komen. 2. Hak de basilicum en peterselie fijn. Ris de blaadjes van de tijm. Meng met het gerookte paprikapoeder, de olie, mosterd en wittewijnazijn. 3. Bestrijk de biefstukken aan alle zijdes met de marinade. Wikkel in plasticfolie en laat ten minste 3 uur in de koelkast staan. 4. Laat opnieuw de biefstukken 30 min. voor gebruik op kamertemperatuur komen. 5. Verwarm een grillpan goed voor op hoog vuur. Draai het vuur wat lager. Grill 2-3 min. per kant. Voorkom dat de biefstukken aan de pan blijven kleven. Draai het vlees in de pan met behulp van een tang. 6. Haal de biefstukken uit de pan. Breng op smaak met peper. Wikkel in met aluminiumfolie en laat 10 min. op kamertemperatuur rusten. 7. Snijd voor serveren in reepjes. Ga naar www.eatertainment.nl voor nog meer recepten en inspiratie.||https://www.parool.nl/ps/vegetarische-traybake-en-loaded-potato-met-spekjes-en-cheddar-vijf-fijne-gerechten~b953cd1a/
2022-08-19||Klassiek op de Parade: bij elk verhaal een persoonlijke soundtrack||Ze brengen klassieke muziek buiten de gebaande paden en buiten de concertzaal. Vanaf morgen staan cellist Leonard Besseling en violiste Myrthe Helder van Club Classique op De Parade. Op de Haagse editie speelden ze samen met Abdelkader Benali Een nacht met Sjahrazade, verhalen uit Duizend-en-een-nacht omlijst door muziek. Maar Benali ging daarna met zijn gezin naar Marokko. Helder: “Ze zeiden bij de Parade: Nou, dan doen jullie in Amsterdam toch gewoon iets anders?’ Besseling en Helder vormen samen de kern van Club Classique, dat voor elk project nieuwe thema’s zoekt en allianties aangaat met muzikanten en kunstenaars uit andere sectoren. Ze hebben ‘geknald’ deze week, met onder meer het Maanlichtconcert dat ze organiseerden en speelden afgelopen zaterdag in Rotterdam en het Club Classique Orchestra dat ze samenstelden voor het jubileumconcert van het Grachtenfestival zondag in ITA. Voor groot publiek, Club Classique is extreem flexibel en kan uit een wisselende poule musici kiezen, en zo uitbouwen naar de formatie die voor een project nodig is. Op de Parade spelen ze drie keer per avond met sopraan Jeannette van Schaik, violiste Lonneke van Straalen en altvioliste Anna-Magdalena den Herder. Besseling: “Een soort jeugddroom die uitkomt, met een reizend muziekcircus door het land. Toen we de eerste dag op de Parade kwamen, kregen we de sleutel van onze eigen tent, zo’n mooi moment. We hebben de Shambles, een beetje circusachtig. Niet te groot, niet te klein.” Ze zullen persoonlijke verhalen vertellen. Maar ze hopen vooral mensen uit het publiek uit te dagen een verhaal uit hún leven te delen, waarbij ze dan ter plekke een soundtrack zullen samenstellen. Helder: “We bereiden een hele waslijst aan muziek voor om aan elke emotie te kunnen voldoen.” Besseling: “Misschien ook leuk om een oproepje plaatsen? Mensen die al weten wanneer ze komen, kunnen hun verhaal ook mailen aan info@clubclassique.nl.” Muziek geeft de verhalen extra betekenis, zegt Helder, maar de verhalen geven ook de muziek een nieuwe lading. “We hebben zelf ook veel meegemaakt. Onze hele wereld verdween, er was bijna geen toekomst meer. De keren dat we wel mochten spelen, was dat zo’n emotionele ervaring dat je die muziek eraan blijft verbinden.” Ze spelen van filmmuziek tot barok, van Bernstein tot Verdi. Helder: “We zijn ooit met Club Classique begonnen in een café omdat we nieuw publiek wilden trekken. Nou, als dat ergens lukt is dat wel op de Parade. Het is lekker informeel, we kunnen het ter plekke laten ontstaan. Het van a tot z-keurslijf van een programma heb je hier helemaal niet.” Lacht. “En met zoveel verschillende verhalen is geen voorstelling hetzelfde, je kunt dus ook drie keer op een avond komen.||https://www.parool.nl/kunst-media/klassiek-op-de-parade-bij-elk-verhaal-een-persoonlijke-soundtrack~ba0fa0c0/
2022-08-19||‘Na al die tijd van vrede, wordt het weer tijd voor oorlog,’ zegt de historicus||‘De maan beweegt gemiddeld iets verder weg van de aarde,” zegt de natuurkundige, “daardoor draait nu de aarde iets langzamer en raakt de mens overstuur. Dat is waarschijnlijk de reden dat we nu diverse crises hebben.” “Nee. Het is in feite de normale gang van zaken,” zegt de historicus. “Na al die tijd van vrede, wordt het weer tijd voor oorlog.” “Het is het klimaat. Hoe vaak moet ik dat nog zeggen?” zegt de bioloog. “Als we elke dag praten over het weer en we zien het steeds heter worden, dan heeft dat effect op onze psyche. We worden heethoofden. Dat moet er ergens uit.” “Het is het ongebreidelde kapitalisme. We willen meer, meer, meer. Dat kan niet, want dan komt er ergens minder, minder, minder. Dat pikken mensen niet meer. Dat zie je wereldwijd,” zegt de Marxistische econoom. “Het is de druk om steeds maar weer te presteren, daardoor raakt iedereen overspannen en worden de lontjes kort. Dat zie je overal,” zegt de psycholoog. “Het komt door de tweedeling op alle fronten. Dat is een internationaal probleem,” zegt de socioloog. “Jongens, de geopolitieke kaart is aan het verschuiven. Het centrum wordt China. De negentiende en twintigste eeuw zijn definitief voorbij,” zegt de politicoloog. “Als je de wereld laat leiden door clowns, moet je het niet vreemd vinden dat de aardkloot een circus wordt waar niets te lachen valt,” zegt de columnist. “Je kunt niet ontkennen dat we sinds Nietzsche God aan het doodverklaren zijn. Dan komt er een moment dat God boos wordt,” zegt de theoloog. “De hel, dat zijn de anderen en dat zijn dit keer de waarheid en de leugen samen,” zegt de filosoof. “Gerard Joling, wat is jouw analyse van de toestand in de wereld?” vraagt de televisiepresentator. “Dat kan je beter aan Gordon vragen,” zegt de zanger. “Het komt door een stel randdebiele kermisklanten die zo snel mogelijk dood moeten,” zegt Maarten van Rossem. “De meeste problemen komen door een verkeerde ademhaling,” zegt de yogalerares. “Het is een reactie op honderden jaren koloniaal bestuur waar donkere mensen werden onderdrukt,” zegt een Bij1-lid. “Het komt doordat de mensen geen voeling meer hebben met die natuur,” zegt het GroenLinkslid dat op de Herengracht woont en nog steeds vloekend aan het rondrijden is omdat ze haar auto niet kwijt kan. “Het komt door mensen die Zelenski en Soros heten,” zegt de antisemiet die ontkent dat te zijn. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/na-al-die-tijd-van-vrede-wordt-het-weer-tijd-voor-oorlog-zegt-de-historicus~b1264cc1/
2022-08-19||Opinie: ‘Volgens de handhavers krijgen kinderen trauma’s omdat ik topless lig te zonnen’||Vrijdagochtend heb ik mij om negen uur op de ‘landtong’ naast de strandjes bij de Nieuwe Meer met boek en water geïnstalleerd. Het is daar altijd heerlijk rustig en meestal is er tot twee uur ’s middags niemand te bekennen, afgezien van af en toe een enkeling die er zijn hond laat zwemmen. Om kwart over negen komt er een auto van Handhaving aangereden die nog net niet op mijn handdoek parkeert. Twee mannen stappen uit en zeggen dat het verboden is naakt te recreëren. Ik ben topless, niet naakt. Maakt niet uit vinden zij. Ik citeer: “Er waren al tijden klachten gekomen van families die erg waren geschrokken.” Voor de relevantie moet ik melden dat beide mannen een Noord-Afrikaanse achtergrond hebben. Het gaat van kwaad tot erger want, ik citeer nogmaals: “Er zijn kinderen die er een trauma aan over hebben gehouden.” Het is te bespottelijk voor woorden. Deze mannen handelen uitsluitend volgens hun eigen normen! Er wordt gedreigd met het Wetboek van Strafrecht en een proces-verbaal. Nergens op gebaseerd. Wat een treurigheid dat mijn vrijgevochten Amsterdam door deze onterechte en verschrikkelijke preutsheid teloor dreigt te gaan. Het begon al bij de voetbalclub van mijn kind bij het douchen. Daar ging de onderbroek niet meer uit. We moeten dit keren, deze nieuwe preutsheid!N. Posthumus, Amsterdam Wat is er toch aan de hand met de taxi’s in Amsterdam? Het is een complete wildwest geworden. Denk aan het recente geweld van de Uberchauffeur tegen een vrouw. Ik neem uit principe geen Uber, maar helaas is ook de rest een zootje geworden. Voorbeelden? Bestelde taxi rijdt aan de overkant voorbij en de chauffeur roept dat hij even moet draaien. Nooit meer gezien. Drie taxi’s weigeren mij en mijn ritje van 20 euro, de vierde neemt me mee ‘omdat hij toch die kant op gaat’. Huh? Op de app komt de dichtstbijzijnde taxi over acht minuten, maar de chauffeur belt dat hij het toch wel erg ver vindt. Alleen als ik zeg dat ik van Amsterdam-Oost naar Buitenveldert moet, komt-ie. Te gek voor woorden. Mag er alsjeblieft weer controle komen op de erkende taxibedrijven en hun chauffeurs?Rudi Wester, Amsterdam Ik zeg contant geld liever niet vaarwel (Het Parool van 17 augustus). Zolang supermarkten hun eindbedragen afronden, biedt de keuzemogelijkheid tussen contant en digitaal mij namelijk voordeel. Als het afronden voordelig uitpakt, kies ik altijd voor betaling contant. Zodoende verdien ik per keer één of twee cent. Bij verder koopkrachtverlies overweeg ik mijn boodschappen te spreiden over meer porties. Voor mij nadelig afronden voorkom ik door te pinnen.Jan Pieter Nepveu, Amsterdam||https://www.parool.nl/columns-opinie/opinie-volgens-de-handhavers-krijgen-kinderen-trauma-s-omdat-ik-topless-lig-te-zonnen~bd8877e5/
2022-08-19||Deze wieken dansten in de wind. Nu moet het heel hard waaien wil dat gebeuren||In 2011 stond op de binnenplaats van het Amsterdam Museum werk van Wicher Meursing, die al sinds 1954 in een voormalig pakhuis op het Prinseneiland woonde. Een groep buurtgenoten was aangenaam verrast door de tentoonstelling. Lucht en Licht, beelden in beweging heette de expositie. Meursing maakte kinetische kunstwerken, die door de wind werden bewogen. Eigenlijk zou er een permanent beeld van Wicher Meursing (1928-2015) op de Westelijke Eilanden moeten komen, bedachten de buurtgenoten. Ook omdat Meursings persoonlijke geschiedenis verbonden is met de geschiedenis van de Westelijke Eilanden. Bickerseiland, Prinseneiland en Realeneiland hebben al vierhonderd jaar een eigen karakter, maar dat is door de jaren heen wel veranderd. Nu is het een hippe woonwijk met weinig verkeer, maar vroeger was het een bedrijventerrein met werven, loodsen en pakhuizen. Op het Prinseneiland woonde tot de Tweede Wereldoorlog nauwelijks iemand. Daarna werd het eiland ontdekt door kunstenaars, zoals Wicher Meursing. Maar toevalligerwijs was diens grootvader Jan Frederik Meursing (1850-1908) eigenaar van De Nachtegaal, een scheepswerf op het Bickerseiland. De scheepsbouwer maakte aanvankelijk zeilschepen van hout en maakte later de overstap naar de eerste motorschepen. Jan Frederik Meursing was ook een enthousiaste fotograaf. Hij legde niet alleen zijn schepen en de werknemers van de werf vast, maar ging ook elders in de stad op zoek naar motieven. Vormgever Maria Blaisse was een van de initiatiefnemers voor het permanente beeld van Wicher Meursing. “Hij maakte schitterend werk, dat maar door weinig mensen werd gezien. Vijf jaar hebben we geprobeerd om geld bij elkaar te krijgen en het is uiteindelijk gelukt.” Blaisse laat op haar laptop een video zien die in Meursings atelier is opgenomen. Daarin demonstreert de kunstenaar een aantal kinetische beelden. Op de vloer ligt een constructie met kantelende blokken van aluminium. Ze richten zich om de beurt op, nemen andere blokken mee. Het geheel beweegt zich als een levend organisme. Meursing maakte een proefmodel van het beeld, dat op verschillende locaties werd uitgeprobeerd. Het regelen van de vergunning duurde jaren. Uiteindelijk kwam het bij het Westerdok, tegenover het Stenen Hoofd. Een mooie ruime plek, maar helaas heeft Meursing de plaatsing van zijn aluminium kunstwerk niet meer mogen meemaken. Hij overleed in 2015 op 86-jarige leeftijd, een paar weken voor de onthulling. Blaisse laat andere video’s zien waarop te zien is hoe de wieken of vleugels oorspronkelijk dansten in de wind. Nu moet het heel hard waaien wil dat gebeuren. Misschien staan de assen toch iets te strak afgesteld, misschien is er vuil in de lagers gekomen. De initiatiefnemers van het eerste uur hebben de koppen weer bij elkaar gestoken om dat op te lossen. Blaisse: “Het is een klus, maar er wordt aan gewerkt het beeld weer mooi draaiend te krijgen.” Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/deze-wieken-dansten-in-de-wind-nu-moet-het-heel-hard-waaien-wil-dat-gebeuren~b62cc275/
2022-08-19||De fijnste stadsstrandjes van Amsterdam: ‘Van alle plekken waar we zwemmen is dit de beste’||Jonas: “Boris en ik kennen elkaar al sinds de kleuterschool. We zijn allemaal opgegroeid in Amsterdam en ook nu wonen we – op Sven na – nog allemaal in de stad. Zwemmen op warme dagen hóórt bij Amsterdam. Boris van der Kloor: “Op de eerste warme zomerdag nemen we een duik, er zijn zoveel mooie plekken om te zwemmen in de stad. De steiger bij het Muziekgebouw bijvoorbeeld, of bij het Entrepotdok of op het Marineterrein. Vandaag zitten we bij het Stenen Hoofd omdat een vriend van ons hier zijn zaakje runt: het Openlucht Atelier. Naast kunst is er ook koffie.” Sven: “Van alle plekken waar we zwemmen is dit de beste: het water stroomt en is dus schoon. Het uitzicht naar Noord is mooi, het voelt hier als een oase in de stad.” Boris Popma: “Ik neem mijn eigen koelbox mee, gevuld met bier en ijs.” Jonas: “Het kan nog wel eens laat gaan worden vandaag.”||https://www.parool.nl/ps/de-fijnste-stadsstrandjes-van-amsterdam-van-alle-plekken-waar-we-zwemmen-is-dit-de-beste~bcc5e681/
