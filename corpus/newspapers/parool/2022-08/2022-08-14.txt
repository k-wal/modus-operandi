2022-08-14||Opstootjes voor poorten van aanmeldcentrum Ter Apel||Agenten zijn bij de overvolle opvang in de Groningse plaats om de situatie in de gaten te houden. De ruziënde partijen zijn volgens de politie uit elkaar gehaald. Het Centraal Orgaan opvang asielzoekers (COA) geeft geen informatie, omdat de opstootjes buiten de hekken gebeurden. Een ANP-fotograaf ter plekke zag dat een groep van ruim honderd asielzoekers verhaal kwam halen bij en op de vuist ging met een groep van ongeveer tien andere mensen. Die zouden spullen van hen hebben gestolen. Vervolgens vlogen tassen en bedden door de lucht. Het is al maandenlang onrustig bij Ter Apel. Dat komt doordat de hele asielketen verstopt zit. Statushouders, die in Nederland mogen blijven, kunnen geen huis krijgen en blijven dus noodgedwongen in een asielzoekerscentrum wonen. Daardoor is er geen plek voor nieuwe asielzoekers. Ook crisisnoodopvanglocaties lossen de tekorten niet op. In Ter Apel moeten daardoor noodgedwongen mensen in de buitenlucht slapen. Enkele tientallen asielzoekers hebben daarom de laatste dagen actie gevoerd. Tot zondagavond lagen ze voor de poorten van het terrein, weigerden ze eten en drinken, en weigerden ze in geïmproviseerde tenten te gaan liggen.||https://www.parool.nl/nederland/opstootjes-voor-poorten-van-aanmeldcentrum-ter-apel~b410fe47/
2022-08-14||Marechaussee haalt man van boord die foto deelt van neergestort vliegtuig: ‘Dit tolereren wij niet’||De man werd opgespoord met hulp van enkele medepassagiers die de foto voorbij zagen komen. Zij wilden achterhalen wie die foto had gedeeld en verspreidden vervolgens via AirDrop ook foto's. Ze zagen de man telkens naar zijn telefoon grijpen en zo kon hij getraceerd worden. “Er werd vervolgens melding van gemaakt en niet veel later werd de man van boord gehaald,” aldus woordvoerder Robert van Kapel van Koninklijke Marechaussee. Het ging om een toestel van Emirates. Door het incident vertrok het vliegtuig een uur later dan gepland, om 23.00 uur. De man heeft de nacht doorgebracht in de cel en wordt mogelijk vervolgd voor bedreiging. Het is nu al de tweede keer in korte tijd dat iemand een foto van een gecrasht vliegtuig deelt met medereizigers. Afgelopen woensdag was het raak op Rotterdam Airport. Toen werd een 18-jarige man opgepakt. Die man stond op het punt om op vakantie te gaan naar Kroatië. De piloot van het toestel en ook enkele kinderen kregen de afbeelding. De afzender, die ook uit het toestel werd verwijderd, claimde dat het om een grap ging. Transavia dacht daar anders over en heeft de man een vliegverbod opgelegd voor de komende vijf jaar. Wat het motief was van de man uit de Verenigde Arabische Emiraten is niet duidelijk. Welke straf hem boven het hoofd hangt, moet ook nog blijken. Het Openbaar Ministerie kijkt nog hoe ze hem kunnen vervolgen. Een straf voor bedreiging kan hem een fikse boete opleveren. Of de man zich heeft laten inspireren door de actie van de 18-jarige man van afgelopen woensdag, is de vraag. Volgens woordvoerder Robert van Kapel van Koninklijke Marechaussee zal de man ‘wellicht niet direct de media in Nederland hebben gevolgd’. Hij wijst erop dat op meer plekken zulke ‘grappen’ worden uitgehaald en het op het socialemediaplatform TikTok rondgaat. “Jongeren denken misschien: dat is lachen. We hadden er ook geen ruchtbaarheid aan kunnen geven omdat het mogelijk zorgt voor kopieergedrag. Maar wij willen hiermee mensen ook waarschuwen: we tolereren dit absoluut niet en nemen het heel serieus. Voor mensen die zo'n foto zien kan een foto van een neergestort toestel heel bedreigend overkomen,” voegt Van Kapel eraan toe. AirDrop is een functie van Apple waarmee snel bestanden, zoals foto’s, verstuurd kunnen worden naar andere iPhone-gebruikers binnen een straal van 9 meter. Die kunnen dan kiezen of ze het verstuurde bestand accepteren, voordat ze het te zien krijgen.||https://www.parool.nl/nederland/marechaussee-haalt-man-van-boord-die-foto-deelt-van-neergestort-vliegtuig-dit-tolereren-wij-niet~b9f16c64/
2022-08-14||Een prachtig gebaar waarin zich de niet-Amsterdammer liet zien||Soms kun je enorm genieten van iets kleins. Van een gebaar bijvoorbeeld. Je ziet het niet zo vaak meer, gebarende mensen, behalve zij die anderen die ordinaire ‘vinger’ geven. Het zegt wat over de persoon die dat gebaar maakt. (De boze vuist: schitterend, maar wat oubollig en helaas uit het straatbeeld verdwenen.) Het gebeurde deze week. Hij droeg een oranje shirt met Molteni in witte letters op een zwarte balk achterop. Het shirt van Eddy Merckx. De Belg won in het shirt van de Italiaanse ploeg drie keer de Tour, drie keer de Giro en een keer de Vuelta. De man in het wielershirt – een pensionado zo te zien – had een rond brilletje met blauwe glazen en indrukwekkend pezige kuiten. Hij fietste kalm voor me uit langs de Hortus en de Filmacademie. Toen remde hij af voor het verkeer dat over de Valkenburgerstraat raasde. Ik stopte vlak achter hem. Mooi shirt. Bijpassende broek en sokjes. Een helm, niet te vergeten, over grijzende krullen geperst. Het stond hem allemaal heel goed. (Ik weet nog dat ik lang, lang geleden aan vrienden vertelde over die ‘stoere’ afdaling van de Alpe d’Huez ’s avonds in de schemer. In een opwelling hadden we nog snel een late beklimming gedaan. Zonder licht, ik op de dunne, wat versleten bandjes van mijn Raleigh. Zonder helm ook, natuurlijk, wie droeg er een helm in die tijd? We zaten toch niet op een bromfiets? Het ging ook nog regenen. Wij, mijn broer BJ en ik, naar beneden. We haalden auto’s in. Ik was begin twintig en als je jong bent doe je stomme dingen. Misschien dat ik nog werd ontdekt als wielrenner. Vrienden tikten met vingers op voorhoofden, en ik lachte ze weg.) De op en top gesoigneerde Molteni zag er niet uit alsof hij risico’s nam. Hij zocht niet naar een gaatje tussen de auto’s om snel over te steken. Hij wachtte. Het fietsersstoplicht telde af: 45, 44, 43, 42... Molteni keek eens rustig om zich heen. Dronk een slokje uit zijn hagelwitte bidon. Bij 15 zag ik hem controleren of zijn schoenen nog goed in de pedalen waren geklikt. 10, 9, 8, 7, 6... Bij 5 stopte de countdown. De teller zweeg. Iedereen die voor een stoplicht staat te wachten, weet dat. Die paar seconden zwart voor het licht op groen springt. Elke Amsterdammer. Maar Molteni niet. En toen volgde het gebaar. Hij stak geërgerd een hand op. Zo’n gebaar dat je maakt als iets niet gaat zoals je dat verwacht. Hij keek er ook geïrriteerd bij. Hij dacht dat het stoplicht het begeven had. Prachtig gebaar. Ook omdat zich hier de niet-Amsterdammer liet zien die niet op de hoogte is van de mores in de stad. Om hem heen niemand die er aanstoot aan nam, ik denk dat bijna niemand het gebaar had gezien. Toen het licht toch op groen sprong gooide Molteni zich in de drukte van de Jodenbreestraat. Ik volgde hem nog een stuk. Ik zag hem de Geldersekade op fietsen. Ik zwaaide hem na. Ik denk dat hij op weg was naar het pontje achter CS. En dan door Noord naar huis. Waar de stoplichten geen rare fratsen vertonen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/een-prachtig-gebaar-waarin-zich-de-niet-amsterdammer-liet-zien~b8410ca4/
2022-08-14||Florijn en Twellaar bezorgen succesvolle roeiploeg dubbel goud op EK||Met Florijn en Twellaar als boegbeelden heeft de Nederlandse roei-equipe indruk gemaakt op de Europese kampioenschappen in München. Naast deze twee gouden medailles keerde Oranje met ook nog vier zilveren en drie bronzen plakken terug uit Zuid-Duitsland. Over een maand volgen de WK in Tsjechië. Florijn had dit seizoen bij twee wereldbekerwedstrijden al laten zien dat ze tegen voornamelijk Europese concurrentes een klasse apart is. In München finishte de Griekse Evangelia Anastasiadou bijna zes seconden na haar als tweede. Het brons was voor de Duitse Alexandra Föster. “Iedereen verwachtte dit van mij, maar zo makkelijk is het niet,” zei de 24-jarige dochter van tweevoudig olympisch kampioen Ronald Florijn en de Duitse oud-roeister Antje Rehaag. Op de Olympische Spelen van vorig jaar in Tokio maakte ze deel uit van de vier-zonder, waarmee ze zilver veroverde. “Het waren zware omstandigheden met een forse wind tegen. Het is natuurlijk niet helemaal een verrassing dat ik hier win, maar dit is een grotere wedstrijd dan de World Cups.” Florijn kijkt al uit naar de WK, waar ze ook olympisch kampioene Emma Twigg uit Nieuw-Zeeland gaat treffen. “Ik ben heel benieuwd, ik hoop dat ik dan nog een stapje beter ben.” De zege van Twellaar was een verrassing. De 25-jarige Amsterdammer kende een slechte start, maar putte daar juist motivatie uit, legde hij na afloop bij de NOS uit. “Het verliep anders dan we vooraf hadden bedacht, maar in trainingen bootsen we vaak zulke situaties na. Je leert ermee omgaan. Dat kwam wel van pas vandaag.” Twellaar had de tijd niet om om zich heen te kijken en realiseerde zich pas toen hij de finish was gepasseerd dat hij Europees kampioen was geworden. De Duitse regerend wereldkampioen Oliver Zeidler miste zelfs het podium. Het gaf aan dat de concurrentie wel degelijk sterk was in München. Twellaar pakte vorig jaar bij de Spelen van Tokio met Stef Broenink nog zilver in de dubbeltwee. De Nederlandse medailleoogst kwam verder op naam van de mannen acht, Laila Youssifou en Roos de Jong in de dubbeltwee, de vrouwen dubbelvier en de mannen vier zonder (allen zilver) en Ymkje Clevering en Veronique Meester in de twee zonder, de vrouwen acht en Martine Veldhuis in de lichte skiff (brons). (ANP)||https://www.parool.nl/sport/florijn-en-twellaar-bezorgen-succesvolle-roeiploeg-dubbel-goud-op-ek~b25cd41d/
2022-08-14||Fabio Jakobsen sprint naar Europese titel op de weg||Veel lof was er voor Danny van Poppel, eveneens een sprinter, die zich volledig opofferde voor de kansen van Jakobsen. Als zogenoemde ‘lead-out’ bracht hij Jakobsen, kopman van de Nederlandse ploeg, naar het wiel van de Belg Tim Merlier, om daarna zelf nog vierde te worden. “Ik heb het gedaan vanuit de slipstream van Danny en dankzij perfect werk van de ploeg,” zo dankte de winnaar zijn door bondscoach Koos Moerenhout bijeengebrachte landgenoten, die normaal voor verschillende ploegen rijden. “Het zijn allemaal profs, ze waren gemotiveerd en ze wisten dat ik hier kon winnen.” Voor Jakobsen was het opnieuw een overwinning in een seizoen waarin hij volledig hersteld blijkt van de zware val in de Ronde van Polen in 2020. Dat herstel was al ingezet in de Ronde van Spanje van vorig jaar, waarin hij drie ritten won. Dit jaar volgden al twaalf overwinningen, met een rit in de Tour de France als uitschieter. De koers om de Europese titel, met een omloop in en rond München, leverde tot de slotkilometers weinig spektakel op. De Zwitser Silvan Dillier en de Oostenrijker Lukas Pöstlberger reden lang vooruit en de Duitse publieksfavoriet Pascal Ackermann schakelde zich uit door een val over een pootje van een hek. Het kwam als verwacht op sprinten aan, al probeerde de Zwitser Stefan Bissegger in de slotkilometers nog weg te rijden. De controle van de landen met sprinters was echter te groot en Jakobsen rondde het door de Nederlandse ploeg goed voorbereide karwei perfect af. Daarmee werd hij bij de mannen de eerste Nederlandse wielrenner die zich Europees kampioen op de weg mag noemen.||https://www.parool.nl/sport/fabio-jakobsen-sprint-naar-europese-titel-op-de-weg~bca0fff0/
2022-08-14||Marjolijn de Cocq: ‘Ik hoop dat Rushdie nu nieuw publiek aanspreekt’||“Ik was bevroren. Hoe is het mogelijk dat zoiets na 33 jaar alsnog gebeurt? De fatwa werd na 10 jaar niet meer ondersteund, maar er werden telkens weer nieuwe geldbedragen uitgeloofd op zijn leven. Toch verwacht je het niet meer, in een tijd dat Rushdie zijn leven goeddeels had herpakt. Als journalist ga je met koude hand om je hart toch ook uit van overlijden en je weet: er moet gewerkt worden. Je gaat gelijk na: wat weet ik van Rushdie? Wat kan ik over hem schrijven? Ik opende zijn autobiografie en daar bleken twee gedroogde klavertjes vier in te zitten. Het is een dik boek, bij uitstek geschikt om bloemetjes in te drogen, maar ik vond dit heel mooi. Ik bladerde door het boek en dacht alleen maar: als hij het maar haalt, als hij het maar haalt.” “Dat is een opluchting, het nieuws van vandaag. Rushdie schrijft in Joseph Anton, ik heb het nu herlezen, hoe hij na het ongeluk van prinses Diana in 1997 tegen zijn toenmalige vrouw zegt: ‘Het feit dat ze niet zeggen hoe het met haar is, betekent dat ze dood is.’ Bij Rushdie kwam er wel een statusupdate, hij werd geopereerd. Dat was al hoopgevend, maar ik had ook de aanslag op Peter R. de Vries in mijn achterhoofd. Een statusupdate wil niet per se zeggen dat het goed afloopt. En het nieuws dat hij nu waarschijnlijk zijn oog verliest is cru. Rushdie leed aan ptosis, de spier van zijn bovenste oogleden werkte niet meer goed, waardoor ze zodanig gingen hangen dat zijn zicht verslechterde. Hij kreeg een ooglift. In zijn autobiografie beschrijft hij hoe hij na de operatie bijkomt. Hij heeft verband om zijn ogen, denkt even dat hij blind is geworden. En zo, denk ik dan, is hij nu dus weer wakker geworden. Hij is ontwaakt in een scène die hij eerder heeft meegemaakt en beschreven – met een minder goede afloop.” “De duivelsverzen is, zoals de meeste romans van Rushdie, een groot spel met schijn en werkelijkheid, mythes, historie én dagelijkse realiteit en misstanden. Zijn schrijfstijl is uniek en bloemrijk, hij goochelt met taal. Als je daarvan houdt en bij de les kan blijven, is het genieten ten top. Maar als je daar niet ontvankelijk voor bent – en dat is helemaal niet erg – kan het ook te veel zijn. Ik ben altijd fervent lezer geweest maar dacht na de eerste recensies van De duivelsverzen, ik was toen 21: daar begin ik niet aan. Maar mijn oma zei tegen mij: ‘Marjolijn, jij móet dit lezen’. Zij had geen schoolopleiding, was autodidact. Dus ik moest.” “Ik was hooked. Ik vond het fantastisch. De politieke en religieuze zaken waar de rel door is ontstaan, haalde ik er als toentertijd nog argeloze lezer niet uit. Voor mij was het één groot subliem geschreven sprookje. Nergens verkettert hij de Islam: hij bevraagt, hij zaait twijfel en is onzeker. Maar zoals Rushdie ook zelf constateert: hoeveel van de moslims die tegen hem zijn opgehitst zullen het boek daadwerkelijk hebben gelezen?” “Twee jaar na De duivelsverzen – uitgevers stonden niet meer te trappelen om zijn werk uit te geven – is het hem met veel moeite gelukt om een boek te publiceren dat hij voor zijn eerste zoon Zafar had geschreven: Haroen en de zee van verhalen. Dat is mijn lievelingsboek aller tijden en ik raad het iedereen aan. Het boek toont de grote verhalenverteller die Rushdie is en die hij werd, geïnspireerd op en door zijn vader. Die was alcoholist en maakte altijd ruzie, maar was ook een begenadigd verhalenverteller. In het boek is hij de Shah of Blah, is de Sjah van Blabla, de bron van alles wat verhalen vermogen.” “De interesse is weer aangewakkerd, er komen nieuwe Nederlandse heruitgaven. Maar het is moeilijk te voorspellen. Ik wil zelf alles nu weer graag herlezen, dus ik hoop dat anderen die drang ook hebben. Alleen al zijn biografie is fascinerend. Joseph Anton was zijn schuilnaam voor de Britse beveiliging, naar schrijvers Joseph Conrad en Anton Tsjechov – de man die hij moest worden en niet meer wilde zijn. Hij haalt zijn gram over de vijanden die hij heeft gemaakt, over zijn ex-echtgenotes bijvoorbeeld. Maar hij is ook deemoedig en vaak ongenadig geestig. Zo jammer dat hij bekender is om de vervolging, dan om de grootsheid van zijn werk.” “Hij heeft sprongen gemaakt van een kat in het nauw. In de eerste jaren na de fatwa verklaart hij dat hij belijdend moslim is omdat hij dacht dat het dan zou verstommen. De bewering was een grote fout, schrijft hij, die hij ook weer heeft ingetrokken. Maar met die grootschalige beveiliging van de eerste tien jaar kon hij niet leven. Hij had adem nodig, die vond hij in New York. Als je altijd uitgaat van het worstcasescenario, zoals de beveiligingsdiensten deden, dan leef je ook niet. Hij wilde niet langer worden gegijzeld door wat hij noemt de ‘Gremlin van de angst.’ Hij eiste zijn stem weer op. Op podia zoals dat van vrijdag waar hij sprak over de vervolging van schrijvers. En in de romans die hij vele jaren lang heeft moeten schrijven achter gepantserd glas, met vier gewapende beveiligers in huis en een saferoom boven. Zijn schrijverschap is zo groots ondanks de vervolging.”||https://www.parool.nl/kunst-media/marjolijn-de-cocq-ik-hoop-dat-rushdie-nu-nieuw-publiek-aanspreekt~bb747112/
2022-08-14||Herstel auteur Salman Rushdie (75) zal lang duren: ‘De verwondingen zijn ernstig’||“Hij is van de beademing, dus het lange traject naar herstel is begonnen,” meldt Andrew Wylie. “Het zal lang duren; de verwondingen zijn ernstig, maar zijn toestand gaat de goede kant op.” Wylie liet zaterdag al aan The New York Times weten dat Rushdie weer had gepraat. Rushdie werd vrijdag tijdens een lezing in het westen van de staat New York neergestoken. De 75-jarige schrijver liep daarbij tien steekwonden op, onder meer in zijn hals, buik en oog. Vlak na de steekpartij werd een verdachte aangehouden, de 24-jarige Hadi Matar. Over het motief achter de steekpartij is nog niets duidelijk. Vermoed wordt dat de aanval iets te maken heeft met het doodvonnis (fatwa) dat eind jaren 80 door de Iraanse ayatollah Khomeini over Rushdie is uitgesproken na verschijning van zijn boek De duivelsverzen. Het werk wordt door veel moslims als godslasterlijk gezien.||https://www.parool.nl/wereld/herstel-auteur-salman-rushdie-75-zal-lang-duren-de-verwondingen-zijn-ernstig~bd458eff/
2022-08-14||Trump in de verdediging over staatsstukken die de FBI op zijn golfclub vond||Donald Trump zou Donald Trump niet zijn als hij geen voordeel probeerde te halen uit de recente en spraakmakende huiszoeking door de FBI. Maandag vonden federale agenten in Trumps golfclub Mar-a-Lago ‘geheime documenten’. De voormalige president had tegen alle regels staatsgeheimen meegenomen uit het Witte Huis. Zaterdag ging Trump in de tegenaanval. Hij zou slachtoffer zijn van een ‘heksenjacht’. Trump trok van leer op sociale media tegen alles en iedereen die dacht dat hij fout had gehandeld. Hij schreef vooral aan zijn trouwe volgers dat hij hun donaties nu het hardst nodig had. Ingewijden weten inmiddels dat Trump altijd het meeste geld binnenhaalt als hij in de problemen zit. Op het Truth Social-platform schreef de nog altijd populaire Republikeinse politicus: ‘Ik heb net de beste peilingen ooit en het hoogste aantal partijdonaties van het volk gekregen. Het publiek begrijpt de ‘fraude’, deze keer sneller dan in de andere gevallen.’ Toch heeft zelfs Donald Trump – dezelfde man die zijn rivaal Hillary Clinton destijds zo aanviel omdat zij de veiligheid van het land in gevaar zou brengen door haar mailgedrag – hier wel iets uit te leggen. De in beslag genomen stukken kunnen wellicht bewijsmateriaal worden in een strafrechtelijk onderzoek tegen de voormalige president vanwege mogelijke obstructie van de rechtsgang en schendingen van de Spionagewet. Niet dat Trump wordt beschuldigd van actieve spionage, hij had de vertrouwelijke documenten alleen niet mee naar huis mogen nemen. Niemand mag dat: dergelijke gevoelige documenten mogen over het algemeen alleen worden bewaard en geraadpleegd op daarvoor bestemde, veilige locaties. De privégolfclub van een ex-president hoort daar niet bij. De FBI nam in Trumps golfclub elf sets documenten in beslag, waarvan sommige waren geclassificeerd als ‘vertrouwelijk’, ‘geheim’ of ‘topgeheim’. Naar verluidt zouden de documenten ook informatie bevatten over Amerikaanse militaire zaken en over de Franse president Emmanuel Macron. Wat Trump precies over hem opzij heeft gelegd is niet bekend. Trump weersprak dit weekeinde een verhaal in The Washington Post dat hij ‘zeer geheime informatie’ over Amerikaanse kernwapens mee naar huis had genomen. De oud-president beweert alle ophef niet te snappen en claimt dat zijn voorganger Barack Obama ‘33 miljoen pagina’s’ aan overheidsdocumenten zou bezitten, waarvan ‘de meeste’ geheim zouden zijn. Het Amerikaanse Nationaal Archief heeft die beschuldiging als ‘fake news’ beoordeeld en gemeld dat Obama, zoals het hoort, zijn volledige presidentiële archief heeft overgedragen. Volgens de Presidential Records Act moet al het materiaal van het Witte Huis aan het einde van een presidentschap worden overgedragen aan het Nationaal Archief. In januari van dit jaar leverde het team van Trump op verzoek van het archief vijftien dozen documenten in. Daarin troffen de archivarissen ook tal van geheime stukken, zo meldden ze aan het ministerie van Justitie. In juni meldden Trumps advocaten dat alle materiaal was ingeleverd, maar dat bleek na deze huiszoeking dus niet te kloppen. Waarom Donald Trump zo koppig geheime documenten achterhield is onduidelijk. Er waren eerder zorgen over zijn notoire achteloosheid. In het begin van zijn presidentschap gaf hij spontaan zeer geheime informatie aan de Russische minister van Buitenlandse Zaken, Sergej Lavrov, over een geplande operatie tegen Islamitische Staat. In 2018 konden gasten van Mar-a-Lago meeluisteren hoe Trump en de toenmalig premier van Japan, Shinzo Abe, discussieerden over een recente Noord-Koreaanse raketaanval. Veiligheidsadviseurs waren verbijsterd. Sommige waarnemers beweren dat Trump staatsgeheimen achterhield omdat hij informatie wilde verkopen of deals wilde sluiten met de Saoedi’s. Anderen gaat dat te ver. Zij vermoeden dat de oud-president graag documenten verzamelt die – zo vindt hij zelf – kunnen getuigen van zijn enorme historische belang. De verdediging van Trump is simpel. Zijn advocaten beweren dat hij zijn presidentiële recht heeft uitgeoefend om de documenten vrij te geven toen hij nog president was. Daarna zou hij ze dus mee kunnen nemen naar huis, redeneren zij. Vooralsnog is er echter geen bewijs dat Trump daadwerkelijk een van de nu teruggehaalde documenten heeft vrijgegeven.||https://www.parool.nl/wereld/trump-in-de-verdediging-over-staatsstukken-die-de-fbi-op-zijn-golfclub-vond~b13f5640/
2022-08-14||Hattrick-held Steven Bergwijn en smaakmaker Antony loodsen Ajax ruim langs FC Groningen||Nadat Ajax vorige week Fortuna Sittard na rust op de knieën dwong met Brian Brobbey als invaller, besloot Schreuder tegen Groningen met de van Leipzig teruggehaalde spits te beginnen. Daardoor begon Dusan Tadic voor het eerst in twee jaar (Atalanta Bergamo uit: 2-2) als schaduwspits in een 4-3-3-formatie bij Ajax. En dat zal niet voor het laatst geweest zijn. Het spelen met de vier kanonnen voorop bleek tegen Groningen voor herhaling vatbaar. Ajax had plots twee aanspeelpunten op het front en flanken om van te smullen. Het startschot voor een voetbalshow werd gegeven door Antony, die op rechts onmiddellijk dolde met zijn tegenstander. Een paar minuten later was het raak toen Devyne Rensch op diezelfde flank doorkwam, een afgemeten voorzet in huis had en Steven Bergwijn de bal na een borstaanname in het dak van het doel ramde. Het wachten was op de tweede Amsterdamse treffer. Daar kreeg Ajax ook voldoende kansen toe na vlotte combinaties met Brobbey of Tadic als tussenstations, maar tien tellen nadat de zoveelste om zeep werd geholpen, stond het 1-1. Groningen counterde via Jørgen Strand Larsen, die van Daley Blind de tijd en van Jurriën Timber en Owen Wijndal de baan kreeg om Cyril Ngonge te bedienen. De rechtsbuiten van Groningen kapte Wijndal simpel uit, waarna Timber te laat kwam om de gelijkmaker te verijdelen. Heel even leek Ajax van de leg, tot Antony het weer op de heupen kreeg. Rensch was bij de nieuwe voorsprong belangrijk met een sprint waarmee hij ruimte creëerde voor Antony om naar binnen te glippen en de bal hard en fraai in de bovenhoek te krullen. De Braziliaanse smaakmaker hielp op slag van rust de marge te vergroten als aangever. Zijn krul werd binnen geknikt door Bergwijn, nadat de vleugelspitsen even daarvoor van flank waren gewisseld (3-1). Bij zijn eredivisiedebuut voor Ajax in de Johan Cruijff Arena greep de recordaankoop zelfs meteen hattrick door na een klein uur spelen de bal in de kruising te duwen. Nog was de ploeg van Schreuder niet uitgeraasd. Brobbey zette halverwege de tweede helft Kenneth Taylor alleen voor het doel. De spelmaker schoof de bal onder Michael Verrips door. Dat Ajax uitliep naar een grote score, hoefde de goalie zich niet aan te rekenen. Hij redde zijn ploeg nog vaak, onder meer bij de volgende fraaie aanval waarbij hij Brobbey zijn doelpunt niet gunde. Desalniettemin zag Schreuder zijn elftal heel aardig in elkaar vallen. Kind van de rekening? Steven Berghuis. Hij begon, nadat hij tegen PSV en Fortuna voortijdig naar de kant werd gehaald, op de bank tegen Groningen. Ook dat zal vermoedelijk niet voor het laatst zijn. Als invaller pakte Berghuis nog wel zijn doelpuntje mee. Een handsbal maakte de rampmiddag van Isaak Määttä compleet. Vanaf de strafschopstip bepaalde Berghuis de eindstand op 6-1.||https://www.parool.nl/sport/hattrick-held-steven-bergwijn-en-smaakmaker-antony-loodsen-ajax-ruim-langs-fc-groningen~b5f3efb7/
2022-08-14||Oppermachtige Fabio Jakobsen maakt favorietenrol waar en grijpt goud bij ‘Super EK’||Silvan Dillier en Lukas Pöstelberger waren de mannen die vandaag een massasprint wilden voorkomen. Het tweetal reed lange tijd voor het peloton uit, maar gevaarlijk werd de voorsprong nooit. Op een kleine 30 kilometer van de streep werd het duo ingerekend en dus was al vroeg duidelijk dat er een massasprint ging ontstaan. Veel landen hadden hier rekening mee gehouden, want het wemelde van de topsprinters in het peloton. Nederland schoof uiteraard Fabio Jakobsen naar voren en België en Frankrijk deden hun werk voor Tim Merlier en Arnaud Démare. Duitsland was ondertussen zijn kopman Pascal Ackermann kwijtgeraakt door een klungelige valpartij en moest schakelen naar Phil Bauhaus. In de chaotische slotfase leek Jakobsen in eerste instantie te ver te zitten, maar op het juiste moment zat hij in het wiel van Merlier. Hierdoor kon de sprinter op het perfecte moment uit het wiel van Merlier komen en de titel voor zich opeisen.||https://www.parool.nl/sport/oppermachtige-fabio-jakobsen-maakt-favorietenrol-waar-en-grijpt-goud-bij-super-ek~baa7c412/
2022-08-14||Rondzwervende walrus Freya gedood door Noorse autoriteiten||De autoriteiten hadden al gewaarschuwd Freya in te laten slapen omdat mensen zichzelf door hun opdringerige gedrag in gevaar brachten. Vorig jaar rustte Freya nog uit op de Nederlandse onderzeeër Zr.Ms. Dolfijn. De onderzeedienst van de marine heette het dier welkom en een bemanningslid kon Freya van dichtbij fotograferen. Ook de havens van Den Helder en Harlingen en Schiermonnikoog en Terschelling waren in oktober enige tijd haar thuis. Daarvoor zwom Freya een tijdje rond voor de kusten van Denemarken en Duitsland. In de zoektocht naar voedsel in het noordpoolgebied was de walrus waarschijnlijk de weg kwijtgeraakt. Na het uitstapje naar ons land zwom het dier door naar Noorwegen. Daar groeide ze uit tot een publiekslieveling. Het publiek liet de walrus niet met rust, ondanks waarschuwingen van de Noorse autoriteiten. Op foto’s was te zien hoe toeschouwers op nog geen meter afstand van de walrus stonden. Soms zelfs met kinderen. Ook zou zijn waargenomen dat mensen voorwerpen naar de walrus gooiden. Het zorgde dus niet alleen voor gevaarlijke situaties voor de omstanders. Ook de walrus raakte van slag, meenden de Noorse autoriteiten. “Het welzijn van het dier is duidelijk verminderd. De walrus heeft niet genoeg rust en de experts met wie we nu praten denken dat er sprake is van stress,” zei een woordvoerder van het Directoraat Visserij, Nadia Jdaini, tegenover AFP afgelopen donderdag. Hoewel walrussen normaal gesproken geen mensen aanvallen, kan een dier zich volgens de autoriteiten in stressvolle situaties bedreigd voelen door onwelkome mensen en hen aanvallen. Freya was niet bij iedereen favoriet. In Oslo creëerde de walrus heel wat chaos. Met haar 680 kilo klom ze op bootjes, die dat meestal niet overleefden. Op vele foto’s is te zien hoe het dier op bootjes lag te slapen. In juli was verhuizing van het dier nog een optie. Nu blijkt dat verhuizen van het dier te moeilijk was, vertelt visserijdirecteur Franke Bakke-Jensen tegen het Noorse dagblad VG. Volgens de visserijdirecteur zou het te ingewikkeld zijn om een walrus te verdoven. Daarnaast zou de verhuizing ook te duur worden. Dat wereldwijd reacties zullen komen op het besluit, sluit Bakke-Jensen niet uit. “Zo'n besluit neem je niet luchthartig. Maar uiteindelijk denken we dat dit de beste optie was.” De Nederlandse natuurorganisatie SOS Dolfijn noemt het bericht dat Freya is afgemaakt ongelofelijk. ‘Er waren nog tal van opties om de situatie weer veilig te krijgen. Handhaven, tijdelijk zwemverbod instellen, verjagen…,’ twittert SOS Dolfijn.||https://www.parool.nl/wereld/rondzwervende-walrus-freya-gedood-door-noorse-autoriteiten~be7240dd/
2022-08-14||‘Satan op weg naar de hel’: Conservatieve Iraanse media juichen over aanslag op Rushdie, maar de regering zwijgt liever||Enkele dagen na de moordaanslag op schrijver Salman Rushdie in de Amerikaanse staat New York heeft de Iraanse regering nog steeds geen formeel commentaar op de zaak gegeven. Hervormingsgezinde Iraanse kranten stellen zich tevreden met het publiceren van de informatie zonder commentaar, meldt Courrier International, een Franse website die internationale media volgt. De ultraconservatieve kranten in Iran daarentegen juichen de moordpoging openlijk toe. Hadi Matar, de Amerikaanse dader van Libanese komaf, wordt alom geprezen. De nieuwssite Asr Iran betreurt het dat Rushdie nog leeft en belooft dat de ‘pijl’ die door Khomeini is afgeschoten ‘op een dag het doel raakt’. De voorpagina van Kayhan, een krant die in Teheran wordt gepubliceerd, meldt dat Rushdie ‘goddelijke wraak’ heeft ontvangen en dat de voormalige Amerikaanse president Donald Trump en diens voormalige minister van Buitenlandse Zaken Mike Pompeo ‘de volgenden zijn’. ‘Duizend maal hulde aan de dappere en toegewijde man die de afvallige en wrede Salman Rushdie in de staat New York aanviel, en een kus op zijn hand die met een mes de nek van de vijand van God scheurde,’ schreef de krant, die als de meest conservatieve in het land wordt beschouwd. ‘De duivelsnek aangevallen door een scheermes,’ kopte het regeringsdagblad Iran. ‘Satan op weg naar de hel,’ schreef het oerconservatieve blad Khorasan bij een foto van Rushdie die met spoed naar het ziekenhuis wordt gebracht. Op regeringsniveau blijft het intussen opvallend stil. ‘Ik zal zeker geen traan laten om een schrijver die meedogenloos haat en minachting tegen moslims en de islam heeft verspreid,’ tweette Mohammad Marandi, de adviseur van het Iraanse onderhandelingsteam voor een nucleaire deal. Marandi bracht de moordaanslag in verband met Amerikaanse 'beweringen’ over een op handen zijnde aanslag op de voormalige Amerikaanse veiligheidsadviseur John Bolton. Marandi suggereerde in zijn tweet dat achter de aanslag op Rushdie een groter Amerikaans complot steekt om de weer hervatte gesprekken over een nucleair akkoord te saboteren. Het Amerikaanse ministerie van Justitie liet woensdag weten dat de 45-jarige Shahram Poursafi, alias Mehdi Rezayi, lid van de Iraanse Revolutionaire Garde, bij verstek is aangeklaagd omdat hij Amerikanen 300.000 dollar bood om John Bolton, die ook ambassadeur van de VS bij de VN was, te doden. Iran ontkent dat het Bolton wilde laten doden. De onderhandelingen over het nucleaire programma van Iran zaten al maandenlang muurvast. Eind juni leverden indirecte gesprekken in Qatar tussen Iran en de Verenigde Staten niets op. Beide partijen beschuldigen elkaar ervan niet bereid te zijn concessies te doen. Volgens het originele akkoord zou Iran zijn nucleaire activiteiten terugschroeven, in ruil voor het opschorten van internationale sancties. De Amerikaanse president Donald Trump trok zijn land terug uit de overeenkomst, zijn opvolger Joe Biden is er wel voorstander van. Uiteindelijk werden die onderhandelingen tussen Iran en de grote mogendheden begin deze maand in Wenen dan toch hervat onder voorzitterschap van de Europese Unie. De grote mogendheden (Rusland, China, Frankrijk, Verenigd Koninkrijk, Duitsland, Verenigde Staten) wachten nog steeds op een reactie van Teheran op een voorstel voor een overeenkomst die op 26 juli is ingediend door het hoofd van de Europese diplomatie, Josep Borrell. De ultraconservatieve tv-presentator Amirhossein Sabeti vond de mogelijke impact van de aanslag op de onderhandelingen in Wenen van ondergeschikt belang. “Is deze overeenkomst zo belangrijk dat we een van Imam Khomeini’s meest historische fatwa’s in twijfel trekken?” vroeg hij de kijkers. In gematigder kringen in Iran is er weinig sympathie voor Rushdie, maar wordt de aanslag meestal wel afgekeurd. Op Twitter hekelde Mohsen Kadivar, een Iraans filosoof en professor in islamitische studies die in ballingschap in de Verenigde Staten leeft, de ‘gruwelijke daad’. ‘Er is geen enkele religieuze basis voor de agressie tegen de schrijver. Volgens de islamitische en koranische leer wordt deze poging tot moord veroordeeld,’ aldus Kadivar. De dader moet volgens hem worden veroordeeld en gestraft.||https://www.parool.nl/wereld/satan-op-weg-naar-de-hel-conservatieve-iraanse-media-juichen-over-aanslag-op-rushdie-maar-de-regering-zwijgt-liever~bfaf8afd/
2022-08-14||Een optocht van te dikke ongeschoren mannen met inwisselbare liedjes||Toen Lips nog een Lipsje was, werd nadrukkelijk níet gekeken naar Op volle toeren. Dat speet hem niets. Kwelende zangers, Nederlandstalig, de Tros: Lips had er destijds bijzonder weinig associaties mee. Soms kwam er tijdens het zappen-zonder-afstandsbediening weleens een flits van het vrolijke programma langs, dan zag hij vooral hossende mensen. En door. Voor zijn gevoel kwam Op volle toeren destijds week in week uit vanaf stevige uitgelichte dorpspleinen. Net als tegenwoordig Muziekfeest op het plein: zo’n programma waarvan je weet dat het bestaat, maar waarvan Lips als stadsjongen het niet snel in zijn hoofd zou halen het apparaat er daadwerkelijk voor in te schakelen. Maar vrijdag was het dus zover. Misschien een beetje bij gebrek aan beter – het houdt midzomers niet over in televisieland – maar wel vol goede moed. Alvast: het viel allemaal niet mee. Een optocht van te dikke ongeschoren mannen, die allemaal op hetzelfde melodietje ruimte geven aan hun inwisselbare emoties. Twee achtergrondzangeressen en een man met een trekharmonica, dat was het wel zo’n beetje. Lips heeft weinig affiniteit met het Nederlandstalige levenslied, maar hij kreeg ook op geen enkel moment het gevoel dat geprobeerd werd hem te verleiden. Er was een feestje, deze keer op het dorpsplein van Houten, en AvroTros plakt de optredens domweg achter elkaar. Van Wolter Kroes naar Stef Ekkel naar Pascal Redeker naar Frans Duijts. Een mevrouw vroeg om de een of andere reden Jan Smit en Jeroen van der Boom of er verder nog iets op hun bucketlist stond. Lips is ook geen festivalganger, hij moet er niet aan denken eigenlijk, maar hij keek wel geregeld naar de programma’s die werden uitgezonden vanaf bijvoorbeeld Pinkpop. Serieuze en toch enthousiasmerende televisie. Bij Muziekfeest op het plein werd de enige context geboden door meelallend publiek. Tot in den treure. Reageren? hanlips@parool.nl.||https://www.parool.nl/kunst-media/een-optocht-van-te-dikke-ongeschoren-mannen-met-inwisselbare-liedjes~b9041e03/
2022-08-14||Tussen de stofwolken op De Parade: ‘Hè, hè, lekker dat het eindelijk geen 57 graden meer is’||Ja hoor, hij is er weer. Natúúrlijk is hij er weer. De Parade is vanouds niet compleet zonder de zweefmolen, het draaiend middelpunt van het festival. En nog altijd is er dezelfde baas van het spul. Geroutineerd neemt hij de kaartjes in ontvangst van degenen die hebben plaatsgenomen in de zitjes, al even geroutineerd geeft hij even later tijdens de rit aan elk zitje een ruk waardoor ze wild heen en weer slingeren. Zweven is leven, is hier al vele jaren het bedrijfsmotto. Het is deze zaterdag van het openingsweekend rustiger op De Parade dan tijdens een reguliere zaterdag, waar het hete weer natuurlijk alles mee van doen heeft. Evengoed zit de zweefmolen bij elke rit vol. Aan een van de biertafels rond de zweefmolen – best seats in the house – waagt een groep van vrienden die best eens in het bedrijfsleven zouden kunnen werken zich aan een berekening van wat er met de zweefmolen wordt verdiend. Na een heleboel gepiel op de calculator komen ze voor ruim drie weken Amsterdam uit op een klinkende omzet. “En eerder deze zomer stond De Parade ook al in Eindhoven, Den Haag en Utrecht, hè?’ Nogmaals wordt de telefoon getrokken. Ja, is een behoorlijke omzet, alles bij elkaar. De realist van het gezelschap: “Maar die man heeft ook zijn kosten, hè. Die zal behoorlijk wat stageld moeten betalen.” Op reizend theaterfestival De Parade is iedereen verantwoordelijk voor zijn eigen nering. Die zweefmolenman, maar zeker ook alle toneelspelers, grappenmakers en muzikanten die in de tenten optreden. Nieuw is wel dat het festival dit jaar voor het eerst in de geschiedenis een kleine subsidie krijgt. Het geld wordt aangewend om deelnemende jonge theatermakers na twee jaar corona-ellende wat meer zekerheid te bieden. Geen idee of ze ook profiteren van die subsidieregeling, maar de leden van het gelegenheidsgezelschap 155 en Magic Tom & Yuri zijn jong. Maar dan wel weer oud genoeg om achterom te kunnen kijken naar een jeugd aan het begin van de jaren nul. De voorstelling Alto is een hilarische, grotendeels gedanste ode aan de subculturen van die tijd. Lijfelijk, maf en heerlijk grof. Plaats van handeling: jongerencentrum Kliko ergens op het platteland. “Hoe heet jij,” wil een van de spelers van iemand in het publiek weten. “Herman,” is het antwoord. Vervolgens komen de spelers telkens terug op Herman, die net als zij een ware alto zou zijn die precies doet waar hij zin in heeft. “Respect, man.” Er is zelfs een lied voor hem. Wat niet iedereen door heeft, is dat die Herman ergens op een van de eerste rijen Herman van der Zandt is, de tv-presentator. De Parade bezoeken is ook heel veel rondjes lopen door het Martin Luther Kingpark (het park waarvan je je bij elke Parade voorneemt er ook eens onder normale omstandigheden een kijkje te gaan nemen, maar wat er dan nooit van komt). De Parade is ook eten en drinken natuurlijk. Voor een glas wijn zit je al snel boven de 5 euro (belachelijk, vindt de aardige jongen die ons inschenkt), maar voor het eten worden heel redelijke prijzen gevraagd, zeker voor Amsterdamse begrippen. Met al die slenterende mensen vormen zich boven de paden op het kurkdroge terrein complete stofwolken. Pas als de avond valt, neemt de temperatuur af. Of zoals Kiki Schippers het zegt: ‘Hè, hè, lekker dat het eindelijk geen 57 graden meer is.” De zangeres en cabaretière werd in deze krant de Koningin van de Parade 2022 genoemd. En als Het Parool zoiets zegt, dan is dat waar natuurlijk. Ze treedt op in de grootste tent van het festival. Passend, want alles is groot aan haar: haar fysiek, haar persoonlijkheid, haar band (negen man/vrouw sterk) en vooral haar stem. In een wervelend half uur zingt ze over een alles en iedereen kopiërende papegaai, vervuiler Tata en – echt – quantummechanica. Grappen maakt ze ook. “Zijn er vanavond boeren in de zaal?” Zowaar, er gaat in Amsterdam een vinger omhoog. “Nou, dit is dus cultuur.” Een echte aanrader is ook De Grote Actualiteiten Tombola, waarin actrice Randy Fokke (u kent haar als de bedrijfsleidster uit de AH-commercials) de volkse kapster Mandy speelt en Margôt Ros (vooral bekend van Toren C) haar kakkineuze en intellectuele klant Willemijn. Uit de tombola wordt om de zoveel tijd een papiertje getrokken met daarop een onderwerp uit de actualiteit, waarover de dames dan samen praten. Nou ja, praten, ze lullen vooral volkomen langs elkaar heen, allebei in heerlijk vet aangezette accenten. Geïmproviseerd wordt er ook. Als het publiek een onderwerp mag aandragen, komen ook hier de boeren ter sprake. Het wordt verstaan als hoeren, waarna de kapster en de kakmadam een bizar gesprek over hoerenprotesten voeren. Het is héél grappig, maar vooral ook knap hoe alles zo improviserend nog op zijn plaats valt ook. Het lijkt wel jazz. De Parade staat tot en met 28 augustus in het Martin Luther Kingpark.||https://www.parool.nl/amsterdam/tussen-de-stofwolken-op-de-parade-he-he-lekker-dat-het-eindelijk-geen-57-graden-meer-is~bfab48b5/
2022-08-14||Zelenski beschuldigt Rusland van ‘nucleaire chantage, van ons land en de gehele vrije wereld’||Zelenski uitte de beschuldigingen zaterdagavond in een video die hij onder meer via zijn Facebookpagina verspreidde. Volgens de president verschuilen de Russen zich op en achter het terrein van de kerncentrale, de grootste van Europa. Vanuit die beschutte positie beschieten ze omliggende steden als Nikopol en Marhanets, aan de andere kant van de rivier. Met de ‘voortdurende provocaties’ worden ‘ons land en de gehele vrije wereld gechanteerd door Rusland’, aldus Zelenski. “Als Rusland daarmee iets denkt te bereiken, zien ze dat verkeerd. Het zal alleen maar meer internationale samenwerking tegen terreur opleveren.” De nucleaire installatie ligt aan de Dnjepr in het zuidoosten van Oekraïne. Russische troepen bezetten het terrein in maart. Sindsdien beschuldigt Oekraïne Rusland ervan de centrale te gebruiken als wapenopslag en een plek waarvandaan raketten op Oekraïense doelen worden afgeschoten. “De bezetters brengen daar hun machines heen, inclusief raketsystemen,” zei Pedro Kotin, hoofd van het Oekraïense staatsenergiebedrijf Energoatom een maand geleden al eens. De situatie ter plaatse zou volgens hem ‘extreem gespannen’ zijn. Zo’n vijfhonderd Russische soldaten zouden de controle hebben over het terrein. De centrale zou wel nog bediend worden door Oekraïens personeel. De Russen op hun beurt beschuldigen Oekraïense milities en troepen van het beschieten van de centrale om Moskou er de schuld van te geven. De beschuldigingen van beide kampen kunnen niet onafhankelijk worden geverifieerd. Feit is dat er rondom de kerncentrale al langere tijd geschoten en gevochten wordt. Bij eerdere gevechten werden hoogspanningskabels geraakt, waardoor brand uitbrak op het terrein van het complex. Delen van het complex raakten zwaar beschadigd, zei Energoatom toen. Een reactor moest worden gesloten, maar er kwam geen radioactieve straling vrij. Internationaal zijn er grote zorgen over een mogelijk nucleair incident. Ondanks de gevechten in de regio proberen experts van het Internationaal Atoomagentschap (IAEA) al weken toegang te krijgen tot de kerncentrale. Zij baseren zich vooralsnog op informatie die door Rusland en Oekraïne wordt verstrekt. Experts van het IAEA beweerden afgelopen week in een voorlopig rapport dat er op dit moment ‘geen onmiddellijke bedreiging’ is voor de veiligheid van de kerncentrale. “Dit kan echter elk moment veranderen,” zei IAEA-hoofd Rafael Grossi tijdens een speciale zitting van de VN-Veiligheidsraad over de situatie in Zaporizja. De internationale gemeenschap riep Rusland opnieuw op de centrale te verlaten. Een paar uur voor die vergadering werd de kerncentrale volgens een Russische functionaris in Oekraïne aangevallen met zware artillerie en raketwerpers. In zijn video steekt Zelenski de inwoners van de omliggende steden en dorpen een hart onder de riem, en waarschuwt hij de Russen. “Elke Russische soldaat die vanaf het terrein van de kerncentrale beschietingen uitvoert, of die dat doet vanuit de dekking van de centrale, moet begrijpen dat hij een speciaal doelwit wordt. Voor onze inlichtingendiensten, special forces en ons leger.”||https://www.parool.nl/wereld/zelenski-beschuldigt-rusland-van-nucleaire-chantage-van-ons-land-en-de-gehele-vrije-wereld~b3ec308d/
2022-08-14||Voorlopig laatste tropische dag, maar hittegolf nog niet voorbij||Het wordt vandaag voorlopig voor de laatste keer tropisch warm in Nederland, overal stijgt het kwik boven de 30 graden uit. Met 34 graden wordt het in het zuiden van het land het warmst. Door een hogere luchtvochtigheid kan het vanmiddag zelfs wat broeierig aanvoelen. Gisteren werd een landelijke hittegolf om 10.00 uur een feit. In De Bilt werd een temperatuur van 25 graden gemeten. Veel mensen zochten al vroeg verkoeling aan het strand, wat voor drukte op de wegen zorgde. Er stonden files op de wegen naar Scheveningen, Zandvoort en de Zeeuwse kust. Voordat we van een hittegolf mogen spreken, moet het weer aan twee voorwaarden voldoen. Er moet vijf dagen achter elkaar een minimumtemperatuur zijn van 25 graden of meer. De andere voorwaarde is dat op drie dagen binnen deze reeks de temperatuur hoger of gelijk aan 30 graden moet zijn. De laatste landelijke hittegolf dateerde van twee jaar geleden. Die duurde toen van 5 tot en met 17 augustus. Wie denkt dat het na vandaag gedaan is met de hittegolf, heeft het mis. Want hoewel de tropische dagen na vandaag achter ons liggen, staan nog twee warme dagen op ons te wachten. Maandag en dinsdag kan het in Nederland nog maximaal 29 graden worden, meldt Weerplaza. Op maandag wordt een enkele onweersbui verwacht, dinsdag blijft het overwegend droog. Na dinsdag komt de verkoeling onze kant op. Buien doen op woensdag een poging om de warmte ons land uit te drijven. In het binnenland wordt het waarschijnlijk niet warmer dan 25 graden. Ook in De Bilt niet. “En dat betekent dat de landelijke hittegolf dan ten einde komt. Maar regionaal, zeker in het zuiden, kan de hittegolf nog wel doorzetten,” legt Wilfred Janssen van Weerplaza uit. Mogelijk wordt het daar komende dagen nog 25 graden of warmer. Donderdag en vrijdag zullen er waarschijnlijk ook buien vallen. Maar hoe zwaar die van karakter zijn, kan Janssen niet zetten. “Dat is nog ontzettend onzeker. Her en der lees ik dat er zware onweersbuien naar ons land komen. Maar ik denk dat 95 procent van de mensen aan het eind van de week denkt: ‘ik heb geen onweersbui gezien’. Dat komt omdat ze waarschijnlijk ontzettend lokaal van karakter zijn. Het onweer kan het ene dorp wel aandoen en het andere niet.’’ De buien lijken een verademing voor de droge grond die het land al een tijd zorgen baart, maar dat is helaas niet het geval. De droge bodem is nu namelijk nog te hard om het water goed op te nemen. Daarnaast wordt het water slecht afgevoerd, wat plaatselijk voor overlast kan zorgen. Na regen komt zonneschijn. Volgend weekend wordt het droog. Hoe warm het wordt is volgens Janssen nog ontzettend onzeker. Waarschijnlijk zullen de temperaturen tussen de 20 en 25 graden liggen. “Al kan daar zo nog een paar graden bij komen als de wind vanuit het zuiden komt.” Is dat niet het geval, dan wordt het echt bibberen op de Waddeneilanden. Na al die zomerse dagen kan het daar volgend weekend in het ergste geval 18 of 19 graden worden.||https://www.parool.nl/nederland/voorlopig-laatste-tropische-dag-maar-hittegolf-nog-niet-voorbij~ba66811a/
2022-08-14||Meerdere gewonden bij ‘terroristische aanslag’ Jeruzalem||Volgens Israëlische media waren onder de acht slachtoffers vier Amerikaanse burgers en een zwangere vrouw die in haar buik geschoten werd. De verdachte sloeg aanvankelijk op de vlucht, waarop veiligheidsdiensten een klopjacht begonnen, maar hij meldde zich uren later op een politiebureau. De politie zegt dat de ‘terrorist’ nu in handen is van de autoriteiten. Het gaat volgens Israëlische media om een 27-jarige Palestijn. De verdachte zou het vuur hebben geopend toen de bus stopte bij de halte voor het graf van Koning David, in de buurt van de Klaagmuur. “Op dat moment begon het schieten. Ik zag buiten twee mensen vallen en binnen twee mensen bloeden. Iedereen was in paniek,” zei de buschauffeur tegen verslaggevers ter plaatse. De schutter raakte zowel mensen binnen als buiten de bus. Onder de slachtoffers zijn volgens Israëlische media vier Amerikanen en een zwangere vrouw. De vrouw moest vanwege ernstige verwondingen een keizersnede ondergaan. De toestand van de baby is ernstig maar stabiel. Premier Yair Lapid heeft laten weten mee te leven met de slachtoffers. Daarnaast waarschuwt hij voor de gevolgen van dergelijke aanvallen: “Mensen die ons kwaad willen doen, moeten weten dat ze een prijs zullen betalen voor elk kwaad dat onze burgers wordt aangedaan.” Het is de laatste maanden onrustig in de regio. In Israël vielen sinds maart negentien doden bij aanvallen. Meer dan vijftig Palestijnen werden de afgelopen maanden gedood bij Israëlische operaties in de Westelijke Jordaanoever. Vorige week bestookten Israël en de Islamitische Jihad elkaar met raketten van en naar Gaza. Daarbij vielen minstens 49 Palestijnse doden. Het geweld hield vorige week op, toen een wapenstilstand werd bemiddeld door Egypte.||https://www.parool.nl/wereld/meerdere-gewonden-bij-terroristische-aanslag-jeruzalem~bccec43f8/
2022-08-14||Weer een plofkraak in Amsterdam: ‘Het is een enorme ravage, overal op straat ligt puin’||Bewoners schrokken zondagochtend rond 05:00 uur wakker van een enorme knal, gevolgd door meerdere kleine knallen. Een geldautomaat in het appartementencomplex aan de Pieter Calandlaan bleek tot ontploffing gebracht. Door de explosie brak brand uit in het pand. Er vielen geen gewonden, aldus een woordvoerder van de politie. Dat lijkt meer geluk dan wijsheid. “Het is een enorme ravage, overal op straat ligt puin. De mensen die dit hebben gedaan zijn totaal onverantwoordelijk geweest,” aldus de woordvoerder. Na onderzoek van de Explosieven Opruimingsdienst Defensie met een verkenningsrobot bleek dat er nog explosiegevaar was en werden omliggende woningen ontruimd. Inmiddels zijn de meeste bewoners weer thuis. Hoewel de pui van het pand er helemaal uit ligt is de constructie van het gebouw nog in orde, aldus de woordvoerder van de politie. Bij de bovengelegen woningen en naastgelegen winkels lijkt de schade vooralsnog mee te vallen. Het is niet duidelijk of de daders buit mee wisten te nemen. Er is nog niemand aangehouden. Het is de zoveelste plofkraak in Amsterdam. In een maand tijd werden drie geldautomaten in Oost en Osdorp met zware explosieven opgeblazen. De roep om de automaten te verwijderen bij woningen klinkt steeds luider. Bewoners maken zich zorgen. “Toen ik hier in 2019 kwam wonen, zei mijn moeder meteen: ‘Vind je dat niet eng: wonen boven een pinautomaat?’” vertelt een bewoonster van de Iepenweg, waar twee weken geleden een plofkraak gepleegd werd. Zij woont pal boven de automaat die ‘gekraakt’ is. Het bedje van haar baby had ze uit voorzorg ver van het raam neergezet. “Want ik had altijd in mijn hoofd dat het een keer kon gebeuren.” Het weghalen van bestaande geldautomaten bij woningen is niet makkelijk. De automaten zijn vergund en ‘kans op een plofkraak is geen intrekkingsgrond’, aldus een woordvoerder van de gemeente Amsterdam. Bovendien is een stad zonder geldautomaten op straat ‘niet wenselijk’ omdat mensen over contant geld moeten kunnen beschikken.||https://www.parool.nl/amsterdam/weer-een-plofkraak-in-amsterdam-het-is-een-enorme-ravage-overal-op-straat-ligt-puin~b4cadc72/
2022-08-14||Perr Schuurs op weg naar Serie A: Ajax mondeling akkoord met Torino||De Serie A-club heeft – inclusief bonussen – zo’n 12 miljoen euro over voor de 22-jarige Schuurs, die bij Ajax zijn zinnen heeft gezet op een transfer, omdat hij door de aanwezigheid van Jurriën Timber niet in aanmerking komt voor een basisplek. De mandekker, die vier jaar geleden werd overgenomen van Fortuna Sittard, genoot veel interesse uit topcompetities. Ook Bologna en clubs uit de Bundesliga meldden zich, maar visten achter het net, ook omdat Ajax niet wenste mee te werken aan een verhuurdeal. Torino pakte door en Schuurs raakte in gesprekken met de clubleiding en trainer Ivan Juric de voorbije weken overtuigd van een overstap naar Turijn. Eerder bereikte Schuurs zelf al een akkoord met de club uit de Serie A. Daar wacht komende week de medische keuring, waarna de verdediger, die zondag tegen Groningen waarschijnlijk voor het laatst bij de selectie zit van Ajax, vrijwel zeker een contract voor vier jaar zal tekenen, met een optie voor nog een seizoen. Schuurs, die tot bijna honderd officiële duels kwam voor Ajax en drie landstitels veroverde in Amsterdam, krijgt Ahmetcan Kaplan als opvolger. De 19-jarige verdediger brak afgelopen seizoen door bij de Turkse kampioen Trabzonspor. Voor ongeveer 10 miljoen euro staat hij op het punt de overstap te maken naar de Nederlandse titelhouder. Daarvoor moet de transfer van Schuurs wel afgerond worden. Torino opende zaterdagavond de competitie met een 1-2 zege bij Monza.||https://www.parool.nl/sport/perr-schuurs-op-weg-naar-serie-a-ajax-mondeling-akkoord-met-torino~b8822fc1/
