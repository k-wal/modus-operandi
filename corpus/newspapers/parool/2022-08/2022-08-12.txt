2022-08-12||Genomineerden voor Ballon d’Or bekend: geen Messi, wel Haller, Van Dijk en uiteraard Benzema||Zoals verwacht staan er veel spelers van Real Madrid in de lijst. De ‘Koninklijke’ won zowel La Liga als de Champions League afgelopen seizoen en is met vijf spelers vertegenwoordigd. De Fransman Karim Benzema van Real Madrid is de grote favoriet. Liverpool levert zes spelers, waaronder de enige Nederlandse kanshebber Virgil van Dijk. Maar ook Robert Lewandowski, die volgens velen (waaronder Messi) een Gouden Bal was ontnomen in 2020 toen de prijs niet werd uitgereikt, is weer genomineerd. Sébastien Haller maakte vorig jaar zoveel indruk bij Ajax dat ook hij in de lijst is opgenomen. De spits uit de Ivoorkust staat inmiddels onder contract bij Borussia Dortmund. Omdat er vorige maand een kwaadaardige tumor bij Haller werd vastgesteld, is de kersverse aankoop enkele maanden niet inzetbaar voor de Duitse topclub. Ook Cristiano Ronaldo, die de prijs al vijf keer won, is nog in de race voor een zesde Gouden Bal. Onder de nieuwkomers nog Rafael Leão (hielp AC Milan aan de landstitel) en Christopher Nkunku (20 doelpunten en 13 assists voor Leipzig). Bij de vrouwen maakt Oranjespits Vivianne Miedema kans op de Gouden Bal voor beste speelster. De aanvalster van Arsenal maakte afgelopen seizoen 21 doelpunten in 33 duels. Op het EK moest Miedema twee groepsduels toekijken vanwege een coronabesmetting. In de verloren kwartfinale tegen Frankrijk deed ze wel weer mee. Er zijn twintig speelsters genomineerd. De prijs wordt voor de vierde keer uitgereikt. Ada Hegerberg (2018), Megan Rapinoe (2019) en Alexia Putellas (2021) zijn de vorige winnaars. In 2020 werd de prijs vanwege het coronavirus niet uitgereikt. Ryan Gravenberch is opnieuw genomineerd voor de Kopa Trophy, voorheen de Golden Boy Award. Dat is de prestigieuze prijs voor meest talentvolle voetballer op de Europese velden van afgelopen seizoen. Gravenberch, die deze zomer overstapte van Ajax naar Bayern München, is de enige Nederlander op de lijst van tien kanshebbers. Vorig jaar behoorden Gravenberch en Jurriën Timber tot de groep van twintig genomineerden. De Spanjaard Pedri won toen de prijs. Rafael van der Vaart was in 2003 de eerste winnaar van de Golden Boy Award. Na hem kregen onder anderen Wayne Rooney, Lionel Messi, Paul Pogba, Kylian Mbappé, Matthijs de Ligt (in 2018) en Erling Haaland de prijs.||https://www.parool.nl/sport/genomineerden-voor-ballon-d-or-bekend-geen-messi-wel-haller-van-dijk-en-uiteraard-benzema~b8fa8921/
2022-08-12||Trump onderzocht voor schending Spionagewet, FBI vindt topgeheime documenten op landgoed||Bij die doorzoeking werden documenten aangetroffen die als ‘topgeheim’ waren gemarkeerd. Daarvan is het de bedoeling dat ze ‘alleen beschikbaar zijn in speciale overheidsfaciliteiten’. Het landgoed van een oud-president is dat uiteraard niet. In totaal namen de FBI-agenten ongeveer twintig dozen met documenten mee, waaronder mappen met foto’s en een handgeschreven notitie waarop Trump gratie verleent aan Roger Stone, een bondgenoot van de voormalige president. Ook zouden de documenten informatie bevatten over de Franse president Emmanuel Macron. Onder de verzamelde geclassificeerde materialen bevonden zich vier sets uiterst geheime documenten, drie sets geheime documenten en drie vertrouwelijke documenten, zo meldt The Wall Street Journal. Topgeheim is het hoogste classificatieniveau dat de Amerikaanse overheid informatie kan geven, gevolgd door geheim en vertrouwelijk. Eén set was gemarkeerd met ‘Verschillende geclassificeerde/TS/SCI-documenten’, de afkorting voor uiterst geheime en gevoelige informatie. De inventaris bevatte niet meer details over wat er in de documenten staat. Agenten zochten onder meer naar geheime documenten over kernwapens. Het is niet bekend of dergelijke stukken zijn gevonden. De ongebruikelijke huiszoeking toont ‘de diepe bezorgdheid’ die bij regeringsfunctionarissen bestaat over de informatie die zich nog bij Trump bevindt en die mogelijk in verkeerde handen terecht kan komen. Trump vindt de beschuldiging dat hij illegaal geheime documenten over kernwapens in zijn bezit zou hebben onzin. Op zijn eigen sociale netwerk Truth Social noemt hij de kernwapenkwestie een ‘hoax’. Hij schrijft dat ‘een huiszoeking nergens voor nodig was geweest’, omdat hij de documenten zelf ook wel had willen overdragen. “Ze wilden graag politiek bedrijven en inbreken bij Mar-a-Lago,” aldus Trump, die vervolgens stelt dat er in zijn woning geen geclassificeerde documenten lagen omdat deze al ‘gedeclassificeerd’ waren door het Witte Huis. Experts betwijfelen dit, omdat daar een lang en formeel proces aan voorafgaat. De inval in de woning van de oud-president leidde deze week tot grote opschudding. Advocaten en aanhangers van Trump noemden de inval buiten proporties in vergelijking met andere zaken waarbij functionarissen in het Witte Huis officiële stukken wederrechtelijk meenamen of mailtjes wisten. De huiszoeking door tientallen FBI-agenten in Trumps landgoed Mar-a-Lago in Palm Beach werd goedgekeurd door de Amerikaanse minister van Justitie Merrick Garland. Die bevestigde dat de inval werd gedaan in een onderzoek naar documenten die Trump illegaal uit het Witte Huis mee zou hebben genomen. Het ministerie van Justitie vroeg een rechter in Florida vrijdag om het huiszoekingsbevel openbaar te maken, behoudens bezwaren van Trump. Dat is toegekend. De 76-jarige oud-president liet al weten dat hij vrijgave van het bevel niet zou blokkeren. Wel stelde hij dat hij het slachtoffer is van ‘ongekende politieke inzet van wetshandhaving’ door ‘radicaal-linkse Democraten’. Het ministerie van Justitie wijst erop dat Trump en zijn advocaten een kopie van het huiszoekingsbevel hebben ontvangen, evenals een ontvangstbewijs van de in beslag genomen documenten. De inhoud daarvan hadden ze ook uit eigen beweging met justitie kunnen delen.||https://www.parool.nl/wereld/trump-onderzocht-voor-schending-spionagewet-fbi-vindt-topgeheime-documenten-op-landgoed~b6896900/
2022-08-12||Schrijvers en politici reageren geschokt op aanslag Salman Rushdie: ‘aanslag op de vrijheid van literaire expressie’ ||Mizzi van der Pluijm is uitgever bij Pluim, de uitgeverij waar Rushdies nieuwste boek verschijnt. “Het is een verschrikkelijke gebeurtenis. Salman Rushdie is een man die literatuur, fantasie en creativiteit als belangrijkste middelen heeft.” Van der Pluim is al 33 jaar de Nederlandse uitgever van Rushdies werk, eerst bij uitgeverij Atlas Contact en nu bij Pluijm. De aanslag komt voor haar als ‘een schok’. Ze hoopt dat het goed gaat met Salman Rushdie. Sophie Zijlstra is voorzitter van PEN Nederland, de Nederlandse tak van de internationale schrijvers vereniging. Zij noemt de aanslag op Rushdie ‘verschrikkelijk’. “Dit raakt ons diep in het hart, deze aanslag op de vrijheid van meningsuiting en de vrijheid van literaire expressie. Ik vind het verschrikkelijk en als PEN Nederland leven wij mee met Salman Rushdie. Deze aanslag is alles waarvoor we bang waren. Dat zo’n daad gebeurt vanwege het vrije woord is onvoorstelbaar.” Schrijver Jamal Ouariachi interviewde Rushdie in november 2015 tijdens het literaire festival Crossing Border in Den Haag. Hij noemt het nieuws over de aanslag op Rushdie ‘afgrijselijk’. Adriaan van Dis, die in de jaren ‘90 voorzitter was van het Rushdie Defence Committee Nederland, reageert ontdaan. ‘Al die jaren, zonder vrijheid. Hij heeft het hier ontzettend moeilijk mee gehad’, memoreert hij een bezoek aan de bedreigde schrijver in Londen, in het AD. “Ik hoop echt dat Rushdie er weer bovenop komt.” Burgemeester Femke Halsema laat vanaf haar vakantieadres weten mee te leven met Rushdie. Ze schrijft dat ‘een onrechtvaardige terreurdaad op hem is gepleegd’. Ze haalt daarbij herinneringen op aan bezoeken van de Brits-Amerikaanse schrijver aan Amsterdam. “Geïnspireerd door jou is Amsterdam een huis geworden voor internationale dissidente kunstenaars.” Minister van Justitie Dilan Yesilgöz reageert geschokt op het nieuws dat de bekende schrijver Salman Rushdie is neergestoken in de Verenigde Staten. ‘Wat een verschrikking’ zegt ze. ‘Waar iedereen jarenlang voor vreesde komt helaas, ondanks alle maatregelen, uit.’ De minister leeft zeer met Rushdie en zijn familie mee. “Wat een klap voor hen en de rest van de vrije wereld.” Minister-president Mark Rutte veroordeelt de aanslag op Rushdie. Hij zegt dat zijn vrees is uitgekomen: ‘Salman Rushdie is neergestoken, terwijl hij gebruik maakte van zijn recht op vrijheid van meningsuiting’. De Britse premier Boris Johnson tweet dat hij ‘meeleeft met Rushdie en zijn geliefden’. Het Nederlandse parlementslid Pieter Omtzigt noemt de aanval ‘een verschrikkelijk gerichte aanslag’. Hij benadrukt in zijn tweet het recht op vrijheid van meningsuiting. Hij citeert uit een uitspraak van het Europees Hof voor de Rechten van de Mens, dat stelt dat meningen mogen ‘shockeren, verontrusten of kwetsen’.||https://www.parool.nl/wereld/schrijvers-en-politici-reageren-geschokt-op-aanslag-salman-rushdie-aanslag-op-de-vrijheid-van-literaire-expressie~baec8736/
2022-08-12||Actrice Anne Heche (53) na auto-ongeluk overleden||De Amerikaanse actrice liep ernstige hersenschade op als gevolg van een ongeluk waarbij ze met haar auto een woning inreed. De 53-jarige actrice lag al sinds maandag in coma. Heche wilde graag dat haar organen na haar overlijden zouden worden gedoneerd. Ze werd na haar ongeluk in leven gehouden om te bepalen of haar organen levensvatbaar waren. Heche reed vorige week in Los Angeles met haar auto een woning binnen. Het ongeluk veroorzaakte een brand en de actrice werd na de botsing in kritieke toestand naar het ziekenhuis gebracht. De politie van Los Angeles meldde eerder dat er sporen van verdovende middelen in haar bloed zijn aangetroffen. Heche werd begin jaren negentig bekend als actrice in de soap Another World. Ze was daarin te zien tot en met 1992. Later speelde ze in films als Donnie Brasco, Six Days Seven Nights en Wag the Dog. Voor haar rol in de tv-film Gracie’s Choice uit 2004 werd ze genomineerd voor een Emmy Award. Eind jaren negentig trok Heche veel media-aandacht vanwege haar relatie met Ellen DeGeneres. kort nadat de presentatrice uit de kast was gekomen. De twee gingen in 2000 na drie jaar uit elkaar. Op sociale media schreef DeGeneres vrijdag: “Dit is een verdrietige dag. Ik stuur al mijn liefde naar Annes kinderen, familie en vrienden.” Een jaar na het einde van haar relatie met DeGeneres trouwde Heche met cameraman Coleman Laffoon, met wie ze een zoon kreeg. In 2007 vroeg ze een scheiding aan, die twee jaar later definitief was. De actrice kreeg daarna een relatie met acteur James Tupper, met wie ze ook een zoon kreeg. De twee gingen in 2018 uit elkaar.||https://www.parool.nl/kunst-media/actrice-anne-heche-53-na-auto-ongeluk-overleden~b657da73/
2022-08-12||Medeplichtig aan terracide: ‘Het jaar van de doejong’ is een postapocalyptische parabel||Het eerste motto van het boekje, dat een klein jaar geleden nog exclusief bij het Duitse Fischer Verlag verscheen, is een uitspraak van Greta Thunberg. En in de postapocalyptische parabel die daarna volgt betoont John Ironmonger zelf zich een heuse schrijvende milieuactivist. Verteller is Toby Markham, die in de openingsscènes gedesoriënteerd ontwaakt in een vreemde omgeving, met een pijnlijk lijf. Onbekenden prikken met naalden in hem, mompelend over ‘weefselschade’. Geleidelijk aan wordt steeds meer duidelijk over Tony’s heden en verleden. In het verleden was hij een succesvolle hedgefondsinvesteerder, voorzien van privévliegtuig en veel te jonge trofeevriendin, die in 2009, op zijn zestigste, verongelukte tijdens een skitripje. Nu, decennia later, wordt de destijds in allerijl ingevroren Markham tot leven gewekt. Dat blijkt níét te gebeuren in een ziekenhuis, maar in een gevangenis. De mensen die hem omringen, met wonderlijke namen als Sunda Schubdier, Mauritius Parkiet en Veenhooibeestje, zijn juridisch assistenten, advocaten en openbaar aanklagers. Voor hij het weet moet hij zich tijdens een rechtszaak verdedigen tegen de beschuldiging van ‘medeplichtigheid aan terracide en genocide’, omdat hij vijftig jaar lang heeft meegewerkt aan ‘reductie van globale diversiteit’ en heeft ‘aangezet tot onomkeerbare massa-extinctie’. Standaardstraf: een langzame dood, waarbij een beul 31 dagen lang telkens één lichaamsdeel verwijdert. Subtiel is het woord niet. Voor deze hele literaire exercitie niet, eigenlijk. Neemt niet weg dat Ironmonger, van origine zoöloog, zijn boodschap over onze collectieve verantwoordelijkheid voor de planeet inkleedt in een onderhoudend en fantasievol verhaal, ook (of misschien vooral) geschikt voor jeugdige lezers. Aardige vondst is bijvoorbeeld dat de achternamen van zijn toekomstmensen een eerbetoon vormen aan uitgestorven diersoorten. Net als het feit dat Markhams verrassende passie, natuurfotografie, hem tot een bron van voor diezelfde mensen adembenemende anekdotes maakt. Een leerzame verhalenverteller, net als John Ironmonger zelf. O, en een doejong is een Indische zeekoe; met uitsterven bedreigd, uiteraard.||https://www.parool.nl/kunst-media/medeplichtig-aan-terracide-het-jaar-van-de-doejong-is-een-postapocalyptische-parabel~b5f54be0/
2022-08-12||‘Spookwoning’ Bert Haanstrakade gesloten na vondst volautomatisch wapen||De woning werd doorzocht naar aanleiding van een spookburgeractie, georganiseerd om te onderzoeken wie er in de woning verbleef. De feitelijke bewoner stond namelijk niet op het adres ingeschreven en was dus een zogenoemde spookburger. Tijdens het onderzoek werden in de woning zo’n 6000 euro contant geld gevonden en verschillende soorten drugs, waaronder ruim anderhalf kilo amfetamine. Daarnaast trof de politie ook twee vuurwapens aan: een volautomatisch vuurwapen en een handvuurwapen. Hoewel de bewoner van de woning meewerkte aan het onderzoek, is de gemeente van mening dat de aanwezigheid van een handelshoeveelheid drugs in een woning inbreuk maakt op de openbare orde, onder andere vanwege het gevaar van ripdeals. Daarnaast zijn er volgens de burgemeester verzwarende omstandigheden, namelijk de grote hoeveelheid aangetroffen drugs, de aanwezigheid van een som contant geld, de aanwezigheid van wapens, de aanwezigheid van munitie. Zij besloot daarom om de woning voor drie maanden te sluiten.||https://www.parool.nl/nederland/spookwoning-bert-haanstrakade-gesloten-na-vondst-volautomatisch-wapen~b16c77fd/
2022-08-12||Oud-judoka Henny Pleizier op 65-jarige leeftijd in zijn slaap overleden||Pleizier werd tijdens zijn sportcarrière Nederlands en Europees kampioen judo. Ook nadat hij een punt achter zijn sportieve loopbaan zette, bleef hij binnen het judo actief. Toen hij in de jaren tachtig naar Gein verhuisde, viel het hem op dat er maar weinig sportaanbod in de buurt was. Pleizier zag sporten als de basis van de opvoeding en het karige aanbod ging hem aan het hart. Daarom begon hij met het geven van sportlessen. Het liep geen storm: de eerste weken kwam niemand naar zijn lessen. Maar na te hebben geflyerd in de buurt, waren er binnen drie maanden ruim tachtig kinderen aan het ravotten in de zaal. Onder leiding van de judomeester gingen piepjonge judoka’s elkaar met groot enthousiasme te lijf. De vraag naar zijn groepslossen werd al snel te groot voor de locaties die hij had, dus besloot Pleizier zijn droom na te jagen: een eigen sportschool. In 1989 werd Sportcentrum Pleizier aan het Wisseloordplein geopend. Het sportcentrum groeide onder leiding van Pleizier, en later zoon Kaisan, uit tot een waar begrip in Zuidoost. Ruim 35 jaar bracht Pleizier buurtbewoners bij elkaar en liet hij ze sporten. Jong, oud, en alles daartussenin. Woensdag 10 augustus overleed Henny Pleizier onverwacht in zijn slaap, zo maakte zijn familie bekend. Hij werd 65 jaar.||https://www.parool.nl/nederland/oud-judoka-henny-pleizier-op-65-jarige-leeftijd-in-zijn-slaap-overleden~bea0d050/
2022-08-12||Sara Shawkat schreef een boek over de Irakese keuken: ‘Mijn moeder is de kubbeh queen’||“We maken kubbeh’t Mosul. In heel Irak kunnen mensen lekker koken, maar in Mosul in het noorden echt extreem goed. De vrouwen daar staan erom bekend dat ze om zes uur ’s ochtends opstaan om kubbeh te maken.” Kok en receptenschrijver Sara Shawkat (33) staat in de keuken van haar moeder in Oost. Ze is zojuist bij haar uitgever geweest om haar net verschenen kookboek Noomi op te halen. Een boek over herinnering, tradities en het afzetten daartegen. Ze wijdde een heel hoofdstuk aan kubbeh, volgens Shawkat Iraaks cultureel erfgoed. “Je hebt allerlei vormen en bereidingen, maar kubbeh zijn altijd gevuld. Soms lijken ze op een kroket, soms op dumplings – die eet je in soep of met yoghurtsaus. In andere Levantijnse landen gebruiken ze met name bulgur; in Irak heb je ook kubbeh met een korst van rijst of aardappel. Deze variant is met bulgur en geriesh, griesmeel van harde tarwe.” Shawkat doet die twee basisingrediënten in een kom en voegt er al knedend heet water bij. Als het graan genoeg water heeft opgenomen, kneedt ze er fijngemalen kalfsbiefstuk door. Voor de vulling mengt ze vet lamsgehakt met gesneden uien, zout, zwarte peper en geroosterde pijnboompitten. Het kostte Shawkat jaren van oefening voor ze alle kubbeh onder de knie kreeg. “Ik moest eerst mijn angst overwinnen, want Irakezen zijn er heel kritisch op. De kwaliteiten van een huisvrouw meet je af aan de dunheid van haar korst. En ik ben extra streng, want mijn moeder is een kubbeh queen. Hoe dun ik ze ook maak, zij vindt het bakstenen. Maar deze uit Mosul zijn goed te doen, want je maakt ze plat met een deegroller, niet met je handen” Wat zijn de smaken van de bij ons nog onbekende Irakese keuken? “Het ontbijt bestaat uit opgebakken restjes, met labneh, gestoofde bonen, tomaat, citroen en verse kruiden. Om vier uur eten Irakezen thuis stoofgerechten met rijst, van peulvruchten, groenten en een beetje lamsbouillon voor de smaak. Ik hoop dat mensen juist dat gaan maken, want het is goedkoop comfortfood dat ook makkelijk vegetarisch te maken is – de luxe zit ’m in de tijd en skills. ’s Avonds laat gaat iedereen aan de kubbeh, falafel en andere frituursels, met platbrood, ingelegde groenten en verse kruiden. Echt streetfood, al aten we dit toen ik klein was gewoon thuis. Mijn moeder spreidde eens in de zoveel tijd een groot zeil op de grond en dan gingen we snacks maken voor in de vriezer.” Shawkat werd geboren in Bagdad en kwam op haar zesde met haar ouders en broer via het Syrische Damascus naar Zwolle. “Irakees eten was voor mij iets voor thuis, niet om te delen met de rest van de wereld. Het was al moeilijk genoeg om erbij te horen.” Later ging ze psychologie studeren in Amsterdam. “Ik kom uit een academisch milieu, dus het was vanzelfsprekend dat ik naar de universiteit ging, al zat ik bij die studie totaal niet op mijn plek.” Ze viel wel als een blok voor Amsterdam. “Ik hou echt heel erg van deze stad, vooral van Oost. In de Javastraat voel ik me veilig. Ik loop met regelmaat in djellaba en op crocs naar de groenteboer: dat kan hier gewoon.” Shawkat hield altijd al van koken, maar bleef lang weg van de Iraakse keuken omdat ze die niet kon rijmen met haar feminisme. “Dan ging ik liever Frans of Japans koken, want dat vond ik cheffy en sexy. Daarnaast kon ik het geen plek geven toen ik nog worstelde met mijn identiteit in de Nederlandse samenleving. Irakees koken voelde te traditioneel ‘huisvrouwelijk’ en te erg gebonden aan een patriarchaal idee van het huwelijk. Als ik mijn vrienden iets Irakees liet proeven, koos ik kunafe, een dessert van engelenhaar met gesmolten kaas. Dat voelde safe, in tegenstelling tot stoofjes, die ik te ‘etnisch’ vond. Sinds Black Lives Matter is er veel veranderd, ook in mijn bewustzijn van mijn culturele identiteit. Ik merk dat er meer interesse is voor andere keukens en ik durf zelf meer ruimte in te nemen en mijn eigen stem te vinden.” Intussen rolt Shawkat het kubbehdeeg dun uit tussen twee stukken plastic. Ze drukt er wat lamsvulling op en dekt de plak af met nog een stuk deeg. “Opvallend is dat Iraakse kubbeh allemaal gevuld zijn met lamsgehakt. Zó saai. Je hebt een verfijnde lekkernij en dan beperk je die ontzettend. In Noomi staan daarom ook een kubbeh met garnaal en veganversies met groenten en linzen. Ik vind het niet duurzaam om een boek vol vlees te schrijven, maar ik wilde niet voor helemaal vegan gaan, want vlees eten is óók cultuur.” In Noomi staan traditionele recepten met uitgebreide tips en achtergrondinformatie, maar niet alleen dat. “Een boek met alleen omareceptjes past niet bij mij. Als je diep in een bepaalde keuken zit, kun je creatief worden met smaken. Zo wilde ik graag een fruitige saus maken. Dat werd een chutney van gedroogde limoen, dadels en specerijen, geïnspireerd op de Indiase kant van de Iraakse keuken. Shawkat kookt de stevig dichtgedrukte kubbeh in gezouten water. “Je kunt ze zo eten of eerst knapperig bakken in olie. En dan dippen in HP Sauce, héél populair in Irak – een overblijfsel van de jaren dat het land een mandaatgebied van Groot-Brittannië was (1920-1933). Ze zijn ook lekker met die chutney trouwens.” Ze geeft er tevens wat blaadjes basilicum bij. “Dat is heel Irakees: altijd verse kruiden en citroen bij gerechten serveren voor een zure, frisse smaak.” “Ik vind het natuurlijk heel leuk als Nederlanders straks kubbeh gaan maken, maar ik heb dit boek écht geschreven voor Irakezen in Nederland, zodat ze de gerechten van hun oma kunnen terugvinden. En zien dat een Irakees hier een boek heeft gemaakt. Dat zij weten dat ze er ook mogen zijn. Het heeft even geduurd voor ik me zo op de kaart durfde te zetten. Ik wilde juist niet de expert worden van iets waar ik toevallig mee geboren ben – Irakees zijn. Uiteindelijk kon ik er echter niet omheen.” Het idee voor een eigen boek werd een paar jaar geleden geboren toen Shawkat met haar zusje aan de telefoon zat. “Ik had net in de supermarkt een bakje couscous gezien, uit Noord-Afrika, falafel, uit het Midden-Oosten, feta, uit Griekenland... Ik zei: ‘Volgens mij moet ik een boek gaan maken en het echt anders doen, want ik ben het zat.’ Het kwam dus voort uit boosheid, maar ook uit liefde. Waarom is er geen interesse in echte, authentieke smaken? Waarom altijd dat oriëntalistische sfeertje waarin mensen ons allemaal op één hoop gooien en het hebben over ‘de Arabische keuken’? Dat slaat nergens op. In Marokko spreken ze Arabisch, maar koken ze niet Midden-Oosters, terwijl in het Midden-Oosten niet iedereen Arabisch spreekt.” “Er is veel ellende geweest in Irak, maar er is daar ook zoveel beschaving, schoonheid en cultuur ontstaan. En dat is nu ook onderdeel van Nederland. Ik wilde dat vertellen op een manier die het meest vertrouwd voelt en dat is niet door het te schreeuwen, maar door mensen mee te nemen in mijn keuken. Ik bedoel, proef deze kubbeh nou.” Sara Shawkat, Noomi, de keuken van Irak, Uitgeverij Fontaine, € 34, verschijnt 16 augustus||https://www.parool.nl/ps/sara-shawkat-schreef-een-boek-over-de-irakese-keuken-mijn-moeder-is-de-kubbeh-queen~b947c353/
2022-08-12||De zwaartekracht lijkt eindelijk vat te krijgen op Donald J. Trump||Op het parlementaire onderzoek naar de bestorming van het Amerikaanse Capitool had ik weinig hoop gevestigd. Ik knikte deemoedig wanneer ik Liz Cheney hoorde praten en gniffelde om de ironie van haar nieuwe rol als redder van democratie en rechtsstaat. Hier sprak immers een oerconservatieve Republikein, iemand die volledig achter het beleid van haar vader had gestaan. Haar vader, Dick Cheney, de gewezen vicepresident die het zelf ook niet bepaald nauw had genomen met het interpreteren van de grondwet, en die de Verenigde Staten twee rampzalige en onrechtmatige oorlogen in had gesleept, vol schendingen van mensenrechten, internationaal recht en privacywetgeving. Desondanks kon ik het waarderen dat Liz Cheney zich nu moedig, dwars door de interne weerstand binnen haar partij, opwierp als iemand die vastberaden was Trump verantwoordelijk te houden voor zijn daden. Maar ik maakte me geen illusies. Er was de afgelopen zes, zeven jaar al zo vaak beloofd dat een uitspraak of wandaad van Donald J. Trump tot zijn ondergang zou leiden, en elke keer opnieuw was gebleken dat de wetten van de zwaartekracht op deze man niet van toepassing waren. Dat wij te maken hadden met een sekte, vol blinde aanhangers die hun messias inderdaad nog zouden volgen wanneer hij, zoals hij eens beweerde, ‘iemand zou neerschieten op Fifth Avenue’. Gaandeweg had dit sektarische gedrag zich over de wereld verspreid. Ook hier leven inmiddels hele delen van de samenleving in parallelle werkelijkheden, waarin je met heel veel cognitieve dissonantie alleen nog maar ziet wat je wilt zien. Een ex die vol in de complotten zit vroeg me deze week of het echt waar was dat militairen door de Nederlandse straten marcheren om samenkomsten van mensen af te breken. Misschien moest ik haar vertellen dat mensen zich momenteel suf zoeken naar Lowlandskaartjes, maar wat zou het voor zin hebben? Zo is het ook met Trump. Het geloof van zijn miljoenen aanhangers in de man is onwrikbaar. En elke nieuwe onthulling begon inmiddels aan te voelen als de volgende voorspelbare plottwist van een Netflixserie die een paar seizoenen te lang was doorgegaan. Totdat deze week de FBI plots het huis van de oud-president binnenviel. Volgens The Washington Post had Trump onrechtmatig staatsgeheimen mee naar huis genomen, documenten over kernwapens. Natuurlijk schreeuwde kamp-Trump moord en brand, riepen ze dat het allemaal politiek gemotiveerd was, en dat de minister van Justitie, Merrick Garland, vast te laf was om het huiszoekingsbevel openbaar te maken. Maar Garland gaf een korte persconferentie waarin hij precies dat deed. Het was zijn rationele, juridische en feitelijke benadering, ontdaan van de gangbare zelfgenoegzaamheid waarmee progressieven Trump doorgaans te lijf gaan, die mij hoopvol stemde. Garland weigert zich op het hijgerige terrein te begeven waar Trump mensen zo graag heen sleept, omdat hij daar nu eenmaal elke tegenstander de baas is. Nee, hier werd geen sentimenteel circus opgevoerd, hier werd de wet gehandhaafd. Het mooie van de wet is dat meningen en emoties er weinig toe doen. Nu lijkt de zwaartekracht zowaar dan toch eindelijk alsnog zijn werk te doen. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/de-zwaartekracht-lijkt-eindelijk-vat-te-krijgen-op-donald-j-trump~b392ce1c/
2022-08-12||‘1900 storingen op treintraject Amsterdam Centraal-Schiphol in elf jaar’||De verbindingen met Schiphol staan zesmaal in de top tien met de meeste treinstoringen van de afgelopen elf jaar, stelt de Volkskrant op basis van eigen onderzoek. Het traject Amsterdam Centraal–Schiphol is koploper. In totaal waren er op dit stuk spoor bijna 1900 incidenten, gemiddeld ongeveer een per twee dagen. Ook op de trajecten tussen Schiphol en Amersfoort, Leiden, Rotterdam, Utrecht, Breda en Lelystad Centrum zijn vaak vertragingen. De Schipholtunnel is mede debet aan het ontstane oponthoud. Zo gingen tot 2017 brandmelders vaak af na ‘kleine, relatief ongevaarlijke incidenten’. Dit jaar zijn er in totaal al 3.483 landelijke storingen geweest op het spoor, schrijft de Volkskrant. Zo reden er minder treinen dan normaal dankzij onder meer personeelstekorten bij de NS, computerproblemen en de uitval van medewerkers door corona. Er waren zelfs enkele dagen waarop landelijk het treinverkeer was gestremd. Op zondag 3 april lag het treinverkeer een halve dag stil, nadat het ICT-systeem dat machinisten en conducteurs aan de juiste trein koppelt er rond het middaguur uit vloog. In juli was de hitte een van de oorzaken dat treinen uitvielen. Als de ontwikkeling in de rest van het jaar op dezelfde voet verder gaat, komt het aantal storingen in de buurt van het recordjaar 2019. Vlak voordat de coronapandemie toesloeg, kregen de NS en de reizigers bijna 6000 ‘ongeplande aanpassingen aan de dienstregeling’ voor de kiezen.||https://www.parool.nl/nederland/1900-storingen-op-treintraject-amsterdam-centraal-schiphol-in-elf-jaar~bb21047b/
2022-08-12||Dalend waterpeil in de Rijn geeft problemen voor goederenvervoer binnenvaart||Het binnenvaartbedrijf Contargo kan door lage waterstanden geen containers meer vervoeren over een groot deel van de Rijn in Duitsland. Bij het plaatsje Kaub zakt het waterpeil waarschijnlijk tot onder de 40 centimeter, waardoor de schepen van de containervervoerder niet meer veilig kunnen varen over het gedeelte van de rivier tussen Bonn en Basel. Het Duitse bedrijf, dat ook een kantoor in Zwijndrecht heeft, vervoert jaarlijks zo’n 2 miljoen containers vanuit West-Europese zeehavens. Naar Duitsland, maar ook naar andere bestemmingen verder landinwaarts. Het bedrijf vormt daarmee een link tussen de havens van Rotterdam, Amsterdam en Antwerpen en het Europese achterland. Contargo meldt dat het een deel van de containers nu via het spoor wil vervoeren, maar de capaciteit is hier lang niet groot genoeg om alles te vervoeren. Klanten die de kosten voor de vertraging op het bedrijf willen verhalen, krijgen nul op het rekest. Contargo zegt bij waterstanden onder een bepaalde grens niet aansprakelijk te zijn voor vertragingen. Door de lage waterstanden is het goederenvervoer via de binnenvaart al langer lastig. Schepen kunnen minder vervoeren om niet te diep te liggen. De druk op de Nederlandse binnenvaart was al groot door de grote vraag naar kolen, het vertrek van grote schepen naar Oost-Europa om Oekraïens graan te vervoeren en verstoringen door de coronapandemie. Dat is een groot verschil met 2018, toen door droogte ook al minder water in de rivieren stond. Ook in de haven van Rotterdam zorgen de lage waterstanden voor extra moeilijkheden, maar het is niet zo dat alles stil komt te liggen. De grote containerterminal ECT laat weten dat er per binnenvaartschip minder containers geladen en gelost kunnen worden, maar dat de afhandeling nog wel doorloopt. Maira van Helvoirt van branchevereniging Koninklijke Binnenvaart Nederland legt uit dat het ook bij een waterpeil onder de 40 centimeter, wat overigens niet de daadwerkelijke diepte aanduidt, in principe nog mogelijk is om verder te varen. Ook ligt het Roergebied, voor de Duitse industrie erg belangrijk, nog voor Kaub. Maar voor grotere schepen betekent het wel dat ze, afhankelijk van hun grootte, slechts een derde tot een zesde van hun maximale laadruimte kunnen vullen, willen ze voorbij Kaub komen. “Even los van wat het betekent voor de binnenvaart, we moeten ook kijken naar het grotere belang van de sector. Het is een efficiënte manier om te vervoeren. Je moet er niet aan denken dat al die goederen over de weg vervoerd worden. Maar bij te weinig laadruimte zal een deel van die lading mogelijk toch over de weg vervoerd moeten worden.” Van Helvoirt vreest ook dat door de problemen productieprocessen bij afnemers in het geding komen. In Duitsland is dat in sommige gevallen al zo. Energieconcern Uniper kan bijvoorbeeld zijn elektriciteitscentrales niet van genoeg kolen voorzien om deze op volle kracht te laten draaien.||https://www.parool.nl/nederland/dalend-waterpeil-in-de-rijn-geeft-problemen-voor-goederenvervoer-binnenvaart~b670f116/
2022-08-12||Oppositie heeft haast, maar coalitie broedt nog op extra compensatie koopkracht: ‘dit kost gewoon tijd’ ||De nood is hoog. Prijzen in de supermarkt stijgen gigantisch, het afgelopen jaar gemiddeld met ruim 18 procent. De energiefactuur kan zomaar stijgen van 2000 per jaar naar 6500 euro, ondertussen merken huisartsen dat geldstress leidt tot gezondheidsproblemen. Dus is het alarmfase één en moet het kabinet de zomerpauze staken, vindt onder meer PVV-leider Geert Wilders. “Veel mensen redden het financieel echt niet meer, alles wordt duurder. Ik wil niet langer wachten, ik wil nu actie.” De coalitie van VVD, D66, CDA en ChristenUnie vraagt nog wat meer geduld, het oppositieverzoek om een spoeddebat over ‘de koopkrachtcrisis’ blokkeren ze. Volgens de ijzeren Haagse agenda richting Prinsjesdag wachten de regeringspartijen eerst op de meer precieze doorrekeningen over de financiële situatie per inkomensgroep. Die CPB-raming komt volgende week vrijdag. Pas daarna is een besluit mogelijk, stelt onder meer ChristenUnie-leider Gert-Jan Segers: “Zonder nieuwe cijfers over de koopkracht en zonder nieuwe kabinetsvoorstellen zou een debat volgende week een onmachtig debat worden dat niemand echt verder helpt,” twittert Segers. Dus is het ‘raadzamer’ om in september over ‘echte plannen te debatteren’, vindt hij. Lees verder na de tweet Ook andere coalitiepartijen zitten op die lijn. Ze benadrukken dat het kabinet voor de zomer al een eerste ‘pleister’ kon plakken met een pakket van 6 miljard euro, huishoudens met de laagste inkomens krijgen 1300 euro. Wel is er meer nodig omdat veel regelingen dit jaar weer aflopen, erkent Segers, die het heeft over ‘extra stappen’ die genomen zullen worden. Ook andere coalitiebronnen gaan ervan uit dat er meer hulp komt om het ongekende welvaartsverlies zoveel mogelijk te dempen. “Voor dit lopende jaar is de speelruimte heel beperkt,” meldt een ingewijde. Veel regelingen zijn ingewikkeld om nu nog snel op te tuigen, via gemeenten zou er nog wel wat mogelijk zijn, ook werkgevers en werknemers kunnen afspraken maken over extra vergoedingen. “Dat zag je ook voor de zomer bij Schiphol, waar tamelijk snel extra loon voor de bagagemedewerkers geregeld werd. Zoiets kan: de laagste schalen in een bedrijf kunnen harder stijgen, afspraken over incidentele tegemoetkomingen kunnen worden gemaakt.” Maar de bal daarvoor ligt vooral bij werkgevers. De politiek is vooral aan zet voor regelingen in 2023. Donderdag spraken de fractieleiders van de coalitie – Sophie Hermans (VVD), Jan Paternotte (D66), Pieter Heerma (CDA) en Gert-Jan Segers (ChristenUnie) – al een eerste keer over de koopkrachtproblemen, komende week gaat het overleg verder. De coalitie wil liefst ‘zo precies’ mogelijk compenseren. Extra geld om de inflatiepijn voor huishoudens te verzachten zou kunnen komen via een extra taks op vermogen of een ‘solidariteitsheffing’ voor grote bedrijven in sectoren die megawinsten maken. Maar daarover is nog geen politieke consensus, ook is onduidelijk hoe juridisch en technisch haalbaar zo’n heffing is: “Dit kost gewoon tijd.” Veel te veel tijd, oordelen oppositiepolitici ondertussen. “Waar in andere landen volop crisismaatregelen worden genomen", liet SP-leider Lilian Marijnissen weten, “en profiteurs van de crisis extra belasting moeten betalen en energiebedrijven genationaliseerd worden, kijkt dit kabinet weg. Onverantwoord.” Caroline van der Plas (BBB) benadrukt dat ‘veel Nederlanders niet kunnen wachten’.||https://www.parool.nl/nederland/oppositie-heeft-haast-maar-coalitie-broedt-nog-op-extra-compensatie-koopkracht-dit-kost-gewoon-tijd~ba981865/
2022-08-12||Gemeente laat geldautomaten bij woningen ongemoeid ondanks angst voor plofkraken||Wel heeft de gemeente de problematiek rondom de veiligheidsaspecten van geldautomaten in de gevel bij het Rijk aangekaart. ‘We zijn momenteel in gesprek met het ministerie van Justitie en Veiligheid om de veiligheid te bespreken,’ laat een woordvoerder van de gemeente weten. De afgelopen maand werd Amsterdam opgeschrikt door drie plofkraken. Geldautomaten in Oost en Osdorp werden met explosieven opgeblazen, met in twee gevallen grote schade aan de omringende panden als gevolg. Bovenbewoners op het Beukenplein en aan Tussen Meer moesten korte tijd hun huis uit. Het weghalen van bestaande geldautomaten bij woningen kan niet zo gemakkelijk, laat de gemeente weten. De stad heeft, aldus de woordvoerder, te maken ‘met oude verkregen rechten – de automaten zijn vergund – en een grondslag om die vergunningen in te trekken, is niet aanwezig: kans op een plofkraak is geen intrekkingsgrond.’ De gemeente ontvangt ‘weleens’ signalen van bewoners die zich zorgen maken over een geldautomaat in een gevel waar zij wonen. Zo zijn er zorgen geuit over geldautomaten aan de Jodenbreestraat in het centrum en na de plofkraak op het Beukenplein. Bij dergelijke signalen nemen de veiligheidscoördinator en de buurtregisseur contact op met de bewoners, aldus de gemeente. De veiligheidscoördinator van stadsdeel Oost zou inmiddels contact met de winkelier en de bewoners hebben. De gemeente zegt eerder met Geldmaat, het bedrijf dat de automaten aanlegt, te hebben gesproken over de veiligheid van omwonenden en over oplossingen als het bevorderen van inpandige geldautomaten. Voor het plaatsen van nieuwe geldautomaten moeten ondernemers of pandeigenaren een omgevingsvergunning aanvragen voor een gevelwijziging. Een geldautomaat moet in het bestemmingsplan passen. Het risico op plofkraken vormt, aldus de gemeente, geen weigeringsgrond voor een omgevingsvergunning. Bewoners kunnen tegen deze vergunning bezwaar maken.||https://www.parool.nl/amsterdam/gemeente-laat-geldautomaten-bij-woningen-ongemoeid-ondanks-angst-voor-plofkraken~bec814ad/
2022-08-12||Genderneutrale Italiaanse schoenen bij Crafted Society in de Negen Straatjes||In een hoekpand aan het Singel kun je sinds kort terecht voor 100 procent Italiaanse mode. Eigenaresse Lise Bonnet (42) hekelt de hedendaagse fast fashion. En dan kun je uit protest wel met verf gooien, zegt ze, maar ‘je kunt ook op een positieve manier je bijdrage leveren.’ Vandaar dat ze met haar partner Martin Johnston (48) modemerk Crafted Society begon. Met lage marges en directe verkoop wordt een goede prijs-kwaliteitverhouding gegarandeerd. In het assortiment vind je essentiële garderobeklassiekers, geproduceerd door Italiaanse ambachtslui. Bonnet: “Veruit de meeste zijn de gepensioneerde leeftijd allang gepasseerd, het zijn echte vakmensen met levenslange ervaring.” Na een pop-upstore aan de Prinsengracht openden ze onlangs een vaste vestiging in de Negen Straatjes – met aan de muur portretten van de Italiaanse vervaardigers. Je kunt er onder andere terecht voor handgemaakte schoenen, hoeden en tassen. Zoals de witte, leren schoen Nesto (€335), vernoemd naar maker Ernesto Nasini (80) uit Fermo. Of kies voor de luxe kasjmieren deken Albertina (€1250), eveneens vernoemd naar zijn vervaardiger. Leuk detail: er zitten 365 kleuren in verweven, één voor elke dag van het jaar.” Crafted Society denkt niet in hokjes: alles is genderneutraal. Bonnet: “Ik wil niet zeggen: dit is voor mannen of dit is voor vrouwen, iedereen moet vooral dragen waar die zich goed in voelt.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/genderneutrale-italiaanse-schoenen-bij-crafted-society-in-de-negen-straatjes~bc0902cc/
2022-08-12||Geconcentreerder werken na een microdosering truffels ||“Soort van. Het zijn psilocybine truffels die in de grond groeien, terwijl paddenstoelen bovengronds groeien. Een klein verschil, maar volgens de Nederlandse wet mogen we wel de truffels verkopen, maar geen paddo’s.” “Dat je een heel lage dosering psychedelica gebruikt. Het is niet de bedoeling dat je gaat trippen, want dan kun je niet meer functioneren, je voelt hooguit wat lichte effecten: je wordt creatiever, zit lekkerder in je vel, werkt geconcentreerder, bent meer gefocust...” “Ik was marketeer, net als een vriend van me, Gino Taselaar. Tijdens corona hadden we niet veel meer omhanden. Ik dacht: laat ik iets doen wat dicht bij me staat. Dat werd dit, want dit mocht, en kon. We denken dat dit soort psychedelica de komende tien jaar heel groot gaat worden.” “Al een aantal jaar, en dan een keer of drie, vier per jaar een maandje lang. Om me beter te kunnen concentreren en wat creatiever te zijn.” “Nee, juist niet. Een dag wel, twee dagen niet, en na maximaal twee maanden stop je er weer een tijdje mee. We bieden de abonnementen juist aan zodat je heel precies kunt doseren. Precies naar je eigen wensen, volgens jouw schema, wanneer jij het nodig hebt.”||https://www.parool.nl/ps/geconcentreerder-werken-na-een-microdosering-truffels~b7636ce1/
2022-08-12||Vakbonden slaan handreiking NS af, bereiden acties en stakingen voor||Vakbonden bereiden acties en mogelijke stakingen voor bij de Nederlandse Spoorwegen. Vorige week kwamen FNV Spoor, CNV Vakmensen en de VVMC met een ultimatum in conflict met de NS. De vakbonden wezen het cao-aanbod van NS af en een spoorstaking leek onafwendbaar. Vrijdagmiddag liep het ultimatum af, maar de NS kwam niet tegemoet aan de eisen voor een nieuwe cao. Het openbaarvervoersbedrijf zelf zei eerder teleurgesteld te zijn in de opstelling van FNV, CNV en VVMC en dreigde met een rechtszaak om stakingen te voorkomen. Zouist heeft de NS-top een brief ontvangen waarin staat: ‘Wij moeten constateren dat u niet tegemoet komt aan onze eisen. Helaas moeten we tot onze spijt concluderen dat we nog steeds uit onderhandeld zijn en dat acties rechtmatig zullen zijn.’ Onder acties verstaan de spoorvakbonden onder meer werkonderbrekingen en stakingen die mogelijk ook de dienstverlening richting reizigers kunnen raken. Die term ‘rechtmatig’ is een reactie op een dreigement in de NS-brief. Daarin staat dat de aangekondigde acties ‘onrechtmatig’ en ‘voorbarig’ zouden zijn. Dit kan betekenen dat de vervoerder naar de kortgedingrechter gaat om spooracties te laten verbieden, mochten de bonden helemaal niet meer aan tafel willen komen. De vervoerder zit in een moeilijke financiële situatie en wijst de bonden erop dat hun eisen leiden tot een loonsverhoging van maar liefst 20 procent. De vakbonden hebben een veel hogere looneis neergelegd dan is voorzien in twee voorstellen die de vervoerder vooralsnog op tafel heeft gelegd. “De eisen van de vakbonden verschillen bovendien en zijn, ook in de uitvoering, niet altijd maakbaar,” aldus de NS. De NS wijst erop dat eventuele acties zeer schadelijke gevolgen kunnen hebben, niet alleen voor NS maar ook voor een groot aantal derde partijen, waaronder reizigers. “Een groot aantal (kwetsbare) reizigers is voorts voor het dagelijks vervoer afhankelijk van treinverkeer.” Ook zou het ‘stevige gevolgen’ hebben als een aantal kritische verkeersaders wordt stilgelegd, staat er. Het is nog niet duidelijk wanneer de vakbonden een definitieve beslissing over de te voeren acties nemen. Een woordvoerder van FNV noemde de kans op stakingen groot. Volgens CNV is de actiebereidheid onder NS-personeel groot. “Zowel rijdend personeel als medewerkers in het onderhoud, op kantoor, de stations en bijvoorbeeld planners, willen nu eindelijk wel eens gewaardeerd worden door hun werkgever.”||https://www.parool.nl/nederland/vakbonden-slaan-handreiking-ns-af-bereiden-acties-en-stakingen-voor~be706d7f/
2022-08-12||Ajax waarschijnlijk met Brobbey tegen FC Groningen: ‘Hij is een echte spits’||Trainer Alfred Schreuder wilde zijn opstelling voor het eerste thuisduel van zijn ploeg in de nieuwe competitie nog niet prijsgeven. Maar afgelopen zaterdag zag hij zijn team pas afstand nemen van Fortuna Sittard nadat Brobbey was ingevallen en Dusan Tadic als aanvallende middenvelder was gaan spelen. “Pas toen ging het tempo omhoog en kregen we veel kansen,” zei hij. Binnen een kwartier werd duidelijk dat Brobbey veel veelzijdiger is dan de aanvoerder van de Amsterdammers. De spits loerde continu op zijn kans en koos positie voor de goal, terwijl Tadic zich meer liet uitzakken. Brobbey is echter nog niet voldoende fit voor een hele wedstrijd. “Ik had hem het liefst eerder erbij gehad, omdat hij nu toch weer een lichte achterstand heeft,” zei Schreuder na Brobbey’s comeback in Oostenrijk. “Zijn power, zijn kracht... Er gebeurt wat als hij op het veld staat. Hij krijgt niet voor niets nummer 9. We hebben het volste vertrouwen in hem.” Tegen Groningen lijkt Brobbey vanaf het eerste fluitsignaal de kans te krijgen. “Misschien verklap ik nu te veel, maar hij moet nu wel langer dan 45 minuten gaan spelen. Hij is ook een echte spits. Die heb je soms nodig tegen defensieve ploegen,” zei Schreuder, die beseft dat hij ruim in zijn aanvallers en middenvelders zit. “Ik zal vaak goede spelers en grote namen teleur moeten stellen,” zei hij. “De concurrentie voorin en op het middenveld is toegenomen. Maar die keuzes horen bij mijn werk. Het is ook een enorme luxe.” Calvin Bassey is geschorst voor het duel met FC Groningen. De nieuwe Mexicaanse rechtsback Jorge Sánchez is nog niet speelgerechtigd.||https://www.parool.nl/sport/ajax-waarschijnlijk-met-brobbey-tegen-fc-groningen-hij-is-een-echte-spits~b871518d/
2022-08-12||Overlast op het strand: politie verricht aanhoudingen voor verboden wapens en drugshandel||Deze week bleek nog dat het ondanks het prachtige zomerweer opvallend rustig is in Scheveningen. Sterker nog: zelden is het in de zomer zo leeg geweest op het strand van de grootste en bekendste badplaats van Nederland. Toch zorgt dat er niet voor dat de overlast aan de kust verdwenen is. De politie heeft de afgelopen weken meerdere keren opgetreden rond de boulevard en het strand. Zo hielp de politie veel bezoekers die onwel waren geraakt door de hitte. Er is deze zomer naast de strandpost van de politie ook een extra EHBO-post geplaatst om snel te kunnen handelen. Vorige maand overleed er nog een strandgast op een strandbed van restaurant De Waterreus. De inzet van hulpdiensten mocht toen niet meer baten. Ook werkt de politie nauw samen met de Koninklijke Nederlandse Redding Maatschappij (KNRM) als mensen op zee in de problemen komen, zogeheten drenkelingen. Zo kwamen de afgelopen weken meerdere meldingen van ‘personen te water’ binnen bij de politie. Ook wordt er dagelijks gecontroleerd op personen die op het strand of zelfs op terrassen van strandtenten overnachten. Deze week kregen zeven ‘strandslapers’ nog een boete, twee weken geleden werden maar liefst dertig boetes uitgedeeld. Eén van de redenen dat de politie optreedt tegen de strandslapers is vanwege gevaarlijke situaties die kunnen ontstaan. Het strand wordt ‘s ochtends namelijk schoongeveegd door tractoren, die een ‘slaper’ zomaar over het hoofd zouden kunnen zien. “Met alle gevolgen van dien.” De politie meldt verder dat het meerdere personen heeft aangehouden in Scheveningen in verband met verboden wapenbezit. Op beelden die de politie deelt is onder meer te zien dat er een groot mes in beslag is genomen. Ook zijn er meerdere aanhoudingen verricht vanwege handel in soft- en harddrugs. Tot slot treedt de politie ook nog steeds op langs de kust tegen overlastgevende personen. Daarbij is alcohol ‘vaak de boosdoener’, aldus de Scheveningse politie. “De lijst is natuurlijk nog veel langer. En verschillende soorten overlast zijn bij ons bekend. Waar mogelijk treden wij dan ook op of geven wij de hulp aan hen die dat behoeven, zoals dat zo mooi heet.”||https://www.parool.nl/nederland/overlast-op-het-strand-politie-verricht-aanhoudingen-voor-verboden-wapens-en-drugshandel~b3a4db96/
2022-08-12||De onstuitbare opmars van BeReal – jij een kijkje in mijn leven, ik een kiekje van het jouwe||Rond elf uur ’s ochtends licht het telefoonscherm van Lien van Rossem (21) op. ‘2 minutes left to capture a BeReal and see what your friends are up to,’ luidt de melding, met enkele uitroeptekens erachter. De pedagogiekstudent twijfelt geen moment en maakt een foto van zichzelf en van haar uitzicht. Al snel stromen meerdere foto’s binnen, Van Rossem scrolt er in een paar seconden doorheen. “De melding is best vroeg vandaag,” zegt ze. De app BeReal, door de makers ‘anti-Instagram’ genoemd, meldt gebruikers één keer per dag dat het tijd is om ‘echt te zijn’. Het tijdstip waarop dit gebeurt verschilt per dag, maar is voor elke gebruiker hetzelfde. Vervolgens gaat een timer lopen en heb je twee minuten de tijd om de foto te maken. Je kunt maar één foto per dag plaatsen. “Zodra ik de melding krijg, open ik de app en maak ik een foto,” zegt Van Rossem. Sinds het installeren van BeReal, zo’n drie maanden geleden, heeft ze nog geen dag overgeslagen. Het maakt haar niet uit hoe ze erop staat, omdat de foto toch alleen maar wordt gezien door vrienden. “Je ziet je vrienden ineens in een andere setting, zoals op het werk of in de sportschool,” zegt ze. “Je krijgt een beter beeld van waar ze dagelijks mee bezig zijn.” Jerom Groenewegen (22) gebruikt de app sinds mei en zegt dat hij BeReal vooral gebruikt ‘voor een overzicht van wat je de afgelopen weken hebt gedaan, omdat de app elke foto van jezelf opslaat.’ Uniek aan BeReal is dat de app tegelijkertijd een foto maakt met de camera’s aan de voor- én achterkant van de telefoon. Zo zien je vrienden jou én wat jij op dat moment ziet. Het is dus zien en gezien worden – en beide tegelijk delen met vrienden. Nadat je de foto hebt gemaakt, kun je hem niet bewerken met filters of er tekst bij zetten zoals op Snapchat of Instagram. “Sommigen maken een foto als ze in bed zitten of voor de televisie hangen. Dat is echt,” vindt Van Rossem. “Op bijvoorbeeld Instagram draait het vooral om het perfecte plaatje; mensen delen daarop alleen hun mooie momenten. Op BeReal zie je het echte leven, niets is bewerkt.” De laatste paar maanden groeit de app flink in Nederland. Marktonderzoeker SensorTower laat zien dat hij in januari dit jaar nog maar 4100 keer werd gedownload, maar in juni 324.000 keer. Intussen zijn er meer dan een miljoen BeReal’ers in Nederland. Trendanalist Sander Duivestein (50) ziet een aantal redenen voor de populariteit: “In zekere zin is het back to basics, zoals Instagram ooit is begonnen, op het moment zelf een foto maken en met een kleine groep mensen delen.” Verder heeft de pandemie volgens de trendanalist meegespeeld. “Mensen zaten zich thuis te vervelen en zochten iets nieuws en dat was deze app.” Toch is de app niet zo spontaan als de naam doet lijken: je mag de foto opnieuw maken en die twee minuten zijn ook niet heilig. Wel vermeldt BeReal het aantal pogingen dat je hebt ondernomen, respectievelijk hoeveel uur ‘te laat’ je de foto hebt ingestuurd. Die informatie zien je vrienden ook. Zo lijkt de app zijn gebruikers op te roepen zo ‘real’ mogelijk te zijn, zonder dit echter aan ze op te leggen. De timer van twee minuten is een stimulans om direct te posten, maar is niet bindend. Wel is het zo dat gebruikers de foto's van hun vrienden pas kunnen zien als ze zelf ook hebben gepost. Het doet denken aan het ‘like for like’-tijdperk van Hyves: als jij mijn foto liket, like ik de jouwe. BeReal houdt het ‘foto voor foto’-principe aan: jij een kijkje in mijn leven, ik een kiekje van het jouwe. Dat sommige gebruikers met de spontaniteit aan de haal gaan, ziet Lien van Rossem ook. “Laatst had ik een feestje. Bijna iedereen die daar was, had een paar uur gewacht met BeReal, zodat ze de foto’s met hun vrienden konden maken. Dat is jammer, dan gebruik je de app verkeerd.” Ook Jerom Groenewegen ziet in zijn omgeving dat mensen wachten met het maken van foto’s. Dat doet hij zelf ook, geeft hij toe. “Als ik al drie dagen een zelfde soort foto heb, waarop ik bijvoorbeeld op de bank hang of achter de laptop zit, wacht ik toch liever even.” Trendanalist Duivestein stelt dat we altijd een bepaalde rol spelen, ook op sociale media. “De naam BeReal is mooi, maar het is niet echt. Geen enkele foto is dat.” Groenewegen denkt dat het vooral ‘een vakantieding’ is. “In de zomer is iedereen alleen maar leuke dingen aan het doen. Dat wil je dan ook delen met je vrienden. Ik ben benieuwd of de app nog populair is als iedereen weer bezig is met werk of studie.” Sander Duivestein denkt dat de app wel degelijk langer populair zal blijven: “Het leven krijgt steeds meer de vorm van voor de pandemie, maar BeReal groeit nog altijd. De app is aan de ene kant rebels, omdat hij inhaakt op het groeiende verzet tegen Instagram, maar aan de andere kant puur natuur door het authentieke en ongefilterde.”||https://www.parool.nl/ps/de-onstuitbare-opmars-van-bereal-jij-een-kijkje-in-mijn-leven-ik-een-kiekje-van-het-jouwe~b7432812/
2022-08-12||Gesprekken met Ihattaren en Ajax lopen nog: ‘We zijn een ander traject ingegaan’||“Ik kan er verder niet al te veel over zeggen,” zei trainer Alfred Schreuder in de aanloop naar het thuisduel van zondag met FC Groningen. “De gesprekken met hem lopen nog. Dat is het enige dat ik gehoord heb. Ik heb hem begin deze week kort gesproken via WhatsApp. Ik houd goed contact met die jongen.” Ajax heeft de oud-speler van PSV ondanks zijn rentree op De Toekomst geen rugnummer gegeven. Hij traint vooralsnog individueel en is bezig aan zijn zoveelste inhaalslag. Ajax had het liever anders gezien. De club ervaart, in navolging van PSV en zijn eerdere spelersbegeleiders, hoe lastig het is vat op hem te krijgen. “Ik was in het begin heel enthousiast over hem,” zei Schreuder vrijdagmiddag. “Ik ben nog steeds wel enthousiast, maar we zijn nu een ander traject ingegaan. Het is afwachten, maar het staat buiten kijf dat hij een fantastische speler is.” De hoofdtrainer van Ajax zei niet precies te weten wat er exact met de 20-jarige Ihattaren aan de hand is. Hij ging enkele weken geleden niet mee op trainingskamp naar Oostenrijk, volgens Ajax omdat hij niet fit was. De Telegraaf meldde echter dat Ihattaren afwezig was vanwege bedreigingen uit het criminele milieu als gevolg van zijn relatie met een jonge vrouw. Veiligheidsexperts zouden het daarom niet verantwoord hebben gevonden om hem op de club te laten komen. Ajax, de politie en de zaakwaarnemer van Ihattaren willen nog niet uitgebreid reageren op dat bericht. Volgens de Telegraaf onderhoudt Ihattaren ook nauwe contacten met grote criminelen. Het is Schreuder opgevallen dat er tegenwoordig meer voetballers met criminaliteit in aanraking komen dan in de tijd dat hij zelf nog op het veld stond. “Maar dat heeft niet met de voetballerij te maken,” zei hij. “Dit is een maatschappelijk probleem. Ik ben hier om over Ajax te praten, maar volgens mij moet er harder worden gestraft.” Schreuder was niet verrast toen afgelopen week het bericht naar buiten kwam dat Dusan Tadic in de nacht van 27 juli op 28 juli vlak bij zijn huis in Amsterdam-Zuid is opgewacht door twee overvallers. De Serviër wist na een worsteling aan zijn twee belagers te ontkomen. “Ik heb hem de volgende dag meteen gebeld”, zei de trainer van Ajax. Natuurlijk is het verschrikkelijk wat er is gebeurd. Maar het gaat eigenlijk heel goed met hem. Ik ken Dusan al heel lang, hij is een ongelooflijke winnaar en een vechter. Hij vertelde dat ik me geen zorgen moest maken en dat hij gewoon kan spelen.”||https://www.parool.nl/sport/gesprekken-met-ihattaren-en-ajax-lopen-nog-we-zijn-een-ander-traject-ingegaan~b9421b31c/
2022-08-12||Tekenaar Jean-Jacques Sempé (1932-2022) maakte met Le Petit Nicolas zijn eigen rotjeugd goed||Ze stonden allebei nog aan het begin van hun carrière toen ze halverwege de jaren vijftig Le Petit Nicolas bedachten. René Goscinny zou later roem en succes vergaren als de auteur van de stripreeks Asterix, Jean-Jacques Sempé wachtte een soortgelijke toekomst als tekenaar. Maar voorlopig was het sappelen, vooral voor Sempé, die er al een hele serie mislukte banen op had zitten toen hij besloot professioneel tekenaar te worden. Le Petit Nicolas, over de alledaagse belevenissen van een Parijs schooljongetje, was aanvankelijk een ballonstrip. Sempé wist weinig van zulke strips, Goscinny had zich er tijdens een verblijf in de Verenigde Staten grondig in verdiept. Als strip sloeg Le Petit Nicolas niet aan. Het werd paradoxaal genoeg pas wat toen Nicolas vanaf 1959 in een veel traditionelere vorm verschenen: teksten van Goscinny met tekeningen van Sempé. De verhalen werden vanaf dat jaar gepubliceerd in Pilote, het mede door Goscinny opgerichte jeugdtijdschrift waarin ook Asterix zijn debuut maakte. Al snel verscheen Le Petit Nicolas ook in boekvorm. René Goscinny en Jean-Jacques Sempé vulden elkaar perfect aan. Hun verhalen waren zowel in tekst als beeld dromerig, lief en onschuldig. Kinderen waren hun voornaamste publiek, maar ook volwassen wisten ze te raken. Zo onbezorgd als het leven van Nicolas was (oké, hij zat er wel mee dat hij de kleinste van zijn klas was), zo getroebleerd was Sempés eigen jeugd geweest. In Pessac, een voorstad van Bordeaux, had hij als jongen zwaar geleden onder een alcoholistische stiefvader en een gewelddadige moeder. Straatarm waren ze thuis ook. Terugkijkend op zijn leven en werk zei Sempé in 2018 dat Le Petit Nicolas voor hem een manier was geweest om zijn eigen jeugd over te doen. Le Petit Nicolas sloeg ook internationaal aan. In wel 45 landen werden er van de boeken rond de 15 miljoen exemplaren van verkocht. Ook in Nederland vond De Kleine Nicolaas een publiek, in Amsterdam werd er zelfs een school naar hem vernoemd. Op middelbare scholen lieten leraren Frans hun leerlingen de boeken in de oorspronkelijke versie lezen – Goscinny’s eenvoudige teksten waren een prima hulpmiddel om Frans te leren. Als illustrator werkte Sempé voor alle grote Franse tijdschriften, waaronder Paris Match en Marie Claire. Vanaf 1978 werd hij ook een vaste medewerker van The New Yorker, zo ongeveer het walhalla voor illustratoren. De Fransman maakte wel honderd covers voor het Amerikaanse blad, een record. Uit dat werk spreekt een zelfde elegante vriendelijkheid als uit zijn tekeningen voor Le Petit Nicolas. New York, het vaste decor van de getekende covers van het blad (waar ook de Nederlander Joost Swarte voor tekent), kreeg in de versie van Sempé een typisch Frans tintje. Hij tekende in zachte lijnen en had een voorkeur voor pastelkleuren. En hoewel er op zijn covers vaak veel te zien was, kwamen ze nooit druk over. Moderne auto’s vond hij verschrikkelijk om te tekenen, katten zette hij juist graag op papier.||https://www.parool.nl/kunst-media/tekenaar-jean-jacques-sempe-1932-2022-maakte-met-le-petit-nicolas-zijn-eigen-rotjeugd-goed~b9ec7b2f/
2022-08-12||Twee goudkleurige letters uit Homomonument gestolen||Afgelopen woensdag vond een protest bij het monument plaats na een incident met een Uberchaffeur in het weekend ervoor. Bij dat incident raakte een vrouw gewond. “Voor de demonstratie is gecheckt of het monument in goede staat verkeerde,” laat een woordvoerder van de gemeente weten. “Na afloop is dit opnieuw gecheckt. Toen bleek dat er twee letters ontbraken. Tot die tijd zijn de ontbrekende letters ingekleurd om de tekst op het monument leesbaar te houden.” Waar een van de gestolen letters is teruggevonden, is onduidelijk. Het monument, dat in 1987 in gebruik werd genomen om in de Tweede Wereldoorlog vermoorde homo’s te herdenken, bestaat uit drie driehoeken. In een van de driehoeken staat de tekst ‘Naar vriendschap zulk een mateloos verlangen’ geschreven, een dichtregel van Jacob Israël de Haan. Als onderdeel van het monument wijst deze driehoek naar het Anne Frank Huis op de Prinsengracht. “Ik kan het haast niet geloven, ik was zelf bij het protest en ik heb geen mensen gezien van wie ik zou vermoeden dat ze letters uit het monument stelen,” zegt Daan Smeelen van Stichting Homomonument. “Het is verschrikkelijk. Ik weet niet in hoeverre dit gaat om het metaal, dat misschien geld oplevert, of dat het het doel was om het monument opzettelijk te vernielen.” De gemeente zegt als beheerder van het monument aangifte te zullen doen van de diefstal.||https://www.parool.nl/amsterdam/twee-goudkleurige-letters-uit-homomonument-gestolen~b0e05526/
2022-08-12||De goddelijke pekingeend van Taste of Culture||Taste of Culture aan de Korte Leidse­dwars­straat is volgens velen (ook volgens mij) het beste Chinese restaurant van de stad. Daar moet je wel van op de hoogte zijn. Het interieur, met systeemplafonds en tl-licht, nodigt namelijk niet echt uit om zomaar naar binnen te stappen als je toevallig voorbijloopt. Gelukkig weten inmiddels genoeg mensen dat het authentieke eten en de vriendelijke service die summiere styling ruimschoots compen­seren. Van Chinese gezinnen en goed ­geïnformeerde toeristen tot Amsterdamse chef-koks, die er na noeste arbeid in eigen keuken graag een nachtelijk ‘afzakkertje’ (lees: een tafel vol peking­eend) komen doen. Ja, al kom ik er de laatste jaren weinig. Hoe goed het eten ook is, voor die schaarse bijpraatavonden met vrienden of een toevallige date night kies ik doorgaans liever een restaurant met een knusse inrichting en meer flatterend lichtplan. Ik sprong dan ook een gat in de lucht toen ik ontdekte dat Taste of Culture tevens thuisbezorgt. Terwijl ik het licht dim, kaarsjes aansteek en een fles gewürztraminer opentrek, bestudeer ik het menu. Een tip: begin daar op tijd mee, want het telt maar liefst 170 opties. Van foe yong hai en nasi tot kikkerbillen en rundermaag – je kunt het zo spannend maken als je zelf wil. Al na 45 minuten, en dat tijdens spitsuur op maandagavond, wordt er bezorgd. Het eten is zeer secuur verpakt. In veel plastic, maar gelukkig van de stevige en kwalitatieve soort: geschikt voor de vaatwasser en magnetron, dus ideaal om vaak te hergebruiken voor kliekjes. De wan tang thong (€8), een heldere soep met vier intens sappige varkensvleesdumplings, is de perfecte aftrap. We gaan door met een uitstekende mix van vijf soorten dimsum (€19); van elke krijg je er twee. Drie zijn gefrituurd, waaronder briljante eendloempia’s, twee zijn gestoomd, waarbij de sieuw mai (pasteitjes met varkensvlees en garnalen) mijn favoriet zijn. Dan de apotheose van de avond: De Eend. Los (half of heel) te bestellen, met rijst en verschillende sauzen, of op mijn favoriete manier: getrancheerd en geserveerd met flensjes. Voor €28,50 krijg je een genereuze hoeveelheid. Het vlees is mals, het vel krokant, de pannenkoekjes flinterdun, de condimenten (onder andere lente-ui en komkommer, plus hoisinsaus) vers en smaakvol. Nergens wordt het té overdadig of vet. Wat een genot dat je dit gewoon op je eigen bank kunt verorberen! Ik kon het niet laten ook de ma pho tao fu (€22,50), ook bekend als mapo tofu, te bestellen. Die is aromatisch en pittig, met rundvlees en zijdezachte tofu. Dit gerecht geeft je zowel een liefdevolle omhelzing als een schop onder je kont. En dat hebben we allemaal weleens nodig, toch? Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/de-goddelijke-pekingeend-van-taste-of-culture~b3c1d479/
2022-08-12||Kort nieuws uit de kunstwereld||De hersenschade die Amerikaanse actrice Anne Heche opliep bij een auto-ongeluk is zo ernstig dat zij waarschijnlijk niet zal ontwaken uit haar coma. De 53-jarige actrice reed maandag een woning in Los Angeles binnen en ligt sindsdien in kritieke toestand in het ziekenhuis. Volgens een woordvoerder van de familie wordt nu onderzocht of Heche’ organen geschikt zijn voor donatie. De politie van LA meldde eerder dat er sporen van verdovende middelen in haar bloed zijn aangetroffen. Heche werd begin jaren 90 bekend als actrice in de soap Another World. Later speelde ze in films als Donnie Brasco. Het concert dat zangeres S10 in november in Afas Live zou geven, wordt uitgesteld naar april volgend jaar. Op haar eigen Instagram meldt de zangeres (Stien den Hollander), die in mei meedeed aan het Eurovisie Songfestival, dat de grote show te vroeg voor haar komt. ‘De afgelopen periode is een enorme achtbaan geweest, en hoe jammer ik het ook vind: november komt iets te snel. Daarom hebben we besloten om langer de tijd te nemen.’ De nieuwe datum van het concert is 28 april 2023. Al aangeschafte kaartjes voor het nog niet uitverkochte concert in november blijven geldig voor 2023.||https://www.parool.nl/kunst-media/kort-nieuws-uit-de-kunstwereld~b2e7f7b7/
2022-08-12||Huisartsen sturen ‘motie van treurnis’ naar minister over nieuwe prikronde: ‘Onbeschofte actie’||De mail is gedeeld in Facebookgroepen met in totaal een paar duizend leden, met het verzoek die te verspreiden onder collega’s en door te sturen naar de minister. Er is enorm veel animo voor de actie, vertelt huisarts en mede-initiatiefnemer Nico Terpstra. “Van alle kanten trekken er nu artsen aan de bel. Wij willen dat de mailbox van het ministerie van Volksgezondheid verstopt raakt met boze huisartsen.” De huisartsen werden twee weken geleden onaangenaam verrast door een brief van minister Kuipers dat het RIVM vanaf half september als eerste de griepprikgroep zal uitnodigen voor de Covid-19-herhaalprik. De lijst met de juiste mensen moet komen van de huisartsen. Kuipers schrijft: ‘De huisartsen hebben zich gecommitteerd tot het maken van een selectie van de griepprikgroep jonger dan 60 jaar.’ De Landelijke Huisartsen Vereniging (LHV) liet meteen daarna weten ‘overvallen’ te zijn door de aankondiging. “Na de grote vaccinatieronde zouden huisartsen geen rol meer spelen in het vaccinatieproces, tenzij dat aantoonbaar van toegevoegde waarde zou zijn. Bijvoorbeeld als het om groepen gaat die alleen huisartsen kunnen selecteren uit hun patiëntenbestand,” vertelt een woordvoerder van de LHV. “We willen het dan in overweging nemen, mits goed afgestemd en gecommuniceerd.” Volgens de woordvoerder was LHV hierover in gesprek met het ministerie en het RIVM, toen Kuipers onverwacht de aankondiging deed. “Het proces was nog niet helder, waardoor nog helemaal niet te stellen is of dit wel goed uitvoerbaar is voor huisartsen. En die uitvoerbaarheid is één van de harde randvoorwaarden,” schreef LHV eerder al in een reactie. “Daarbij is het nog onduidelijk of de inzet van huisartsen daadwerkelijk nodig en zinvol is,” vult de woordvoerder aan. Nu komen ook de huisartsen zelf in actie. In de mail voor minister Kuipers die in handen is van deze site, staat: “Huisartsen, verenigd in de huisarts-actiegroepen ‘Help de huisarts verzuipt’ en ‘De bevlogen huisartsen’, zijn ontzet dat u − de minister − opnieuw de huisartsen negeert. Het is de zoveelste keer dat huisartsen, zonder overleg, geconfronteerd worden met extra werk en dat in een periode dat huisartsen of proberen uit te rusten of keihard aan het werk zijn om met onderbezetting veilige huisartsenzorg te bieden.” Bij veel huisartsen is het onbegrip ‘over deze respectloze manier van doen’ groot, vertelt huisarts Terpstra. “Wij willen niet meer worden geconfronteerd met werkzaamheden waarover vooraf géén overleg is geweest! Zo’n onbeschofte actie, dat bevel van de minister om weer voor hem aan de slag te gaan. Zijn order is niet in overeenstemming met de ernst van de situatie bij de huisartsenzorg. Veel collega’s zijn daar woedend over en dreigen hun medewerking nu helemaal te stoppen.” De huisartsen roepen de bewindsman op het gesprek aan te gaan en te zorgen voor ‘de juiste tijdlijnen en goede randvoorwaarden’. Terpstra: “Zo zijn er heel wat vaccinatierondes geweest waarbij we zijn ingezet als gratis prikassistenten, terwijl de GGD artsen wél betaalt. Wij moeten helemaal niks, we hebben geen dienstbetrekking bij het ministerie. Dus zorg dat wij betrokken worden en gezien worden, anders werkt het niet.” Het ministerie van Volksgezondheid laat weten in gesprek te zijn met de Landelijke Huisartsen Vereniging (LHV) en VWS over de randvoorwaarden voor de inzet van huisartsen in de vaccinatiecampagne. Hier hoort de manier waarop de selectie voor de griepprikgroep van mensen onder de 60 gaat plaatsvinden ook bij.||https://www.parool.nl/nederland/huisartsen-sturen-motie-van-treurnis-naar-minister-over-nieuwe-prikronde-onbeschofte-actie~b2841151/
2022-08-12||In het ‘bouwdoossie’ op de Nieuwmarkt huisden agenten, ze waren niet erg populair||De Amsterdamse politie had halverwege de 19de eeuw geen beste naam. De 250 agenten waren uitermate gebrekkig opgeleid. De ordehandhaving in de nachtelijke uren werd nog steeds gedaan door nachtwachten, werklieden die ’s nachts met een ratel door de buurten liepen. Omdat ze daar slechts een kleine vergoeding voor kregen, waren ze ontvankelijk voor het verlenen van diensten die het daglicht letterlijk niet konden velen. Pas bij invoering van de Algemene Policie-Verordening van 1878 werden de taak van de nachtwachten overgenomen door politieagenten, die vanaf dat moment diensten van 48 uur moesten lopen. Letterlijk. Het traject van de agent was tot op een paslengte van zeventig centimeter uitgerekend. Week hij om wat voor reden ook daarvan af, dan moest hij dit in een rapport aan de chef verantwoorden. Het gevolg was dat de dienstdoende agent bij een voorval op straat gauw doorliep of de andere kant op keek om zo min mogelijk tijd te verliezen. In maart 1896 besloten b. en w. tot de bouw van vier politieposthuizen: op de Nieuwezijds Voorburgwal (dat staat er nog steeds), de Plantage Middenlaan, in de Blankenstraat bij de Oostenburgergracht en op de Nieuwmarkt. Er zouden er daarna nog meer volgen. In januari 1897 werd begonnen met het plaatsen van een eenvoudig houten gebouwtje op de Nieuwmarkt in de stijl van een chalet, dat omschreven werd als ‘bouwdoostype’ en door buurtbewoners weldra het ‘bouwdoossie’ werd genoemd. Veel meer dan dat was het ook niet; er werd benadrukt dat het een posthuis betrof en dus géén politiebureau. Een politieposthuis werd bemand door niet meer dan acht agenten, vier voor de dienst overdag en vier voor de nacht. De taakverdeling was als volgt: één agent hield zich op in de Sint Antoniesbreestraat, één op de Nieuwmarkt, één agent bleef in het posthuis om het telefoon- dan wel seintoestel te bedienen, één agent bleef paraat om na aanvraag van een collega buiten assistentie te verlenen. Het ‘schuurtje’ bood plaats aan slechts één arrestant. In het posthuis bevond zich ook een ‘brandschel, welke in geval van nood wordt afgetrokken’. De Nieuwmarktbuurt was toen al een zeer druk deel van de stad, overvol door kooplui met hun handkarren, kruiers, koetsen, een toenemende aantal wielrijders en talrijke voetgangers. Het werd nog drukker toen de Nieuwmarkt in 1889 werd opgenomen in de route van de Amsterdamsche Tram Omnibus Maatschappij. Nergens waren op zo’n klein oppervlak zoveel gelegenheden waar men zich legaal en illegaal te buiten kon gaan aan alcohol. In Amsterdam werden in het laatste kwart van de 19de eeuw jaarlijks zo’n tweeduizend mannen opgepakt wegens verregaande staat van dronkenschap. De bezetting van het posthuis op de Nieuwmarkt was dus mager. De waardering voor het beroep van politieagent was laag. Volgens Amsterdammers hoefde je na ‘twaalf ambachten en dertien ongelukken’ nog niet te wanhopen: je kon altijd nog bij de politie, waar de wapenstok of blanke sabel een beter alternatief was dan praten met de burger. Deze overtuiging werd versterkt door het brute optreden tijdens de Kermisoproeren van 1876 en 1877, het Palingoproer in 1886, de Oranjefurie op het Waterlooplein van 1887 en het Taptoeschandaal in 1891. Tientallen Amsterdammers lieten het leven. Het harde optreden gecombineerd met het geringe gezag van de dienders leidde ertoe dat de burgers nogal eens de zijde kozen van een arrestant, zeker als het slechts een ‘onschuldige dronkaard’ betrof. Men keerde zich dan en masse tegen de handhavers, waarbij geprobeerd werd de gearresteerde te ontzetten. Bij dit soort ongeregeldheden moest de vierde agent eerst met het ‘toestel’ het dichtstbijzijnde bureau waarschuwen, dan het posthuis verlaten, de deur achter zich sluiten en zijn collega’s te hulp komen. Opstootjes waren in de Nieuwmarktbuurt aan de orde van de dag, zoals op 12 maart 1911 na de arrestatie van twee vechtende mannen, van wie er één blijkens het opgemaakte verbaal ‘onder den invloed’ was. Toen de beschonkene het posthuis was binnengebracht gooide het publiek de ruiten in, waarna ‘de wapenstok rust bracht’, volgens het proces verbaal. Ook met ‘den blanken sabel’ werden er regelmatig ‘woestelingen’ dan wel ‘belhamels’ of zelfs ‘kwaadwillige bendes’ voor de deur verjaagd. Het taalgebruik in de processen-verbaal liet wat betreft het hardhandig oplossen van het probleem aan duidelijkheid niets te wensen over. Het simpele politieposthuis voldeed op den duur niet meer aan de eisen van de tijd. De tekortkomingen bleken eens te meer in juli 1928, toen een woedende menigte bij de poging om een arrestant te bevrijden het interieur verbouwde. Begin 1933 zette de korpsleiding het politieposthuisje te koop, kort daarna werd het gesloten. De agenten werden overgeplaatst naar het gloednieuwe posthuis op de Lastageweg, dat bovendien vier dienstwoningen bevatte. De agenten van het in 1909 gesloopte posthuis op de Oude Waal voegden zich bij hen. In afwachting van de verkoop kreeg het Leger des Heils vergunning om hier ‘heete koffie’ te verstrekken aan behoeftigen. Dit duurde tot 15 maart, waarna het doek definitief viel en het ‘bouwdoossie’ na 36 jaar van de Nieuwmarkt verdween. Dit is een bewerking van een artikel uit het zomernummer van Ons Amsterdam: onsamsterdam.nl||https://www.parool.nl/amsterdam/in-het-bouwdoossie-op-de-nieuwmarkt-huisden-agenten-ze-waren-niet-erg-populair~b6bfb6b9/
2022-08-12||Schietpartij in flat Zuidoost nadat mannen huisfeestje binnenvallen||De politie kreeg iets na 22.00 uur de melding van een schietpartij en kwam met meerdere eenheden ter plaatse. Ook een traumahelikopter werd opgeroepen. Volgens de politie vond er binnen in een huis een feestje plaats waarbij enkele personen op het balkon zaten. Vanuit het niets kwamen drie mannen het huis binnen waarna er ruzie ontstond op het balkon. Daarbij werd geschoten en zijn een 18 en 24-jarige Amsterdammer gewond geraakt en een 25-jarige Haarlemmer. Twee van hen zijn door de ambulance naar het ziekenhuis gebracht, de derde meldde zich later zelf in het ziekenhuis. Na de schietpartij zijn de drie mannen die het huis binnendrongen, gevlucht. Van hen ontbreekt nog ieder spoor. De recherche onderzoekt de schietpartij waarvan nog onduidelijk is wat de aanleiding is geweest. Ook is er nog geen signalement van de dader(s). In de straat zijn vaker gewelddadige incidenten. Zo kwam een 26-jarige man in januari 2020 om het leven bij de opname van een videoclip. En in november 2018 raakte een student gewond door een verdwaald schot. Studenten van de naastgelegen Spinozacampus zeiden eerder tegen Het Parool zich onveilig te voelen vanwege onder meer woninginbraken en bedreigingen.||https://www.parool.nl/amsterdam/schietpartij-in-flat-zuidoost-nadat-mannen-huisfeestje-binnenvallen~bff838d9/
2022-08-12||Man (29) vermoedelijk door taxichauffeur neergestoken in Centrum||De steekpartij vond rond 00.45 uur plaats op het Singel. Vlak daarvoor heeft volgens de politie vermoedelijk een conflict tussen de taxichauffeur en een passagier plaatsgevonden. Laatstgenoemde werd daarna in zijn rug gestoken. Waardoor het conflict is ontstaan, is nog onduidelijk. Het slachtoffer is naar het ziekenhuis gebracht..||https://www.parool.nl/amsterdam/man-29-vermoedelijk-door-taxichauffeur-neergestoken-in-centrum~b16d1315/
2022-08-12||Strand Blijburg deels onbewaakt: ‘Er zijn hier weleens mensen verdronken’||Donderdagmiddag, 30 graden. Terwijl de drukte van de dag zo’n beetje aan het inpakken is en de drukte van de avond nog niet is losgebarsten, komt er een melding binnen bij de post van de Reddingsbrigade Amsterdam op Blijburg. Of de strandwachten als de wiedeweerga kunnen assisteren bij een bootje dat even verderop bij de Enneüs Heermabrug in serieuze problemen is geraakt. De lifeguards aarzelen geen moment en zetten met hun boot onmiddellijk koers richting brug, een kleine 2,5 kilometer verderop. Er blijkt een plezierbootje met zes personen tegen een van de pijlers van de brug te zijn aangevaren. De boot was aan het zinken, opvarenden raakten te water. De Reddingsbrigade werd gevraagd te helpen met het transporteren van de mensen richting de ambulance aan de oever. Een van hen moest worden overgebracht naar het ziekenhuis. Het incident is typerend voor de klussen waarmee de leden van de Reddingsbrigade worden geconfronteerd, zegt Walter Weg, voorzitter van de Amsterdamse Reddingsbrigade. Mensen die denken dat lifeguards de hele dag maar een beetje rondlummelen op het strand, zitten ernaast. “We moeten de hele dag scherp zijn, alert op van alles en nog wat.” Het zijn vrijwilligers, de mensen van de Reddingsbrigade, en ze kunnen het nauwelijks meer bijbenen. Te veel strand, maar vooral: te weinig vrijwilligers. Deze middag valt het nog mee: ze zijn met z’n vieren. Maar eigenlijk zou tien tot vijftien lifeguards beter zijn, zeggen ze. “We hebben niet genoeg mensen. Dat kan gevaarlijke toestanden opleveren.” Het is hartje zomer en niet overdreven druk op Blijburg, de zandstrook van IJburg op het strandeiland. Het zal net iets meer dan een halve kilometer strand zijn, ’s middags zijn het vooral ouders met kinderen. De meeste bezoekers lijken zich ervan bewust dat ze op een strandje met toezicht liggen te bakken. Sommige bezoekers zijn daar blij mee, anderen vinden het ‘een beetje overdreven’. André Mast bijvoorbeeld, die met Jeremai net weer op weg is naar huis. “Het water is niet diep, als je tot de ballenlijn gaat, komt het net tot je buik. Het is fijn dat er een paar strandwachten zijn, maar tien lijkt me echt overdreven, zo druk is het hier ook weer niet.” Daar denkt Karima, die niet met haar achternaam in de krant wil, anders over. Ze is vanmiddag op het strand met haar twee kinderen en twee kinderen van haar zus. “Eén heeft een zwemdiploma, maar de andere drie zitten nog op les. Het is fijn om te weten dat er mensen zijn die meekijken. Er zijn hier in het verleden weleens mensen verdronken, het gevaar zit in een klein hoekje.” Dat zeggen ook Sal (9) en Rosa Hoeflaak (6), die met hun oma net een ijsje hebben gegeten. Volgens Rosa kan het water zomaar ineens heel diep worden. “Dat verwacht je dan helemaal niet.” Sal denkt dat er meer strandwachten moeten komen. “Die kunnen dan met een bootje heen-en-weer varen langs het strand. Als er iets gebeurt, zijn ze er heel snel bij om mensen te helpen” Mensen verkijken zich op het water en de gevaren, zegt Weg. “IJburg aan de overkant lijkt zo dichtbij, dat is 200 meter. We hebben regelmatig dat mensen denken: daar zwem ik wel even naartoe. Om er halverwege achter te komen dat het toch best een eind zwemmen is. En vlak voor het strand is het water bijna lauw, maar verderop kan het zo maar zes graden kouder zijn. Er zijn hier weliswaar geen muien, maar we hebben hier toch ook boven- en onderstroming.” Precies op dat moment wordt over het strand omgeroepen dat er een verdwaald kindje is komen aanwandelen bij de post van de Reddingsbrigade. En een groepje 10-jarigen krijgt net van een van de lifeguards uitleg over de hulpmiddelen die allemaal ter beschikking staan. Het is een rustige dag, maar er is meer dan genoeg te doen.||https://www.parool.nl/amsterdam/strand-blijburg-deels-onbewaakt-er-zijn-hier-weleens-mensen-verdronken~ba8a92e4/
2022-08-12||De teloorgang van FC Barcelona: van tempel voor verfijnd voetbal tot ordinair handelshuis||Julian Nagelsmann, de trainer van Bayern München, was niet alleen zwaar teleurgesteld dat zijn spits Robert Lewandowski vorige maand voor bijna 50 miljoen euro naar Barcelona verkaste, hij vond het ook nogal vreemd. “FC Barcelona is de enige club ter wereld die geen geld heeft,” zei hij, “maar tegelijkertijd elke speler koopt die ze willen. Ik weet niet hoe ze het doen.” De vroegere Engelse international Gary Neville oogstte enkele dagen later veel instemming toen hij harde kritiek had op hoe Barça de laatste maanden probeert Frenkie de Jong weg te werken óf hem te dwingen een groot deel van zijn salaris in te leveren. Neville raadde De Jong op Twitter aan juridische stappen te ondernemen: “Een club die een fortuin uitgeeft aan nieuwe spelers maar zijn huidige spelers niet betaalt, is immoreel en in overtreding.” Nee, FC Barcelona is in de voetbalwereld niet meer de spirituele gids die door velen gevolgd en bewonderd werd. Het imago van de Catalaanse club is de laatste jaren snel afgebrokkeld, niet alleen vanwege het gebrek aan resultaten, maar vooral door de economische misère waarin de club zichzelf heeft gestort. Het even onverwachte als traumatische vertrek van Messi, een zomer geleden, was de nekslag. Het grootste deel van de huidige misère komt op het conto van het vorige bestuur, dat spelers op absurd hoge salarissen trakteerde en de schuld liet oplopen tot de huidige 1,2 miljard euro. Vorig jaar maart, bij de verkiezingen voor het voorzitterschap, kozen de Barça-socio’s massaal voor advocaat Joan Laporta (60) om de truc te herhalen waarmee hij in zijn eerste etappe als voorzitter, tussen 2003 en 2010, de club vanuit een ruïneuze situatie naar de absolute wereldtop leidde, met dank aan baanbrekende spelers als Ronaldinho en Messi. Laporta reageerde op de kritiek van Nagelsmann en Neville met een uitleg van het ‘recept’ van toen dat hij nu, hoewel in een veel precairdere situatie, probeert te herhalen: “We investeren in spelers om de club sterker te maken. Het is een cirkel: je investeert in nieuwe spelers, de fans weten je te vinden en daarmee verbetert ook de economie van de club.” Dus gaf hij 150 miljoen uit aan die versterkingen. Laporta noemt dat de ‘virtueuze’ cirkel, een positieve cirkel, het tegengestelde van vicieus. Een cirkel waarin hij, om te beginnen, heel veel geld heeft laten pompen om de balans van vorig seizoen zonder verlies af te kunnen sluiten, het negatieve eigen vermogen weg te werken en ook aan het begin van deze jaargang positieve cijfers te kunnen presenteren. En die zijn nodig om te voldoen aan de Financial Fair Play-regels van de Liga, de strenge organisator van de Primera División, nieuwe spelers te kunnen aantrekken én die te kunnen inschrijven. Daarom heeft het bestuur de laatste weken verschillende ‘bezittingen’ in de verkoop gedaan. Door het afstaan – voor liefst 25 jaar – van een kwart van de televisierechten en de verkoop van de helft van de merchandise-afdeling, heeft Barça ruim 700 miljoen euro gecasht. Dit lijkt nog altijd niet voldoende om de vijf nieuwelingen (Lewandowski, Raphinha, Jules Koundé, Franck Kessié en Andreas Christensen) plus twee spelers wier contracten al waren afgelopen maar een nieuwe verbintenis tekenden (Ousmane Dembélé en Sergi Roberto) te kunnen inschrijven. Aan de vooravond van het competitiedebuut, zaterdagavond tegen Rayo Vallecano, zou Barça van de Liga nog zo’n 30 miljoen euro op bestaande salarissen moeten korten om al die zeven voetballers te kunnen laten spelen. De meeste winst wil Barça daarbij halen bij de man met het hoogste salaris, Frenkie de Jong. Óf de Nederlander levert nog veel meer in dan hij de laatste twee jaar, vanwege de coronacrisis, al heeft gedaan, óf hij vertrekt, is de keiharde opstelling van de club. Ali Dursun, de zaakwaarnemer van De Jong, is sinds woensdag in Barcelona om te proberen tot een oplossing te komen. Ook andere grootverdieners als oudgedienden Gerard Piqué en Sergio Busquets zijn gevraagd salaris in te leveren, maar zij hoeven niet te vertrekken; hun marktwaarde is veel lager dan de 80 miljoen die Barça voor De Jong wil ontvangen. De andere Nederlander in de selectie, Memphis Depay, is wel een goede kandidaat voor de verkoop, en Juventus is meer dan geïnteresseerd. Opvallend is dat, mochten de twee Nederlanders Barça verlaten, de club bijna direct twee versterkingen wil presenteren: verdediger Marcos Alonso (Chelsea) en middenvelder Bernardo Silva (Manchester City), die nu in de wachtkamer zitten. Het zijn dat soort acties die velen binnen de internationale voetbalwereld niet echt begrijpen, vooral omdat Barcelona nooit als zo’n keihard handelshuis in spelers bekend stond. En omdat van de schuld van 1,2 miljard euro maar een fractie wordt weggewerkt.||https://www.parool.nl/sport/de-teloorgang-van-fc-barcelona-van-tempel-voor-verfijnd-voetbal-tot-ordinair-handelshuis~bd339855/
2022-08-12||Amsterdamse ontwikkelaar opgepakt voor witwassen cryptovaluta ||De man is de ontwikkelaar van Tornado Cash. “Gebruikers van een mixingservice doen dat veelal om hun anonimiteit te vergroten,” zo meldt de Fiscale inlichtingen- en opsporingsdienst (Fiod) vrijdag. Het vermoeden is dat via Tornado Cash op deze manier op grote schaal criminele geldstromen zijn verhuld, die onder andere afkomstig zijn uit (online) diefstallen van cryptovaluta. “Hieronder vallen onder meer gelden gestolen bij hacks door een groep die vermoedelijk aan Noord-Korea te relateren is.” De mixingservice ging in 2019 online en zou sindsdien minimaal 7 miljard dollar omzet hebben behaald. “Uit onderzoek bleek dat voor minimaal één miljard dollar aan cryptovaluta met een criminele herkomst door de mixer ging. Het vermoeden is dat personen achter deze organisatie op grote schaal aan deze transacties hebben verdiend,” zegt de Fiod. Virtuele munten zijn populair bij criminelen omdat ze moeilijk te traceren zijn. Een mixingdienst als Tornado Cash maakt dat nog moeilijker, omdat virtueel geld wordt opgeknipt in kleinere stukjes. Deze stukjes worden uit elkaar gehaald, overgeboekt en door elkaar gehusseld. Via omwegen komt het virtuele geld terug bij de eigenaar en is de herkomst ervan nauwelijks nog te achterhalen. De ontwikkelaar van Tornado Cash wordt vrijdag voorgeleid. Het onderzoek staat onder leiding van het Functioneel Parket. De Amerikaanse overheid legde Tornado Cash eerder deze week nog sancties op omdat het bedrijf geld van cybercriminelen zou witwassen.||https://www.parool.nl/amsterdam/amsterdamse-ontwikkelaar-opgepakt-voor-witwassen-cryptovaluta~b8c606297/
2022-08-12||Onze uittips voor komende week: Afro-Cubaanse klanken, theater en film in de openlucht en natuurlijk het Grachtenfestival||De roots van Cubaanse muziek liggen voor een groot deel in Afrika, maar heel wat Afrikaanse muzikanten zijn op hun beurt beïnvloed door Cuba. Orchestra Baobab mengt al vijftig jaar Afro-Cubaanse klanken met West-Afrikaanse tradities en internationale popmuziek en vergaarde daar wereldroem mee. Wat de Buena Vista Social Clubs is voor Havana, is Orchestra Baobab voor Dakar. De groep ontleent zijn naam trouwens aan de typische Afrikaanse boom, ook wel apenbroodboom genoemd.Donderdag 18 augustus, 19.00 uur, Melkweg Altijd leuk, een popconcert op een bijzondere locatie. En al helemaal als die locatie in de openlucht is. Het Amsterdamse Bos is de perfecte omgeving voor de muziek van de Deense singer-songwriter Agnes Obel. Ritselende blaadjes, kwetterende vogels en dan die engelenstem en het subtiele pianospel van Obel er bij. Wordt gegarandeerd mooi. Het concert is wel uitverkocht, maar TicketSwap is je vriend.Maandag 15 augustus, 19.00 uur, Amsterdamse Bostheater De hele zomer organiseert het Muziekgebouw concerten op het grote terras aan het water. De Amerikaans-Ierse tenorsaxofonist Ben Fitzpatrick treedt er op met een band bestaande uit muzikanten die hij leerde kennen tijdens zijn studie aan de jazzafdeling van het Conservatorium van Amsterdam. Het gaat goed met de jonge Fitzpatrick. Begin dit jaar werd hij zelfs eerste tenor in de Duitse WDR Big Band, de beste bigband van Europa. Bezoekers van zijn concert op het Muziekgebouwterras kunnen de muziek desgewenst combineren met een diner. Voor en na is er een dj.Zaterdag 13 augustus, 20.00 uur, Muziekgebouw In Het Indisch Interieur onderzoekt schrijver en regisseur Bo Tarenskeen hoe het oorlogsverleden nog steeds doorwerkt in de huidige generatie Indische Nederlanders. Tarenskeen is al langer bezig met een zoektocht naar Indische verhalen en perspectieven. Eerder regisseerde hij onder meer De Indië Monologen. In Het Indisch Interieur is spelen Hans Dagelet, Bodil de la Parra, Reinout Bussemaker, Amarenske Haitsma, Mingus Dagelet en Tarenskeen zelf.Maandag 15 en dinsdag 16 augustus Internationaal Theater Amsterdam Maria Kraakman, gelauwerd actrice bij het ITA-ensemble, debuteerde vorig jaar als regisseur met de boekbewerking van Cliënt E. Busken van Jeroen Brouwers. Destijds was Brouwers nog niet overleden, acteur Gijs Scholten van Aschat (die de monoloog speelt) sprak hem persoonlijk over de bewerking. Kraakman vond het doodeng om te doen en heel spannend om haar collega Gijs te regisseren, maar het geheel pakte goed uit.17 - 27 augustus, Internationaal Theater Amsterdam Kasper van der Laan komt met Summer of ‘22, een try-out. Eerder maakte hij indruk met zijn debuutvoorstelling 1 kilo. Martijn Koning confronteert zijn publiek in Appeltjes Schillen ‘eens flink met de waarheid’.Zaterdag 13 augustus, 20.30 uur, Vondelpark Openluchttheater De Parade is eindelijk weer neergestreken in het Martin Luther Kingpark. We kunnen weer ouderwets zweven in de zweefmolen en er is veel eten, drank en uiteraard theater. Een paar tips: Stan Vreeken & Jorn die met Oeirapoeroe komen, Joost Oomen, Willie Darktrousers & de Poezieboys met Eisføgl over poëzie, HZT/Club Gewalt met Drei, Vier, Flirt Mit Mir, Golden Palace en Underground, a Mime Tragicomedy van Mher & Meghan.T/m 28 augustus, Martin Luther Kingpark Verhaalvontuur is een rondleiding en speurtocht in de Jordaan, waarmee kinderen spelenderwijs leren over de geschiedenis van Oud-Amsterdam. Scan de QR-code en luister en kijk naar een acteur die bijvoorbeeld uitlegt waar de uitdrukking ‘rijke stinkerd’ vandaan komt. Intussen voeren de kinderen verschillende opdrachten uit. De speurtocht duurt ongeveer anderhalf uur en is geschikt voor gezinnen met kinderen vanaf 4 jaar.Elke dag, verhaalvontuur.nl, €19,50 per gezin Tijdens de zomervakantie kunnen kinderen bij het Fashion for Good Museum op een duurzame manier een T-shirt versieren. De workshop begint met een rondleiding waarin wordt uitgelegd hoe een shirt wordt gemaakt. Vervolgens start de workshop. Ontwerp en versier je eigen T-shirt met natuurlijke kleurstoffen, gemaakt van avocado, koffie en kurkuma. Kinderen kunnen er kraaltjes op naaien, figuurtjes op borduren of op tekenen. De workshop is geschikt voor kinderfeestjes met een maximum van tien personen.Woensdag tot en met maandag 10.00-18.00 uur, 8-12 jaar, €150 per groep, Fashion for Good Museum De veertigjarige Clara, die een ontwikkelingsstoornis heeft, is door haar beschermende moeder klein gehouden en wordt door de dorpelingen van haar afgelegen woonplaatsje gezien als een heler. Ze voelt zich nog het meest thuis in de natuur. Dan begint ze zich af te zetten tegen de begrenzingen van haar leven. Zelfverzekerd, lyrisch speelfilmdebuut.Te zien in Cinecenter, Eye Filmmuseum, Het Ketelhuis, Rialto, Studio/K, Rialto VU Het grootste openluchtfilmfestival van Nederland is terug voor elf avonden eigenzinnige films onder de sterrenhemel op Het Stenen Hoofd. Parkeer je in een strandstoel voor films die het net even anders doen.17 t/m 27 augustus, Het Stenen Hoofd Begin juli werd de Iraanse filmmaker Mohammad Rasoulof gearresteerd, samen met collega's als Mostafa Al-Ahmad en Jafar Panahi. Hij zit vast omdat hij met Al-Ahmad het initiatief nam voor een publicatie waarin politiegeweld werd gehekeld. Hoewel de regisseur al diverse malen werd gearresteerd en veroordeeld vanwege zijn films, laat hij het hoofd niet hangen. Dat blijkt ook uit zijn meest recente werk, gemaakt terwijl hem een filmverbod was opgelegd. Daar wist hij onderuit te komen door de film op te bouwen uit vier losse korte films, die elk draaien om de doodstraf en de mensen die deze uitvoeren. De verhalen staan los van elkaar, maar zijn op indrukwekkende wijze thematische met elkaar verweven.Te zien in Eye Filmmuseum, Filmhallen, Rialto Zaterdag vindt een van de oudste en grootste dancefestivals van Nederland plaats, Dance Valley. In recreatiegebied Spaarnwoude staan tientallen circustenten en een paar grote openluchtpodia. Op het programma staan grote namen als Dimitri Vegas & Like Mike, Nicky Romero en Benny Rodrigues. Zondag zijn Nederlandse artiesten als Anouk, Snelle en Jan Smit te zien op de podia van Dutch Valley.Zaterdag 13 en zondag 14 augustus, vanaf €55 euro, Dance Valley, Dutch Valley Het Grachtenfestival bestaat 25 jaar en dat wordt gevierd met meer dan 200 optredens op 120 verschillende locaties. Tien dagen lang treden jonge musici van over de hele wereld op in kerken, parken, tuinen, huiskamers, concertzalen en natuurlijk op de Amsterdamse grachten. Het festival wordt op de Nieuwmarkt afgesloten met de Amsterdamse band Jungle by Night.Vrijdag 12 tot en met zondag 21 augustus, diverse locaties In Kees van Beijnums debuutroman Over ’t IJ (1991) wordt Noord nog beschreven als ‘het Siberië van Amsterdam’. Dertig jaar later is dat wel anders. Noord is hot en iedereen wil wonen in de luxe lofts of zelfbouwwoningen in een postindustriële rafelrand. Maar met de intocht van ‘nieuwe noorderlingen’ dreigt ook iets verloren te gaan. De oorspronkelijke, economisch zwakkere bewoners worden door steeds hogere huurprijzen de stad uitgeduwd. De sociale cohesie erodeert en de kleurrijke ziel van het stadsdeel verbleekt. Verdedig Noord toont in deze tentoonstelling de schoonheid van een stuk stad dat op het punt staat onherstelbaar te worden ‘verbeterd’.T/m 30 oktober, Amsterdam Museum aan de Amstel Als een soort contextpresentatie bij Het Andere Verhaal, waarin gastcurator Abdelkader Benali op eclectische wijze deuren opent naar allerlei vormen van Marokkaanse modernisme, presenteert het Cobra Museum Noord-Afrikaans getint werk van Cobrakunstenaars. Corneille en Anton Rooskens reisden door de regio en Asger Jorn woonde er zelfs een tijd. Wat zij zagen en meemaakten kreeg een plek in hun werk en in hun denken over de eigen Europese kunst.T/m 20 november, Cobra Museum De figuren in de foto’s van Christopher Bucklow lijken geesten of buitenaardse wezens. Half doorzichtig of van binnenuit gloeiend tonen zij geen herkenbare gezichten en ook naar hun bedoelingen blijft het gissen. Toch zitten ze op de een of andere manier verankerd in de alledaagse wereld waarbinnen ze zijn vastgelegd. Ze zijn mysterieus maar willen misschien ook wel ontdekt en onthuld worden. Die ambivalentie houdt de foto’s van How Deeply Must One Bury a Secret One Wishes to be Discovered? spannend.T/m 31 augustus, Elliott Gallery, Tussen de Bogen 91 Het is zo vanzelfsprekend. Als je je niet lekker voelt, ga je naar de huisarts en vervolgens in één ruk door naar de apotheek. Maar in veel niet-westerse landen is dat formele medische traject niet de eerste en vaak ook niet de meest gewenste optie. Er is een breed scala aan gezondheidsrituelen en -praktijken, variërend van winti en ayurveda tot ayahuascaceremonies. De tradities van sjamanen, kruidendokters en heksen gaan eeuwen ver terug. Deze tentoonstelling brengt de artefacten die daar bijhoren, afkomstig uit een gebied dat zich uitstrekt van de Noordpool tot Zuid-Amerika, samen met hedendaagse kunst van onder anderen Damien Hirst en Marina Abramović.T/m 28 augustus, Tropenmuseum Een goedkope bontjas, een tweedehands tas: dit weekend kun je weer koopjes bemachtigen op de IJ-Hallen Markt in Noord. Er staan maar liefst 750 kramen op deze grootste vlooienmarkt van Europa. Voor diegenen die de koopjes als eerste willen scoren zijn er speciale early bird tickets voor 9 euro. Je mag dan al om 6 uur naar binnen.Zaterdag 13 en zondag 14 augustus, 9.00-16.30 uur, €5,00, IJ-Hallen Zin in een kunst- en natuuruitje? Kunstenaar Linda Molenaar geeft, ter ere van het vijftigjarig bestaan van het Amstelpark, deze zomer kunst-natuurwandelingen. Aan de hand van de verhalen die schuilgaan achter haar kunstwerken, die vooral op vogels en dieren geïnspireerd zijn, heeft ze wandelingen ontwikkeld. Zondag 14 augustus, 10.00 uur, €15, Local Nature Guide||https://www.parool.nl/ps/onze-uittips-voor-komende-week-afro-cubaanse-klanken-theater-en-film-in-de-openlucht-en-natuurlijk-het-grachtenfestival~b404793e/
2022-08-12||IJssalons draaien als een tierelier: ‘Soms sta ik wel een halfuur in de rij voor een ijsje’ ||In Miuz vind je aan de achterzijde een middelgrote keuken met een authentiek Italiaanse stalen ijsmachine en diverse grote vriezers, waar ijschefs woensdag op een werkblad verschillende ingrediënten voor een volgende lading stracciatellaijs prepareren. In principe kun je van ieder ingrediënt een ijssmaak maken, legt eigenaar Petroni uit. Op het menu van Miuz resulteert dat in opvallende smaken, variërend van stracciatella tot burrata of hummus. Een oververhitte klant die tijdens haar werkpauze een ijsje komt halen moet er niet aan denken: “Met dit warme weer kies ik voor mango. Burrata eet ik vanavond wel door mijn pasta.” Het geheim van traditioneel ambachtelijk ijs zit volgens Petroni in de verse en zorgvuldig uitgekozen ingrediënten. “De hazelnoten komen uit Piemonte, de pistache uit Sicilië en het fruit dagelijks vers van de markt.” De producten worden gecombineerd met suiker en biologische melk van zorgboerderij Ons Verlangen uit Amsterdam Noord. Melk is een belangrijk bestanddeel van ambachtelijk ijs: “Per week gaat er bij ons makkelijk 200 liter melk doorheen.” Nadat alles in de keuken aan de Overtoom tot een geheel is gemixt, wordt het in de grote ijsmachine luchtig opgeklopt. Na tien minuten draaien resulteert dat in het Italiaanse eindproduct: gelato. Afhankelijk van de smaak wordt het afgetopt met de laatste ingrediënten, bij de smaak stracciatella bijvoorbeeld met chocoladesnippers. De duur van het maakproces verschilt per smaak. Stracciatella is redelijk eenvoudig te bereiden en duurt ongeveer een uur. Tien jaar geleden was het volgens Petroni ondenkbaar in Amsterdam een ambachtelijke gelato te scoren. Tijdens een ijscursus in Italië werd hij er zelfs een beetje om uitgelachen: “Je opent een zaak in Amsterdam, dan maakt het niet uit wat voor smaken je produceert, daar snappen ze er toch niks van.” Niets is minder waar volgens de 44-jarige Italiaan: “De laatste jaren doet de gelato-cultuur ook zijn intrede in Amsterdam.” De hoge klandizie door het zomerse weer zorgt ook voor een goede omzet. “Op een zomerse dag verkopen wij meer dan 600 ijsjes per dag.” Dat is twee à drie keer zo veel als de normale omzet. Drie uur na de opening staat de teller op woensdag op 100 ijsjes. Twee toeristen uit Texas verhogen dat aantal naar 102 en nemen beiden een vegan pistacheijsje. “We zijn wat betreft hoge temperaturen wel wat gewend, maar een ijsje ter verkoeling is altijd lekker.” Petroni bestrijdt overigens dat ijs alleen voor de zomer is. Volgens hem is kwalitatief hoogstaande gelato niet seizoensgebonden. “Fijnproevers uit Amsterdam zullen hier ook in de winter blijven komen.” Daarmee doelt hij trouwens niet enkel op mensen; trouwe viervoeters zijn voor verkoeling bij Miuz ook aan het juiste adres voor een ‘dog gelato’.||https://www.parool.nl/amsterdam/ijssalons-draaien-als-een-tierelier-soms-sta-ik-wel-een-halfuur-in-de-rij-voor-een-ijsje~b8200ede/
2022-08-12||Frankrijk zucht onder vernietigende bosbranden: ‘Brand bij Bordeaux is een monster’ ||Sinds juli heeft Frankrijk een recordaantal natuurbranden geregistreerd, meldt het Europese Informatiesysteem voor Bosbranden. Bossen zijn kurkdroog door verschillende hittegolven en het historische watertekort. Het land maakt een verwoestende zomer door, en daarin lijkt vooralsnog geen verandering te komen. Vrijdagochtend woedden nog zeven grote branden, in de departementen Gironde, Drôme, Jura, Maine-et-Loire, Isère en de Vogezen. De talrijke kleine branden die iedere dag ontstaan, zowel in het noorden als het zuiden, zijn daarbij niet meegerekend. Ook in de Ardèche laait het vuur op. Gironde In het departement Gironde, ten zuiden van Bordeaux, brak dinsdag brand uit nabij Landiras. Ondanks het onvermoeibare bluswerk van de brandweer is het vuur nog niet onder controle. “Het vuur heeft zich uitgebreid. Er zijn verschillende gevechten aan de gang,” verklaart Martin Guespereau, die in het departement over defensie en veiligheid gaat. De lokale autoriteiten spreken van een zwaar gevecht tegen het vuur dat de brandweer ‘telkens weer weet te verrassen’. “Het is alsof we hier te maken hebben met een monster dat hersens heeft en zich tactisch gedraagt,” zei een woordvoerder tegen het Franse Sud Ouest. In totaal is al 7400 hectare natuurgebied in vlammen opgegaan in Gironde en het departement Landes. Bij de brand zijn nog geen burgers gewond geraakt. Wel liepen meerdere brandweerlieden verwondingen op. Een van hen is er ernstig aan toe. De brand in Landiras is het weer oplaaien van een gigantische brand uit juli, waarbij 14.000 hectare in vlammen opging. “Het is een monster,” zegt Gregory Allione, woordvoerder van de brandweer tegen het Franse RTL Radio. In de regio worden vandaag temperaturen tot 38 graden en felle rukwinden verwacht. In totaal moesten al 10.000 mensen worden geëvacueerd. In de gemeente Belin-Béliet zijn al zestien huizen volledig verwoest. Door de bosbrand is sinds woensdag ook snelweg A63 afgesloten, een belangrijke autoroute van Bordeaux naar de Spaanse grens bij Hendaye. Die blijft tot zeker 14 augustus gesloten. DrômeIn het zuidoostelijke departement Drôme brak vorige week vrijdag brand uit in de buurt van het Diois-gebergte. Het vuur is nog niet onder controle, maar de verspreiding van de vlammen vertraagt wel, zo meldt de Franse nieuwszender BFM TV. In totaal raakte al 291 hectare verbrand, laat de lokale brandweer weten. Voorlopig zijn er nog geen evacuaties uitgevoerd. Jura Meerdere bosbranden hebben 660 hectare natuurgebied verwoest in de Jura. Donderdagnamiddag werd een dorp met 250 inwoners noodgedwongen geëvacueerd. “De uitbreiding van de brand in het gebied van Vescles en Cernon is (donderdag)middag versneld,” verklaart het lokale bestuur. In totaal zijn 150 brandweerlieden ter plaatse. Er komt ook nog versterking vanuit andere departementen. ArdècheOok in de bij Nederlanders uiterst populaire streek Ardèche houdt het vuur huis. Ongeveer 250 brandweerlieden zijn in het zuidelijke departement ingezet om een vlammenzee bij Lagorce te bestrijden. Zo‘n 600 mensen moesten uit voorzorg worden geëvacueerd, onder wie 300 vakantiegangers van campings Silhols en Chadeyron. Zij konden inmiddels weer terugkeren. De brand is nog niet bedwongen, ondanks de inspanningen van de brandweer die de hele nacht heeft gevochten tegen de vlammen, melden regionale media. De Lagorce-brand verwoestte al ruim 300 hectare kreupelhout en dennenbossen. Drie brandweerlieden raakten gewond. AveyronDe twee bosbranden die de departementen Aveyron en Lozère teisteren, zijn inmiddels geblust. De branden vernietigden 730 hectare bos op de grens tussen de twee departementen. ‘Voorzichtigheid is nog steeds geboden’ en ‘de brandweer blijft ook de komende dagen paraat’, klinkt het. Naast de 3000 mensen die al uit voorzorg waren geëvacueerd, hebben woensdagavond nog eens 500 inwoners en kampeerders het gebied moeten verlaten. Ondertussen is een man aangeklaagd voor ‘onvrijwillige vernieling’. Het vuur ontstond maandag nadat een landbouwmachine vonken veroorzaakte. Daardoor vloog de begroeiing langs een weg in Lozère in brand en verspreidden de vlammen zich snel. Maine-et-LoireHet vuur in de regio Maine-et-Loire, gelegen in het westen van Frankrijk, was eerder al geblust. Dat heeft Philippe Chalopin, de burgemeester van de gemeente Baugé-en-Anjou, woensdagavond laten weten op Twitter. Chalopin deelde ook mee dat in totaal 1540 hectare vegetatie in vlammen is opgegaan. De brand ontstond maandagmiddag, maar de brandweer kon niet meteen ingrijpen. Zo mochten de brandweerlieden de zone van de mijnsite Beauregard, waar explosieven uit de Tweede Wereldoorlog zijn opgeslagen, niet betreden. IsèreIn het zuidoostelijke departement Isère werd op 5 augustus melding gemaakt van een bosbrand in de gemeente Voreppe. Volgens de brandweer is het vuur nog niet geblust en wordt de situatie nog op de voet gevolgd. Al 130 hectare is vernietigd. Momenteel zijn nog 200 brandweerlieden ter plaatse. Voordat de brand volledig geblust kan worden, zal het eerst moeten regenen, aldus de brandweer. Die neerslag wordt echter pas volgende week verwacht. Vogezen Woensdagmiddag werd ook een brand in de Vogezen, in de gemeente Mortagne, gesignaleerd. In totaal is tussen de 30 en 40 hectare bos verbrand. Bosbranden zijn erg atypisch voor het departement. Zo’n honderd mensen moesten geëvacueerd worden, maar mochten ondertussen weer naar hun woning terugkeren.||https://www.parool.nl/wereld/frankrijk-zucht-onder-vernietigende-bosbranden-brand-bij-bordeaux-is-een-monster~b0afcf7e/
2022-08-12||NS gaat inchecken met betaalpassen bij grotere groep testen||Het is de bedoeling dat iedereen op termijn kan inchecken met een pinpas of creditcard, maar ook met een digitale betaalpas op een mobiele telefoon of smartwatch. In 2019 heeft NS tussen Leiden en Den Haag al kleinschalig getest met OVpay, zoals het nieuwe systeem gaat heten. Nu zoekt de spoorwegmaatschappij een grotere groep mensen die tussen Amsterdam, Rotterdam, Den Haag, Utrecht, Den Bosch en Delft reizen. Vanaf donderdag worden klanten via de mail benaderd om mee te doen, maar komende week gaan NS-medewerkers ook op de stations zelf mensen uitnodigen voor de proef. Als dank voor hun deelname mogen de reizigers in de eerste klas reizen voor de prijs van de tweede klas. Vorige week maakte de beheerder van OVpay bekend dat de invoering van het systeem zeker een half jaar vertraging heeft opgelopen. Oorspronkelijk zou iedereen deze zomer al met een betaalpas moeten kunnen inchecken, maar dat is niet gehaald. Het is de bedoeling dat het systeem niet alleen in treinen, maar in het hele openbaar vervoer wordt gebruikt. Op de stations zijn alle incheckpalen voorzien van nieuwe kaartlezers en afbeeldingen van ov-chipkaarten en het contactlozebetaallogo.||https://www.parool.nl/nederland/ns-gaat-inchecken-met-betaalpassen-bij-grotere-groep-testen~b1ce0e65/
2022-08-12||Gratis watermeloen en mobiel smeerteam: zo maken Amsterdamse festivals zich op voor de hitte||Aankomend weekend is er sprake van tropisch weer met temperaturen van boven de 33 graden. Met een volle festivalagenda in het vooruitzicht maken Amsterdamse organisatoren zich op met creatieve maatregelen om de hitte de baas te zijn. “Op het hele terrein staan extra watertappunten waar mensen gratis hun flesje bij kunnen vullen,” vertelt Wytze Dijk, marketing manager van Dance Valley (zaterdag) en Dutch Valley (zondag), die dit weekend in Spaarnwoude plaatsvinden. “We zijn vooral blij dat we na drie jaar eindelijk weer aan de bak kunnen.” “Qua maatregelen hebben we verder extra schaduwplekken gecreëerd en loopt er een mobiel smeerteam rond dat mensen voorziet van zonnebrand. Mensen mogen zelfs een paraplu meenemen met een stompe punt, om zich te beschermen. Kom maar op met die zon!” Bij Loveland Festival in het Sloterpark spreken ze van een voordeel door de vele natuurlijke schaduwplekken in het park wegens de bomen. “Maar écht geluk hebben we met het buitenzwembad op het terrein. Een badmeester houdt toezicht zodat de bezoekers veilig verkoeling kunnen zoeken in het water,” vertelt hoofdproducent Michelle Antrag. “Als verfrissende binnenkomer krijgen wachtende festivalgangers in de rij watermeloen uitgedeeld, om te laten zien dat we zelfs dát punt getackeld hebben,” zegt Antrag lachend met een knipoog naar Het Parool, dat een aantal edities geleden kopte dat aan Loveland bijna alles perfect was, ‘behalve de watermeloen’. Een schijfje watermeloen kostte toen 4,10 euro. Dit jaar worden ze als ‘goedmakertje’ gratis aangeboden aan de deur. Op Ruigoord is dit weekend een meerdaags festival, Landjuweel. Landjuweel is een festival waar ‘samenzijn en zorgen voor elkaar’ centraal staat. “Daarom nemen wij maatregelen om zo goed mogelijk het welzijn van alle Landjuwelers te kunnen waarborgen,” aldus Ruben Lodeizen, kunstenaar en voorzitter van Stichting Landjuweel. Op de camping zijn extra buitendouches geplaatst voor verkoeling en het is toegestaan om eigen waterflesjes het festivalterrein op te nemen en bij te vullen. “Aan de bar wordt ook gestimuleerd om water te bestellen en op social media hebben we bezoekers aangeraden een hoedje te dragen,” vertelt een woordvoerder van het festival. Ook aan het personeel wordt goed gedacht. “Er fietst de hele dag iemand rond die ervoor zorgt dat de crew genoeg water drinkt, parkeerwachters, kaartenscanners en beveiligers krijgen ieder een stoel en een parasol en de jongens van het licht hebben een ventilator. Anders is het ook gewoon niet te doen.” “We communiceren duidelijk naar onze bezoekers dat ze moeten oppassen met het gebruik van alcohol en middelen. Onze EHBO-crew is erg ervaren, daar zijn we zeer over te spreken. Zij zijn bijvoorbeeld extra alert op mogelijke watervergiftigingen, door het overmatig drinken van water, en mensen die oververhit raken tijdens het dansen.” Bij De Parade, het theaterfestival dat sinds dit weekend tot 28 augustus in het Amsterdamse Martin Luther Kingpark neerstrijkt, zijn ze het warme weer inmiddels wel gewend. “Tijdens de editie in Utrecht was het afgelopen maand een week lang boven de 35 graden, onze crewleden weten onderhand wel wat ze kunnen verwachten,” vertelt Nadine van Pinxteren, woordvoerder van het rondtrekkende festival dat bekend staat om de vlotte toneelvoorstellingen, fameuze sangriabar en de zweefmolen. “Het grappige is dat we voor extreem weer, dus ook bij heftige regenval, eigenlijk dezelfde maatregelen treffen. We overkappen het terrein met tenten en parasols, die hebben we altijd achter de hand want met het Nederlandse weer weet je het maar nooit.”||https://www.parool.nl/amsterdam/gratis-watermeloen-en-mobiel-smeerteam-zo-maken-amsterdamse-festivals-zich-op-voor-de-hitte~bdac2d30/
2022-08-12||Draken in Amsterdam: première prequel Game of Thrones in Beurs van Berlage||De mythische wereld uit de tv-serie Game of Thrones kwam donderdagavond wel heel dichtbij: de Europese première van House of the Dragon, het tiendelige prequel op de HBO-hit, vond plaats in de Beurs van Berlage in Amsterdam. Honderden bezoekers mochten de eerste aflevering van de serie bekijken, die op 22 augustus uitkomt. Onder de aanwezigen waren voornamelijk influencers, pers en enkele bekende Nederlanders. De belangrijkste gasten waren de cast van de serie: de acteurs achter de hoofdrollen waren vrijwel allemaal aanwezig. Zij werden geïnterviewd door Nikkie de Jager, die de presentatie van het evenement op zich nam. Op de meeste opwinding uit de zaal kon Matt Smith rekenen, die de rol van prins Daemon Targaryen vertolkt. Hij is onder meer bekend van televisieseries Doctor Who en The Crown. Andere belangrijke rollen zijn weggelegd voor acteurs Olivia Cooke, Paddy Considine, Emma D’Arcy en Steve Toussaint. Aangezien House of the Dragon zich 172 jaar eerder afspeelt dan de periode die Game of Thrones beslaat, is de cast geheel vernieuwd. Naast het zien van de eerste aflevering en het aanschouwen van de cast, werd er ook gefeest op de première. Bovendien was een nagemaakte schedel van een draak te bewonderen en konden bezoekers plaatsnemen op de IJzeren Troon, bekend uit de series. House of the Dragon is gebaseerd op het boek Fire and Blood van George R. R. Martin. Ook Game of Thrones kwam uit zijn pen. De schrijver en bedenker van de fantasiewereld was donderdagavond niet aanwezig in Amsterdam. De eerdere première in Los Angeles liet hij ook al aan zich voorbijgaan, vanwege een coronabesmetting. De acteurs stelden vrijwel allemaal speciaal voor de première naar Amsterdam te zijn gekomen en vrijdag weer te vertrekken. Dat geldt niet voor de troon en de draak, die blijven vrijdag en zaterdag nog staan in de Beurs van Berlage. Daar zijn ze deze dagen vrij toegankelijk voor bezoekers.||https://www.parool.nl/amsterdam/draken-in-amsterdam-premiere-prequel-game-of-thrones-in-beurs-van-berlage~b97fe1d6/
2022-08-12||Hier moet je zijn voor een zomerse filmavond (buiten) in Amsterdam||Op het ruime, zomerse terras van Pllek in Noord wordt deze zomer elke dinsdag een film vertoond onder de noemer Films With a View. Dit jaar worden in de buitennbios onder meer Black Swan en The Big Lebowski vertoond. Let op: de film gaat alleen door als het mooi weer is. Elke dinsdag tot ‘ergens in augustus’, T.T. Neveritaweg 59, €8 (reserveren niet mogelijk). Voor het vijfde jaar op rij zet de Hermitage Amsterdam zijn romantische binnentuin open voor Movies at the Hermitage. Tijdens negen zomeravonden in augustus kun je hier terecht voor bekroonde films, zoals Rabat, Little Miss Sunshine, City of God en Das Leben der Anderen. Iedere film wordt voorafgegaan door een filmquiz.17 t/m 28 augustus, Amstel 51, €15. Pak een strandstoel, bestel een cocktail, en schuif aan bij het kampvuur met uitzicht over het IJ: voor de ultieme zwoele zomeravond moet je bij het jaarlijkse Pluk de Nacht filmfestival zijn. Van 17 tot 27 augustus zijn nationale en internationale films, documentaires, korte films en animaties te zien op een groot scherm. Wat de films gemeen hebben: ze zijn nog niet eerder in Nederlandse bioscopen vertoond. Ook zijn er drie kinderedities voor verschillende leeftijden.17 t/m 27 augustus, Stenen Hoofd 1, €11,50 (inclusief een drankje). Filmmuseum Eye laat de zomer natuurlijk niet aan zich voorbij gaan: bij het park van het museumgebouw wordt ook dit jaar weer Sunsets georganiseerd, openluchtfilms tijdens zonsondergang. Van klassiekers zoals Donnie Darko (Richard Kelly, 2001) en de Nederlandse film Karakter (Mike van Diem) die in 1998 de Oscar voor Beste niet-Engelstalige film won, tot de niet eerder vertoonde film Boiling Point (2021, Philip Barantini).24 t/m 28 augustus, IJpromenade 1, gratis. Films kijken met de voeten in het zand: dat kan op het West Beach Film Festival op het Sloterstrand in Nieuw-West. Maar liefst tien dagen lang, van 15 t/m 25 september, worden hier gratis – maar pay as you like – films vertoond naast tal van andere activiteiten, zoals livemuziek en spelletjes voor kinderen. Het precieze programma laat nog even op zich wachten. 15 t/m 25 september, Noordzijde 41, gratis (vol = vol). Liefhebbers van buitenlandse films kunnen hun hart ophalen op het jaarlijks terugkerende openluchtfilmfestival van World Cinema Amsterdam. Van 20 tot en met 27 augustus zijn op verschillende locaties van Rialto films te zien uit onder meer Chili, Cuba, Marokko en Kazachstan. Zoals elk jaar biedt het festival een podium voor films van jonge makers, zoals de Chileense debuutfilm Perro Bomba (2019) van Juan Cáceres of Baqyt (2022) van Askar Uzabayev, winnaar op het Berlin International Film Festival.20 t/m 27 augustus, diverse locaties, regulier €11,50; met CJP-pas, Stadspas of studentenkaart €8,50. Op vier avonden in september is de Bijlmerbios terug als openluchtbios: op 9, 10 en 11 september onder metrostation Kraaiennest en op 17 september in het gloednieuwe Brasapark. De programmering is nog niet bekend; vorig jaar ging de Bijlmerbios drie continenten af, met een Amerikaanse, Nederlandse en Ghanese film. Houd de website in de gaten voor meer informatie.9, 10 en 11 september, metrostation Kraaiennest; 17 september, Brasapark, prijzen vanaf €7,50. In Park Somerlust kun je aan het water van de Amstel zien wat zich ín het water afspeelt. Op zondag 11 september wordt de film Nederland onder water daar op groot scherm vertoond. De film speelt zich bijna volledig onder water af met zeldzame bewoners als de bittervoorn, de grote modderkruiper of de rivierprik in de hoofdrol. Neem wel even je eigen klapstoel of zitzak mee.11 september, Korte Ouderkerkerdijk 16, gratis.||https://www.parool.nl/amsterdam/hier-moet-je-zijn-voor-een-zomerse-filmavond-buiten-in-amsterdam~b05779a0/
2022-08-12||Het regent zaterdagochtend vallende sterren door meteorenzwerm||De Perseïden vormen een van de actievere zwermen die vanaf Aarde te zien is. Met 214.000 kilometer per uur dringen stukjes ruimtesteen, afkomstig van de komeet Swift-Tuttle, de dampkring binnen. Bij dat binnendringen verbranden de stukjes steen, wat een licht spoor aan de hemel oplevert. Zaterdag rond 08.00 uur schieten de meeste meteoren voorbij, meldt Weerplaza. Zijn alle omstandigheden perfect, dan zouden tachtig meteoren per uur te verwachten zijn. Zo spectaculair als voorgaande jaren wordt het waarschijnlijk niet, omdat het hoogtepunt valt om 08.00 uur bij daglicht. Het beste moment om de Perseïden te spotten is rond 04.45 uur zaterdagochtend, met mogelijk vijftien tot twintig vallende sterren. Het waarnemen van de vallende sterren wordt ook bemoeilijkt door bijlicht van de dan net voorbije volle maan. Op de dagen voor en na het piekmoment zijn er ook meteoren te zien, maar dit zullen er veel minder zijn. Je moet er je wekker voor zetten, maar met een beetje geluk spot je een ster en mag je een wens doen. Over geluk gesproken: de kans dat je een vallende ster ziet, is groter dan dat je een klavertje vier tegenkomt. Aan het weer zal het in ieder geval niet liggen. De kans op bewolking komende nacht vrij klein, melden de meteorologen.||https://www.parool.nl/nederland/het-regent-zaterdagochtend-vallende-sterren-door-meteorenzwerm~b68d0d6a/
2022-08-12||‘Biden bereidt herverkiezingscampagne in 2024 voor’||Dat meldt persbureau Bloomberg op basis van gesprekken met naaste medewerkers en vertrouwelingen van Biden. Net als in 2018 zou zijn voornaamste motivatie het voorkomen van een nieuw presidentschap van Donald Trump zijn. Peilingen tonen aan dat de meeste Democraten de voorkeur geven aan een andere kandidaat dan de 79-jarige president. Maar mensen in Bidens naaste omgeving zeggen dat hij zich gesteund voelt door recente overwinningen op wetgevend, economisch en buitenlands gebied. Bovenal is hij vastberaden om Trump, die al gehint heeft op een nieuwe kandidatuur, opnieuw de voet dwars te zetten. “De president heeft gezegd dat hij van plan is er weer voor te gaan,” zei presidentieel adviseur Anita Dunn. “Mensen moeten hem op zijn woord geloven.” Drie Democratische Congresleden, onder wie Carolyn Maloney uit New York, suggereerden onlangs dat Biden plaats moet maken voor een jongere kandidaat, terwijl de populaire Alexandria Ocasio-Cortez (AOC) al nadrukkelijk geweigerd heeft zijn herverkiezing te steunen. Cedric Richmond, een voormalige Witte Huis-medewerker die Democratische verkiezingscampagnes coördineert, denkt daar heel anders over. “Het is duidelijk dat hij onze beste kandidaat is,” zei Richmond. Zorgen over Bidens leeftijd of populariteit deed hij af als ‘vervelend en afleidend’. Biden neemt regelmatig notie van peilingen waaruit blijkt dat hij Trump verslaat in een rechtstreeks duel in 2024, zeggen medewerkers van het Witte Huis. En de president zou ervan overtuigd zijn dat hij in 2020 de Democratische nominatie won omdat hij destijds de beste kans had om de zittende president te onttronen.||https://www.parool.nl/wereld/biden-bereidt-herverkiezingscampagne-in-2024-voor~bec78fe57/
2022-08-12||Iets minder bedrijven failliet, totale aantal blijft laag||Volgens het Centraal Bureau voor de Statistiek (CBS) werden er vorige maand 147 bedrijven en eenmanszaken failliet verklaard. Dat waren er 16 minder dan in juni. Het statistiekbureau benadrukt dat het aantal uitgesproken faillissementen laag is in vergelijking met de periode voordat de coronapandemie uitbrak. De meeste faillissementen vielen in de bouwsector. Hier gingen 28 bedrijven ten onder, vier meer dan in juni. Relatief gezien vielen de hardste klappen in de sector vervoer en opslag. Het aantal uitgesproken faillissementen piekte met 911 in mei 2013. Daarna nam dat aantal tot en met augustus 2017 af. Vervolgens bleef de trend tot medio 2020 redelijk vlak. Sindsdien is het aantal faillissementen afgenomen en werd in augustus 2021 een laagterecord bereikt, mogelijk ook geholpen door de coronasteun aan bedrijven. De generieke steun stopte in de loop van 2021. Het gemelde CBS-cijfer is gecorrigeerd voor het aantal zittingsdagen. Veel rechtbanken doen hun faillissementsuitspraken op een vaste dag in de week. Van die vaste dag, doorgaans de dinsdag, zijn er de ene maand meer dan in de andere maand.||https://www.parool.nl/nederland/iets-minder-bedrijven-failliet-totale-aantal-blijft-laag~bbbe22de/
2022-08-12||Washington Post: ‘FBI zocht bij Trump documenten over kernwapens’||Of dergelijke documenten daadwerkelijk zijn aangetroffen is volgens de krant niet duidelijk. Evenmin is bekend of het om geheime informatie over Amerikaanse kernwapens gaat. Maar volgens de Amerikaanse krant benadrukt de zoekactie wel ‘hoe groot de angst is dat de documenten in verkeerde handen komen’. De huiszoeking door tientallen FBI-agenten in Trumps woning Mar-a-Lago in Palm Beach is goedgekeurd door de Amerikaanse minister van Justitie, Merrick Garland. Hij bevestigde donderdag dat de inval werd gedaan in het kader van onderzoek naar de vraag of Trump documenten uit het Witte Huis had meegenomen die hij niet mocht meenemen. Omdat de huiszoeking bij het huis van Trump veel opschudding in de Verenigde Staten heeft veroorzaakt, heeft het Amerikaanse ministerie van Justitie een zeldzaam verzoek ingediend bij de rechtbank van Florida om de inhoud voor het huiszoekingsbevel vrij te geven. De rechtbank moet daarover nog een beslissing maken. Als het huiszoekingsbevel wordt vrijgegeven, zou óók de lijst met goederen en documenten die bij de villa van Trump in beslag zijn genomen worden gepubliceerd. Trump heeft tot vrijdagavond de tijd om bezwaar te maken tegen het vrijgeven van de documenten, maar liet voor de deadline via zijn sociale medium Truth weten het prima te vinden als die openbaar gemaakt worden gemaakt. Sterker: hij moedigde de onmiddellijke vrijgave van de documenten in een verklaring aan. Trump houdt vol niets verkeerd te hebben gedaan en altijd braaf mee te hebben gewerkt aan het onderzoek, dat volgens hem een politiek gemotiveerde actie is geweest van de FBI om hem politiek te knevelen. Ook noemde de aantijgingen van The Washington Post noemde hij gisteren ‘een hoax’. De FBI probeert echter al maanden bepaalde documenten van Trump overhandigd te krijgen. Eerst met dagvaardingen, en nu dus met een huiszoekingsbevel. Sinds Trump maandag het nieuws over de huiszoeking bekendmaakte, is er veel onrust ontstaan in de VS. Veel Republikeinse partijleden zijn net als Trump van mening dat de huiszoeking politiek is gemotiveerd en op socialemediaplatforms hitsen Trumpaanhangers elkaar op en worden veel bedreigingen aan de FBI geplaatst. Donderdag probeerde een gewapende man een FBI-kantoor in Cincinnati in Ohio binnen te dringen. Na een urenlange achtervolging door de politie werd hij doodgeschoten. Over zijn motief is niets bekend gemaakt, maar in Amerikaanse media wordt er sterk rekening mee gehouden dat de huiszoeking van Trumps villa een rol speelt.||https://www.parool.nl/wereld/washington-post-fbi-zocht-bij-trump-documenten-over-kernwapens~b7a219d5/
2022-08-12||Rosacea, verstopte zweetklieren of zonneallergie: voor deze Amsterdammers is de hitte een ramp||Terwijl de parken volstromen en het vechten is om een plekje op een terras, zit de 29-jarige Tom Lantink thuis, in zijn studio in Oost. Met de gordijnen dicht en de ventilator aan. “Zo kan ik de hitte nog een béétje verdragen.” De Amsterdammer heeft het zijn hele leven al niet op dat warme weer; hij zweet snel en weet gewoon niet wat hij met de hitte aan moet. Een paar maanden geleden kwam daar een auto-immuunziekte bovenop die de huidige temperaturen pas echt ondragelijk maakt. Lantink heeft alopecia, waardoor al zijn haar in rap tempo is uitgevallen. Hij heeft geen wenkbrauwen en wimpers meer, waardoor vuil en zweet niet worden tegengehouden. Bovendien verbrandt zijn blote hoofd nu in een mum van tijd. “Ik moet te allen tijde een pet op.” Lantink is niet de enige die het warme weer liever kwijt dan rijk is. Zonneallergie, warmte-intolerantie of verstopte zweetklieren: menig Nederlander kampt met kwalen waardoor zorgeloos genieten van de zon er niet bij is. Het gaat om tienduizenden Amsterdammers, schat dermatoloog Menno Gaastra, verbonden aan het Huid Medisch Centrum in Amsterdam. “Voor sommige mensen die een huidaandoening hebben is dit weer juist goed nieuws,” zegt Gaastra. “Zo wordt 80 procent van de eczeemklachten minder door de zon. Maar er is een hele grote groep waarbij klachten juist verergeren. Daarbij is niet zo zeer de zon, maar de hitte de boosdoener.” Die problemen lopen uiteen van uitslag tot schimmels, vervolgt Gaastra. “Die laatste kunnen goed ontstaan in lichaamsplooien of warme holtes, zoals in de oksels, liezen of onder de borsten.” Tel daarbij mensen op die last hebben van ontstoken zweetklieren of kampen met een zonneallergie. “Ja, een hele hoop mensen zijn helemaal niet blij met die warmte.” Julie Jourdain (27) kan erover meepraten. De Amsterdamse heeft de huidaandoening rosacea, waarbij ze geregeld aanvallen van bultjes krijgt. De aanvallen worden getriggerd door hitte. Daar komt bij dat ze sinds een jaar of drie een zonneallergie heeft. “Als ik tien minuten in de zon zit kan ik al pijnlijke blaasjes in mijn hals, gezicht en decolleté krijgen.” Jourdain gaat deze warme dagen door het leven met een grote hoed en zonnebril. Dat staat een beetje over de top, vindt ze zelf, maar liever dat dan alleen maar binnen zitten. Ze vindt de zomer namelijk eigenlijk heel leuk. “Er is van alles te doen, iedereen is vrolijk, de hele sfeer is fijn.” Ondanks haar huidproblemen probeert ze van die sfeer te genieten. Het zijn niet altijd ernstige aandoeningen waardoor de hete dagen uitdagingen met zich meebrengen. Mensen met een hele lichte huid zijn ook al snel de pineut. Zo ook de Amsterdamse Kate Kamphuis (30), die naar eigen zeggen ‘hartstikke wit’ is. Ze houdt sowieso niet van zomer, maar zonnen is al helemaal niet te doen. “Gisteren zat ik toevallig even in het park en had ik geen zonnebrandcrème bij me. Na twintig minuten was ik al verbrand.” Met bepaalde huidtypes kun je met de zonkracht van deze dagen al binnen een kwartier verbrandingsverschijnselen krijgen, beaamt Gaastra. Dat kan dus al een fietsritje van huis naar werk zijn. Elke paar uur insmeren, raadt hij deze mensen aan. “Liever vaak dan met een hoge factor. Factor 50 beschermt namelijk helemaal niet zo veel beter dan factor 30.” Zelfs de echte hittehaters zitten overigens niet alleen maar binnen met dit weer. Kamphuis pakt echt af en toe wel een terrasje, maar let dan goed op dat ze in de schaduw zit. “Maar eigenlijk wil ik gewoon dat het weer winter wordt. In deze temperaturen wil ik alleen nog maar plat liggen tot het over is.” Ze heeft voor honderden euro’s een airconditioner voor in huis aangeschaft. Ook Lantink zit niet altijd binnen met de gordijnen dicht, al is het maar omdat hij op een terras werkt. “Het slechtste idee ooit voor iemand in mijn situatie,” grinnikt hij. Tijdens het werk rent hij geregeld naar binnen om met een theedoek zijn gezicht te deppen. En die pet, als hij die maar niet vergeet. “Een paar maanden geleden werkte ik twee uurtjes zonder. Toen ben ik keihard verbrand.”||https://www.parool.nl/amsterdam/rosacea-verstopte-zweetklieren-of-zonneallergie-voor-deze-amsterdammers-is-de-hitte-een-ramp~b2bb6a92/
2022-08-12||‘Adele van de Lage Landen’ Kiki Schippers wil vooral genieten op de Parade: ‘Gezellige versie van topsport’||Kiki Schippers (34): “Ja, tuurlijk! Er zijn nogal wat risico’s verbonden aan optreden op de Parade. Hoe wordt het weer? Komen er mensen? Slaat het aan? Die risico’s neem je alleen als je de charme van de Parade inziet. Iedereen die meedoet is zó leuk. Altijd in voor een praatje, altijd bereid de handen uit de mouwen te steken. De technicus die we meehebben, was meteen de eerste dag al helemaal verliefd op het festival.” “Nou... Ik vraag nogal veel van mijn stem in de voorstelling. Ik doe een papegaai na, zing superhoog en hard en dan weer zacht en klein. Die stem moet in conditie zijn. Is mijn stem weg, dan is de hele voorstelling weg. Ik heb een sterke stem en kan heel wat hebben, maar het helpt wel als ik goed slaap. Dat doe ik dus het liefst thuis of in een hotel. We hebben achter de tent waarin we optreden wel een eigen terreintje, waar we voetballen en spelletjes doen, waar koelkasten en een magnetron staan en ook een vouwwagen, dus we zitten wel heel erg in die kampeersfeer.” “In Utrecht hebben we er in zeven dagen 23 gedaan! Dat was pittig, maar ik heb het overleefd, dus in Amsterdam zal het ook wel lukken. Een voorstelling duurt zo’n 35 tot 40 minuten en daar passen ongeveer zeven liedjes in. Daarna heb je tien minuten de tijd om uit te puffen en dan moet je het terrein op om reclame te maken voor de volgende voorstelling. In een lang lint trekken wij zingend en musicerend over het veld. Voor je het weet is het alweer tien minuten voor aanvang. Topsport? Nou ja, een heel gezellige versie van topsport dan. O ja, we verkopen ook nog merchandising, cd’s en zo, maar ook Kikislippers.” “Ja, het is meteen knallen. Ik vind het lekker. Zoals ik het ook lekker vind om meerdere voorstellingen per dag te spelen. Je zit er echt lekker in. En heb je net iets grappigs gedaan, waar de mensen hard om moesten lachen, dan kun je het meteen herhalen in de volgende voorstelling. Werkt iets juist niet, hup, weg ermee.” “Vijf jaar geleden stond ik op de Parade met drie muzikanten, nu zijn het er negen inclusief backing vocal. We hebben er een complete blazerssectie bij tegenwoordig. Héérlijk ook weer. In een soloprogramma kan ik stoppen en doorgaan wanneer ik wil, dit is echt een machine. Leuk om eens een keer niet alles zelf te hoeven dragen.” “Frits Spits heeft me een keer zo genoemd op de radio. Vind je het overdreven? Moet ik het laten weghalen? Nee, hè? Ik voel me vereerd door zo’n compliment. En misschien denken de mensen: nou, dat moet wel wat zijn dan. Natuurlijk klink ik anders dan zij. Ik heb wel vanaf dat ik ging zingen echt een grote stem, ben ik heel blij mee. Ik kon hoog als een sopraan en ook belten (zingen zonder compressie, over de volle breedte van je stembanden, red) ging me makkelijk af. Maar dat belten doen ze vooral in musicals en daar hield ik niet van. Ik was als tiener een alto en vond Skunk Anansie goed. Van Rufus Wainwright, Eva Cassidy en Bette Midler hield ik ook veel. En we luisterden thuis ook naar André van Duin en Sugar Lee Hooper.” “Nee, daar kom ik niet aan toe. We beginnen vaak al om 18.15 uur en tegen de tijd dat we klaar zijn is ook de Parade afgelopen. Van sommige collega’s weet ik wel zo ongeveer wat ze doen. Volgens mij hebben Lucky Fonz III en Stephanie Louwrier mooie voorstellingen. En ook een aanrader lijkt me Alto van 155 en Magic Tom & Yuri, een komische voorstelling met veel dans over subculturen.” “Haha, in Het Parool moet ik nu zeker een voor Amsterdammers gunstig antwoord geven? Weet je wat het is, Amsterdammers hebben al de hele zomer de tijd gehad om in de krant te lezen waar ze op de Parade heen moeten en wat ze daarvan moeten vinden, alles is al gerecenseerd. In Den Haag, waar we begonnen, was het heel anders. Dat voelde meer als een try-out. Het verschil tussen de Parade in Den Haag en Amsterdam is een beetje als, in theatertermen, het verschil tussen Bellevue en De Kleine Komedie. In Bellevue kun je geweldig verrast worden, maar vallen dingen ook weleens tegen en dan heb je evengoed een leuke avond. In De Kleine Komedie gaat het er veel minder experimenteel aan toe, de voorstellingen stáán. Ik ga de komende vijf dagen vooral genieten en heel veel lol hebben. Ik sta misschien wel nooit meer met zo’n grote band op het podium.” Parade, Martin Luther King Park, dagelijks tot en met 28/8. Kiki Schippers treedt er op t/m 16/8.||https://www.parool.nl/kunst-media/adele-van-de-lage-landen-kiki-schippers-wil-vooral-genieten-op-de-parade-gezellige-versie-van-topsport~b2e0e4e2/
2022-08-12||Unieke kans op het Grachtenfestival: Josh de Muis en compositie van Camiel Jansen strijden om aandacht in familievoorstelling||Jansen wilde een muzikale film creëren die een handvat zou bieden aan het publiek om muziek beter te begrijpen. Hij noemt films zoals Walt Disney’s Fantasia als inspiratiebron. Meer was er conceptueel nog niet uitgedacht – anders dan bij zijn vorige werk, waarbij historische gebeurtenissen of verhalen het vertrekpunt waren, zoals bij zijn recente werk Het Toeslagenschandaal. “Dat was expliciet mijn eigen opdracht om carte blanche te beginnen, maar het was tergend. Ik heb veel geschreven en weer weggegooid. Maar op een gegeven moment had ik een schets voor viool en klarinet, gebaseerd op een beeld van twee vogeltjes die elkaar achtervolgen in het Vondelpark. Daar was ik niet ontevreden over.” De inhoud van de eerste schets is puur toeval – op dit punt was er nog niks besproken met regisseur Casper Braat. “Toen hij de eerste 11 minuten van het stuk hoorde, kwam hij met het idee om een dier te volgen in de film.” En zo geschiedde. In de animatiefilm volgen we de avonturen van Josh de Muis. De wereld om de muis heen is geanimeerd – zo steekt hij objecten in brand, bevrijdt hij andere muizen uit het laboratorium en rijdt hij rond in speelgoedautootjes. De muis zelf is echter gefilmd in een studio. Hiervoor moest Jansen, die ook uitvoerend producent is van de film, één van de (twee) beschikbare muizentrainers in Nederland inschakelen, wat opmerkelijke momenten opleverde. “Eén van de ideeën was dat de muis door allemaal orkestinstrumenten heen zou lopen. Hij klom op een gegeven moment in mijn bas, en we hadden het shot gefilmd dat hij eruit klom. Maar vervolgens kroop hij weer terug en bleef hij daar 45 minuten zitten.” Jansen gebruikt bij vrijwel al zijn voorstellingen een visueel component. “Voor mij heeft visuele media binnen de podiumkunsten dezelfde functie als muziek binnen een film, namelijk ondersteuning. De kern van het verhaal zit in de muziek. De beelden die ik erbij gebruik ondersteunen dat verhaal.” Een keuze die ook riskant kan zijn wanneer je muziek op de voorgrond wilt plaatsen; ook Jansen beaamt dat de meeste mensen eerder visueel dan auditief zijn ingesteld. Toch zoekt hij deze frictie bewust op: “Ik zet het er juist in omdat ik het gevecht aan wil gaan voor de aandacht van de kijker. Ik wil bewijzen dat muziek sterker kan zijn dan beeld.” De screening wordt aankomend weekend live begeleid door Asko|Schönberg – door Jansen omschreven als de Formule 1 onder ensembles – onder leiding van Clark Rundell. Een spannende onderneming, waarbij er onder andere met behulp van extra monitoren voor wordt gezorgd dat het orkest en de film gelijklopen. Een unieke kans, want vervolgens wordt de film geëdit op basis van de audio-opname en zal deze versie worden verspreid. Eye Filmmuseum, 13-14/8||https://www.parool.nl/kunst-media/unieke-kans-op-het-grachtenfestival-josh-de-muis-en-compositie-van-camiel-jansen-strijden-om-aandacht-in-familievoorstelling~baadf259/
2022-08-12||Turkse pizza en pasta met bimi en burrata: vijf fijne gerechten ||Pasta met bimi en burrata 1. Kook de pasta volgens de aanwijzingen op de verpakking. Pel de ui en knoflook. Hak de knoflook fijn en snijd de ui in halve ringen. Laat de ansjovis uitlekken. 2. Verhit de olijfolie in een koekenpan en fruit de ui en knoflook 2-3 min. Voeg de ansjovis en de helft van de chilivlokken toe en roer door. Laat de ansjovis in 1-2 min. op laag vuur oplossen tot een saus. 3. Voeg de bimi toe en schenk de bouillon voorzichtig in de pan. Leg een deksel op de pan en laat in 4-6 min. stoven. Breng eventueel verder op smaak met peper en zout. 4. Neem de pasta met een tang uit de pan en schep de pasta door de saus. Zorg dat de pasta volledig is bedekt met saus. Verdeel over de borden. 5. Scheur de bol burrata en verdeel over de pasta. Strooi de overige chilivlokken eroverheen. Pluk de baadjes basilicum van de takjes en verdeel de blaadjes basilicum en de rucola. Turkse pizza met aubergine en yoghurtsaus 1. Verwarm de oven voor op 180°C. Snijd de aubergine in blokjes van 3 cm. Verwarm een pan met de olijfolie en bak de aubergine in 5 min. gaar, er mag een kleur op de aubergine komen. 2. Pel en snijd de knoflook fijn, voeg deze toe aan de aubergine samen met de tomatenpuree en paprikapoeder. Pureer het mengsel met een staafmixer en voeg peper en zout toe. 3. Smeer de wraps in met het auberginemengsel en plaats op een met bakpapier beklede bakplaat en bak dit 5 min. in de voorverwarmde oven. 4. Halveer ondertussen de cherrytomaten en meng dit door de ijsbergsla. Rasp de komkommer grof en meng dit door de Griekse yoghurt. Voeg hier ook peper en zout naar smaak aan toe. 5. Serveer de Turkse pizza met de ijsbergsla en de komkommer-yoghurtsaus. Griekse souvlaki van varkenshaas met fetasaus 1. Snijd de varkenshaas in stukken van ongeveer 3 cm. Pel en snipper de knoflook fijn en pers de citroen uit. 2. Meng de varkenshaas met de knoflook, citroensap, olijfolie en oregano, en voeg naar smaak peper en zout toe. Laat het vlees minimaal 1 uur marineren (langer mag ook) en verdeel het daarna over 2 grote vleesspiezen. 3. Snijd de aubergine in plakken van ongeveer 1 cm dik en snijd de paprika grof in kwarten en verwijder de zaadlijsten. Snijd de ui in ringen van ongeveer 1 cm. 4. Verwarm de oven voor op 200⁰C. Verhit een grillpan op hoog vuur en schroei de spiezen aan alle kanten dicht. Haal de spiezen uit de pan en plaats in een ovenschaal samen met de plakken aubergine, stukken paprika en de ui. Voeg naar smaak peper en zout toe. Plaats de souvlaki en groenten in de oven voor ongeveer 8-12 min. totdat het vlees net gaar is. 5. Halveer ondertussen de krieltjes en kook deze in ongeveer 12 min. gaar. Verwarm voor de fetasaus de kookroom met het water in een pan. Verkruimel de feta en laat deze langzaam smelten in de room. Voeg naar smaak peper en zout toe. 6. Giet de krieltjes af, haal het vlees en groenten uit de oven. Serveer het vlees met de fetasaus. Kippenbout uit de oven met groene asperges en krieltjes 1. Verwarm de oven voor op 180°C. Schil de krieltjes niet, maar spoel schoon en halveer. 2. Vul een pan met koud water en voeg de krieltjes hieraan toe. Kook de krieltjes in 8 min. beetgaar zodra de pan met water kookt. 3. Mix de kipkruiden met de helft van de olijfolie. Marineer de kippenbouten 10 min. Bak gedurende 25 min. op een met bakpapier beklede bakplaat tot ze goudbruin en gaar zijn. 4. Snijd 2 cm van de onderkant van de groene asperges af en snijd deze vervolgens door de helft. Snijd de paprika in repen van 2 cm dik. Pel en snipper de knoflook fijn. 5. Bak de knoflook in een pan op laag vuur met de overige olijfolie en voeg na 2 min. de asperges en paprika eraan toe. Bak deze 5 min. op middelhoog vuur mee en voeg vervolgens de krieltjes toe. 6. Ris de rozemarijn van het takje en hak fijn. Voeg dit toe aan de krieltjes samen met de groente en roer voorzichtig door met zout en peper. 7. Serveer de kippenbout met krieltjes, paprika en groene asperges. Calzone met parmaham 1. Zet de pizzarette aan, deze heeft tijd nodig om warm te worden. Bestuif het werkblad, de bakspatels en het pizzadeeg met de bloem. Dit zorgt ervoor dat het pizzadeeg makkelijk op de bakspatel schuift. Houd een kleine hoeveelheid bloem apart. 2. Rol met de deegroller één keer over het pizzadeeg. Steek dan het deeg uit met de meegeleverde ring van de pizzarette. Verdeel de saus, parmaham en mozzarella over het deeg. Vouw het deeg van onder naar boven dicht en vouw dan de zijkanten van onder naar boven dicht zodat de lucht eruit kan. Bestuif de calzone nogmaals licht met bloem. 3. Schuif de calzone in de pizzarette met de bakspatel, zoveel mogelijk naar het midden van de pizzarette. Bak de calzones af gedurende 20 min. Tip. Vul ook eens met andere ingrediënten, zoals salami, paprika en olijven. Ga naar www.eatertainment.nl voor nog meer recepten en inspiratie.||https://www.parool.nl/ps/turkse-pizza-en-pasta-met-bimi-en-burrata-vijf-fijne-gerechten~b804730b/
2022-08-12||Jafarzadeh onthulde geheim nucleair programma: ‘Iran een atoombom? Daar wil je niet aan denken’||Twintig jaar geleden, in augustus 2002, zorgde de Iraanse onderzoeker Alireza Jafarzadeh (nu 65) voor wereldnieuws. Op een persconferentie in Washington onthulde hij na jaren onderzoek het bestaan van het geheime Iraanse nucleaire programma. Hij wees twee clandestiene installaties in centraal Iran aan waar verrijkt uranium kon worden geproduceerd voor een kernbom. Iran ontkende, maar onderzoek van het Internationaal Atoomagentschap (IAEA) bevestigde de bevindingen van Jafarzadeh. “Ik had nooit kunnen denken dat we het hier twintig jaar laten nog steeds over zouden hebben. Deze zomer heeft Iran eenzijdig 27 camera’s en andere controleapparatuur van het IAEA verwijderd bij kerninstallaties. Door onze onthulling in 2002 kregen de ayatollahs voor het eerst te maken met toezicht van het IAEA. Daarvoor konden ze ongestoord hun gang gaan. Kijk maar op de IAEA-website. Het dossier-Iran begint pas vanaf september 2002. Behalve het illegaal verrijken van uranium hebben we het hele Iraanse militaire programma ontrafeld, van de raketten die kernkoppen kunnen dragen tot het programma waarin allerlei technologische research wordt gekoppeld aan militaire toepassingen.” “Ja, iedereen was wel even wakker, maar helaas is het volledige nucleaire programma van Iran nooit rigoureus aangepakt. Ze behielden de mogelijkheid om uranium te verrijken, ze konden doorgaan met onderzoek en ontwikkeling en ook hun raketprogramma werd ongemoeid gelaten. Het Iraanse regime heeft vragen over bewapening gewoon nooit beantwoord. Of ze logen keihard over toezeggingen voor een zogenaamde nucleaire deal.” “De inspecties hadden op zijn minst onverwacht en overal moeten zijn, niet op uitnodiging van het regiem. Veel van onze onthullingen zijn niet opgevolgd omdat het regime de plekken die wij hadden aangewezen tot militair terrein verklaarde. Ze werden dus ontoegankelijk gemaakt.” “Als wij niet hadden onthuld dat er uranium werd verrijkt in Natanz en dat er in Arak een zwaarwaterfabriek stond (gebruikt voor de productie van waterstofbommen, red.) dan zou dit regime al jaren geleden een kernbom hebben gehad. In een officiële hoorzitting van de Amerikaanse congrescommissie Buitenlandse Zaken heeft afgevaardigde Brad Sherman uitgesproken dat niet alleen de Verenigde Staten, maar de hele wereld dank verschuldigd is aan onze Nationale Raad van het Iraanse Verzet omdat we een rol hebben gespeeld in de veiligheid van de wereld (zie kader). Stel je voor, de wereldleider op het gebied van door de staat gesponsord terrorisme heeft de beschikking over een atoombom. Daar wil je niet aan denken. De ellende die ze kunnen aanrichten gaat elk voorstellingsvermogen te boven.” Ondanks aanvankelijke ontkenningen en verdachtmakingen rond zijn persoon bleek het verhaal van Jafarzadeh te kloppen. De onthullingen van de klokkenluider werden de opmaat naar sancties tegen het regime. Dertien jaar later kwam er een moeizaam verkregen Iran-akkoord dat in 2017 eenzijdig werd opgezegd door de toenmalige Amerikaanse president Donald Trump. Sindsdien zijn er voortdurend spanningen over de kwestie tussen het Westen en Teheran, terwijl Rusland en Iran de laatste tijd juist weer toenadering zoeken. Iran is de laatste maanden sowieso weer veel in het nieuws en niet alleen vanwege dat nog steeds omstreden nucleaire programma. In verschillende steden zijn demonstraties en opstanden geweest vanwege corruptie, boosheid over de inflatie en stijgende kosten van dagelijkse levensbehoeften. Recent was er weer een aantal openbare terechtstellingen van misdadigers. Volgens Jafarzadeh zijn die vooral bedoeld om de bevolking bang te maken. Sinds de verkiezing van de sjiitische rechtsgeleerde Ebrahim Raisi (berucht vanwege zijn rol bij massamoorden op politieke tegenstanders in 1988) tot president, nu precies een jaar geleden, ziet hij de onrust alleen maar toenemen. “Mensen ophangen in het openbaar hebben ze de laatste jaren niet meer aangedurfd. Het zegt alles over de paranoia van het regime. Sinds ze Raisi naar voren hebben geschoven als president loopt het niet zoals ze hebben gepland. Raisi was degene die de protesten moest smoren. Dat is mislukt, mensen zijn wanhopig en niet bang meer. Ook moest hij de ontwikkeling van een kernwapen een impuls geven. Het Iraanse regime heeft inderdaad nieuwe stappen gezet in het uranium verrijkingsprogramma. En waarom?” De laatste vraag beantwoordt Jafarzadeh meteen zelf met een vervolgvraag. “Voor kernenergie? Er zijn genoeg landen die kerncentrales hebben, maar geen uranium verrijkingsprogramma. Iran heeft helemaal geen nucleaire energie nodig. Ze kunnen niet eens hun eigen olie en gas exploiteren, waarom zou je dan veel investeren in kernenergie. Dat energieverhaal is een façade. Het nucleaire programma is direct gekoppeld aan het raketprogramma van het Iraanse leger en aan staatsorganisaties die het internationale terrorisme steunen. Er is geen land ter wereld dat zoveel steun geeft aan terreurorganisaties als Iran. Waarom wordt het daarop niet keihard aangesproken, net als op de systematische mensenrechtenschendingen? De enige realistische manier om wat te doen aan het nucleaire programma is verandering van regime.”||https://www.parool.nl/wereld/jafarzadeh-onthulde-geheim-nucleair-programma-iran-een-atoombom-daar-wil-je-niet-aan-denken~b8ee69d8/
2022-08-12||Neptegels in de grachtengordel: zijn ze nou echt stiller?||Aan materialen die een ander materiaal imiteren geen gebrek: kunststof kozijnen met houtnerf, behang met een print van een bakstenen muur of een badkamertegel die doet alsof het een eikenhouten plank is. Overal is imitatiedrang. Maar toch verwacht je die eerder in een doe-het-zelfzaak dan in een historische binnenstad met een vermelding op de werelderfgoedlijst van Unesco. Toch? Nou, mooi niet. Sinds kort heeft de zeventiende-eeuwse grachtengordel zijn eigen nepbestrating. Het ligt er net: 1400 meter trambaan op het stukje Nieuwezijds Voorburgwal, Singel en Koningsplein. Dit deel is opnieuw bestraat en zo op het eerste gezicht is er niet zoveel aan de hand: een keurig bruinrood plaveisel tussen en naast de rails. Maar wie de moeite neemt om eens even goed te kijken, ziet dat de kieren tussen de klinkers geen échte kieren zijn. Je kunt er net een half kootje van je pink insteken, meer niet. En er zijn meer hints die wijzen op nepperij. In de goot houdt de print plotsklaps op en ter hoogte van de Herengracht, waar nog de gewone bestrating ligt - met échte klinkers - eindigt de mooie roodbruine bestrating in een soort dikke drab. Kortom: dit is, zo leren we van het ov-bedrijf GVB: asfalt met ingewalste voeg. Asfalt, kortom, dat klinkers imiteert. Waarom zou je? “Het idee is dat dit minder lawaai maakt als de tram erover rijdt,” heeft Ruben van de Ven van Frens Haringhandel van de gemeente gehoord. En? Helpt het? “Ik hoor geen verschil. Nog altijd hetzelfde gepiep van de tram.” Collega Jasper Frens vermoedt wel dat er minder trillingen zijn - het andere beoogde doel. “Vroeger gingen de alarmen van de scooters voor de universiteitsbibliotheek af als de tram voorbijkwam. Gek werd je ervan. Dat is niet meer. Maar of dat aan het asfalt ligt? Eerlijk gezegd: we weten het niet. Er staan ook geen scooters meer voor de UB, dus ja, dat maakt natuurlijk nogal uit.” Monumentenhoeders waarschuwen dat asfalt na verloop van tijd een wat sleetse uitstraling krijgt, met scheuren en zo. De tijd zal het leren, want de straatprint is een proef. En van proeven weten we inmiddels: als ze slagen, volgt er meer. Heeft u een voorbeeld van een oenige of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/neptegels-in-de-grachtengordel-zijn-ze-nou-echt-stiller~bba88297/
2022-08-12||Het kunstwerk van Serge Verheugen werd zelfs getatoëerd||Het begon op Schiphol. Serge Verheugen (58) ontwierp daar in 2005 de Doeidoei-machine. Het beeld van aluminium en staal bestond uit vier letters van 180 cm hoog die het woord ‘DOEI’ vormden. In het voetstuk zat een mechaniek verstopt, waardoor de letters om de beurt een beetje gingen kantelen en weer terugveerden. Tientallen handjes in het beeld zwaaiden de reizigers uit. Verheugen had in zo’n vijftig talen een tekst gefreesd: ‘Tot ziens vriend, goede reis.’ Het werk viel in de smaak op de luchthaven. Binnen enkele weken waren alle handjes volgeschreven met wensen en teksten, waarmee de reizigers als het ware bezit namen van het werk. Tot tevredenheid van de kunstenaar, die zelf fan was van de grote houten appel op Schiphol, die helemaal is volgeschreven met boodschappen van bezoekers. Het werk van Verheugen was niet permanent bedoeld en heeft ongeveer een half jaar op Schiphol gestaan. Na afloop recyclede de kunstenaar de letters en de tekst werd uitgebreid tot ‘Doe iets’. Verheugen: “Ik had een vergaderruimte in het stadsdeelkantoor in het Westerpark ingericht. Daar gingen mensen praten. Toen bedacht ik die letters bij de poort te plaatsen. Zo van: leuk, al dat praten, maar doe ook echt iets.” Helaas, er was geen vergunning voor het beeld. En dus moest het volgens de gemeente verdwijnen. “Dat is een jarenlange strijd geworden. Op een gegeven moment moest het echt weg en toen heb ik het aangeboden aan verschillende partijen. Stadsdeel Oost zei: dit is precies wat we willen uitstralen, kom maar door met dat ding.” Het duurde toen nog jaren om de vergunning rond te krijgen. “Ik weet inmiddels dat vergunningen een ongelofelijk moeilijk traject zijn. Wel buitengewoon tof van de NS dat het werk bij het spoor mocht staan.” Verheugen heeft varianten van Doe iets in Heerlen en Utrecht gemaakt. Hij heeft diverse kunstwerken in stations geplaatst, onder andere in het Amstelstation en recent nog in het Muiderpoortstation. Veel mensen kennen ook de grote houten dier- en mensfiguren die hij met vrijwilligers maakte in het Amsterdamse Bos. Doe iets is inmiddels een publiekslieveling. Op Verheugens website staan reacties van mensen die gemotiveerd worden om aan de slag te gaan, harder gaan fietsen of op een poëtische manier worden geraakt door het beeld. “Ik kreeg laatst een foto toegestuurd van een dame die de letters op haar been had laten tatoeëren. Iemand anders heeft een tattoo op haar arm. Mensen die allebei zeiden dat ze daar in de buurt woonden, dat ze elke dag door het werk werden geraakt, dat ze gingen verhuizen en dat ze dit stukje mee wilden nemen. Nou ja, hoe cool is dat?” Doe iets Sinds 2011 Kunstenaar Serge Verheugen Waar Spoorviaduct Wibautstraat Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/het-kunstwerk-van-serge-verheugen-werd-zelfs-getatoeerd~b4938632/
2022-08-12||Onze vrijheid is geen geliefd product. Een meerderheid in de wereld is er huiverig voor||Nee, ik ga niet op de Krim op vakantie. Op het door de Russen bezette schiereiland hebben vermoedelijk Oekraïense separatisten een aanslag gepleegd. Wat munitie en wat vliegtuigen werden vernietigd. Ik las dat Russen wel naar Europa op vakantie gaan. Ze zijn ook in Amsterdam gesignaleerd. Zelenski wil dat niet. Ik las enkele interviews met een vakantie vierende Rus en die zei: “Je ziet dat alles hier beter is geregeld dan bij ons.” Ik dacht toen: vooruit, laat die Russen maar hier komen, dan merken ze hoe prettig alles is geregeld, hoe vrij we zijn, en eenmaal teruggekeerd beseffen ze dat ze iets tegen Poetin moeten ondernemen. “Nee, Theodor. Nu bega je dezelfde fout als veertig jaar geleden!” Ik was toen leraar in Amsterdam-Oost, gaf les aan ‘anderstaligen’ uit alle delen van de wereld die vaak gehoofddoekt waren en was zeer ‘betrokken’, wat toen ‘geëngageerd’ heette. Ik dacht: als mijn leerlingen geconfronteerd worden met onze vrijheid zullen ze de voordelen zien. Ik liet ze naar clips van MTV kijken, zong Bob Dylan, vertelde over de Tweede Wereldoorlog en hoe belangrijk vrijheid was, maar ik bleek een slechte docent. MTV noch Dylan, noch mijn verhalen noch mijn vrijheidsfilosofie hadden enig effect. Integendeel. De hoofddoek ging strakker om het hoofd. Onze vrijheid is geen geliefd product. Onze democratie ook niet. Een meerderheid in de wereld – we spreken over miljarden vrolijke lieden – is er huiverig voor. En het wordt er niet beter op. De Russische toerist die alleen naar Europa kan komen als hij geld heeft, zal niet snel Poetin afvallen. Hij heeft het beter gekregen onder Vlad, hij kan naar Europa, hij kijkt neer op Russen die duizenden kilometers verderop wonen en die hij nauwelijks kan verstaan, en zolang hij lekker kan genieten van de Franse keuken zal het hem een saucisson wezen. Daarbij komt dat Poetin ze voorspiegelt dat Russen niet alleen beter zijn dan Europeanen, maar ook meer status verdienen. Aantrekkelijk toch? Trouwens, als ze hier zijn en onze kranten via een vertaalapp lezen, zullen ze tot de conclusie komen dat hun ‘speciale operatie’ ons niet meer zo interesseert. Het gaat de goede kant op, zullen ze denken. Zelenski moet niet zeuren over die toeristen. Laat ze. “Kijk mijnheer en mevrouw Rus, dit is Giethoorn, de mooiste plek in Europa volgens CNN. En ze spreken er Chinees.” De wereld moet in het gesticht. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/onze-vrijheid-is-geen-geliefd-product-een-meerderheid-in-de-wereld-is-er-huiverig-voor~bc8baa0e/
2022-08-12||Opinie: ‘Waarom niet de zeespiegel verlagen, door zout zeewater te ontzilten?’||Het is onvermijdelijk dat wegwerkzaamheden leiden tot hinder voor de weggebruikers. Maar juist in deze vakantietijd kan in Nederland een enorm verschil met het ons omringende buitenland geconstateerd worden. De uiterst efficiënte planning en uitvoering door Rijkswaterstaat en de flankerende voorzieningen, zoals informatie vooraf, voorlopige rijstroken en goed bewegwijzerde omleidingen, zorgen voor veel minder en vooral veel kortdurender overlast dan bij soortgelijk werk in onze buurlanden. Zelfs bij volledige afsluitingen. Met name in Duitsland kun je op de vele en meestal kilometerslange Baustellen mensen noch machines betrappen op arbeiten. En bij zuiderbuur België is dat niet veel beter. ‘Bij ons’ wemelt het altijd van de mannen – vrijwel geen vrouwen, dat dan weer niet – in oranje pakken met enorme aantallen voer- en werktuigen, niet alleen in het weekend maar ook ‘s nachts. Die wegwerkers bij dag, nacht en ontij verdienen onze dank en een groot compliment voor hun bijdrage aan de mobiliteit. Chapeau! Ludo Grégoire, onderweg (maar woonachtig in Leiden) Waarom gebruiken we nu ontziltingsapparatuur? We gaan natuurlijk weer dijken verhogen tegen de zeespiegelstijging. Waarom niet de zeespiegel verlagen, door zout zeewater te ontzilten? Je kan dat water dan gebruiken om bijvoorbeeld landbouwgrond te besproeien, of om kurkdroog bosgebied nat te houden zodat je geen bosbranden krijgt. Besparing op alles: brandweerinzet, openzetten van sluizen, dijkverhogingen. Ik hoop dat wetenschappers en politici hier nu eens naar gaan kijken, in plaats van weer peperdure, onnodige maatregelen te nemen. Johan Tamse, Amsterdam Het prachtige interview gelezen met Piet Saan. Dan denk ik gelijk aan de geweldige hulp die ik heb gekregen in 1990, bij de bouw van de Molen van Sloten. Wij hoopten op veel hulp want dat was nodig. Het was dan ook geweldig dat door de hulp van Piet Saan al het hijswerk werd gedaan. Ik weet nog dat hij zei: ‘Ko, er zijn mensen die zeggen wat ze doen en zijn mensen die doen wat ze zeggen.’ Dit was voor ons als vrijwilligers een geweldige steun waardoor er nu zo’n prachtige Molen bij Sloten staat. Met nog heel veel dank, Ko Kuiper, erevoorzitter Molen van Sloten||https://www.parool.nl/columns-opinie/opinie-waarom-niet-de-zeespiegel-verlagen-door-zout-zeewater-te-ontzilten~b24eb10f/
2022-08-12||Steeds meer mensen vertrekken uit de Randstad, vooral jonge gezinnen||Uit berekeningen van het CBS komt naar voren dat uit de Randstad steeds meer mensen vertrekken: ruim 75.000 mensen verhuisden naar andere gemeenten. Dat zijn er 5000 meer dan vorig jaar. Het aantal mensen dat naar de Randstad verhuisde nam juist licht af naar 53.000. Voor Amsterdam specifiek geldt dat sinds 2014 het binnenlands vertrek uit de stad flink is toegenomen. Net als in de jaren vóór corona zijn buitenlandse migratie én een geboorteoverschot de belangrijkste motoren achter de bevolkingstoename. De Randstad lijkt vrijwel exclusief aantrekkelijk voor nieuwbakken inwoners die hier komen om te studeren of hier hun eerste baan hebben: jongvolwassenen van 18 tot 25 verhuizen zelfs in toenemende mate vaker naar de Randstad dan omgekeerd. In de leeftijdscategorie van 25 tot 30 jaar werd tot voor enkele jaren geleden ook vaker uit de Randstad verhuisd dan ernaartoe, maar afgelopen jaar hielden de vertrekkers en nieuwe inwoners elkaar in evenwicht. Sinds 2021 neemt het aantal inwoners in Amsterdam weer toe. Begin dit jaar telde de stad 881.933 inwoners, bijna 9500 meer dan een jaar eerder. In 2050 zal het aantal inwoners stijgen tot 1.070.000, een groei van 21 procent. Het zijn vooral jonge gezinnen die uit de stad vertrekken. Vorig jaar becijferde Onderzoek en Statistiek van de gemeente dat het jaarlijks vertrekpercentage van jonge kinderen (0-3 jaar) in de jaren negentig nog op 6 procent lag terwijl dat in 2019 was toegenomen tot 10 procent. Omdat er in Amsterdam veel twintigers en dertigers wonen, ontstaan er veel gezinnen in de stad. Een deel van deze gezinnen vertrekt daarna. De omvang en de samenstelling van de groep jonge gezinnen zijn belangrijke schakels om deze groeiende uitstroom te verklaren. Omdat de jonge gezinnen die in de stad worden gevormd in toenemende mate een hoog inkomen hebben, en daardoor meer keuzevrijheid op de woningmarkt, neemt ook hun vertrekkans toe, stelt Onderzoek en Statistiek. De kans dat een jong gezin met een laag inkomen naar de regio vertrekt ligt op 6 procent, dat van hoge inkomens op 15 procent. Vrijwel alle gemeenten buiten de Randstad hadden in 2021 een positief verhuissaldo, waarbij er dus meer mensen naar die gemeenten zijn gekomen vanuit de Randstad dan andersom. Uitzonderingen daarop zijn universiteitssteden Groningen, Maastricht, Eindhoven, Wageningen, Tilburg en Enschede. Uit deze gemeenten vertrekken veel pas afgestudeerden naar de Randstad vanwege werk. Regio’s die naar verhouding de meeste inwoners uit de Randstad erbij krijgen liggen betrekkelijk dichtbij, bijvoorbeeld Flevoland, het Rivierengebied en het noordelijk deel van Noord-Holland. Tegelijk zijn er ook op grote afstand gemeenten die veel nieuwe inwoners ontvangen uit de Randstad. Voorbeelden daarvan zijn onder meer Drenthe, het zuiden van Friesland en de Achterhoek. Voor Amsterdam specifiek geldt dat veel verhuizers terechtkomen in de regio’s Zuid-Kennemerland en Gooi en Vechtstreek. Van alle woningen die vrij komen in de regio Amsterdam werd in 2017-2018 14 procent betrokken door een huishouden uit Amsterdam. In de periode 2005-2006 lag dit op 11 procent.||https://www.parool.nl/amsterdam/steeds-meer-mensen-vertrekken-uit-de-randstad-vooral-jonge-gezinnen~ba96e99b/
