2022-08-21||Wijnaldum lijkt WK te kunnen vergeten na scheenbeenbreuk op training AS Roma||De komende dagen zullen meerdere onderzoeken moeten uitwijzen hoelang Wijnaldum uit de roulatie is en of het WK in gevaar komt voor de Nederlander. Het wereldkampioenschap voetbal begint op 20 november. Dan speelt Oranje ook de eerste groepswedstrijd, tegen Senegal. Wijnaldum wordt dit seizoen door Paris Saint-Germain, waar hij niet in de plannen voorkwam, verhuurd aan AS Roma. De club van trainer José Mourinho kan Wijnaldum voor een vastgesteld bedrag kopen van PSG. Speelt de middenvelder een bepaald aantal wedstrijden voor de Romeinen, dan verandert de koopoptie in een verplichting. Wijnaldum hoopt bij AS Roma weer een selectie voor het Nederlands elftal af te dwingen. Bondscoach Louis van Gaal riep de middenvelder de afgelopen interlandperiode niet op voor Oranje.||https://www.parool.nl/sport/wijnaldum-lijkt-wk-te-kunnen-vergeten-na-scheenbeenbreuk-op-training-as-roma~b7f97f6b/
2022-08-21||Nederlandse militair in Irak zwaargewond na schot in borst bij wapenonderhoud||De Koninklijke Marechaussee onderzoekt het incident, waarvan nog onbekend is hoe het heeft kunnen gebeuren. De leeftijd van de man is niet gemeld. Wel is het thuisfront van de militair op de hoogte gebracht. De militair maakt deel uit van de Nederlandse eenheid die het vliegveld van Erbil beveiligt. Zo’n 120 Nederlandse militairen beveiligen Erbil Airbase en omliggend gebied. Ze zijn onder meer verantwoordelijk voor de veiligheid van het coalitiepersoneel,’ aldus Defensie. Commandant der Strijdkrachten Onno Eichelsheim zegt op Twitter dat een van zijn mannen in Irak gewond is geraakt. ‘Mijn gedachten zijn bij hem, zijn familie en collega’s. Ik volg de situatie nauwlettend.’ De gewond geraakte militair is van de 11 Luchtmobiele Brigade, een snel inzetbare lichte eenheid.||https://www.parool.nl/wereld/nederlandse-militair-in-irak-zwaargewond-na-schot-in-borst-bij-wapenonderhoud~be047720/
2022-08-21||‘Het vertrouwen is weg,’ zegt Sigrid Kaag tegen Wopke Hoekstra||Terugkijkend is het gewoon een mooie donderdag bij VVD-fractievoorzitter Sophie Hermans thuis in het Utrechtse Vreeland. Na hun welverdiende vakanties komen ze 11 augustus langs, de drie andere fractievoorzitters Jan Paternotte (D66), Pieter Heerma (CDA) en Gert-Jan Segers (ChristenUnie). Er klinkt geen woord over de buikpijn die het CDA over de stikstofdoelen heeft. Ze delen hun persoonlijke zomerverhalen en bespreken daarna de moeilijke dossiers. Niemand die iets anders wil met het coalitieakkoord. De asielcrisis en de koopkracht komen voorbij. En ook van de bemiddelaar Johan Remkes wordt zegenrijk resultaat verwacht. Geen enkele indicatie van de bom die een week later op de coalitie wordt gedropt. Het zal niet lang hoeven duren, zo verwachten de meeste aanwezigen van de coalitietop op donderdag 18 augustus. Het is de eerste Catshuissessie na de zomervakantie, de eerste keer dat de fractievoorzitters met de premier en de vicepremiers overleggen over asielproblemen, de stikstof en mogelijke koopkrachtreparaties. Iedereen ziet er nog ontspannen uit. Geen wallen onder de ogen bij de langstzittende minister-president aller tijden, Mark Rutte. Evenmin bij de vice-premiers Sigrid Kaag (D66), Carola Schouten (ChristenUnie) en Wopke Hoekstra (CDA). Maar onderhuids zijn er spanningen, omdat net voor het Catshuisoverleg CDA-fractievoorzitter Pieter Heerma de drie andere fractievoorzitters heeft gebeld. Hij geeft een voorwaarschuwing dat Hoekstra vrijdag in een interview met het AD dingen zegt die schuren met het coalitieakkoord over de oplossing van het stikstofprobleem. En ook Rutte en stikstofminister Christianne van der Wal krijgen na hun bewindspersonenoverleg een soortgelijk telefoontje van Hoekstra. Als Hoekstra het woord krijgt in het Catshuis, beschrijft hij een soort stand van het land. De wenkbrauwen gaan niet omhoog over zijn wens om de migratie in te perken of het miljardenpakket voor de koopkracht. Wel als hij spreekt over de deadline van 2030 om de stikstofdoelen te halen. Hoekstra: “Daar heb ik een interview over gegeven in het AD van morgen en dat is goed voor jullie om te weten. Dat heb ik gedaan als CDA-leider en niet als minister van Buitenlandse Zaken.” Vervolgens buitelen de collega’s over elkaar heen. “Wopke, wat heb je dan gezegd?” Rutte geeft aan dat het wel fijn zou zijn als iedereen dat stuk kan lezen. Maar Hoekstra houdt volgens aanwezigen de boot af en deelt de tekst van het interview niet. “Waar ben je mee bezig,” wil Kaag van Hoekstra weten. Want het CDA wilde Remkes als bemiddelaar en nu doorkruist uitgerekend Hoekstra dat gevoelige pad. Maar omdat Hoekstra niet duidelijk is over wat hij precies wil, groeit de irritatie. Een betrokkene: “Je wordt gewaarschuwd en je weet niet voor wat. Dan moeten we het maar lezen en de volgende dag verder praten. Het was voor iedereen wel duidelijk dat je zo niet toekomt aan constructief kijken naar de grote uitdagingen van dit jaar. Dat gaat niet als alles in het teken staat van een onbesuisde Alleingang.” Minister voor Natuur en Stikstof Christianne van der Wal stelt zichzelf gerust met de toezegging dat Hoekstra het akkoord niet wil openbreken. Zij is niet bij het Catshuisoverleg en moet na een telefoontje van Hoekstra lijdzaam afwachten wat de volgende dag zal brengen. Maar het valt tegen als de krant vrijdagmorgen op de mat ploft. Ze ervaart de actie van Hoekstra als ‘een mes in de rug’, zo zeggen mensen om haar heen. Vrijdagochtend, bij het inlopen van de ministerraad op het Binnenhof geeft Rutte lucht aan zijn staatsrechtelijke vraagtekens: “Ik denk dat je als partijchef enige ruimte hebt om je partijpolitiek te uiten. Dit kan nét, maar het moet geen gewoonte worden.” Eenmaal binnen hangt er een grafstemming in de Trêveszaal. De ministers praten een paar uur over het interview van Hoekstra. Er is verbijstering en groot ongemak. Er vallen lange stiltes, ook bij Mark Rutte. De ene na de andere minister geeft uiting aan zijn ongenoegen. Het moment van het interview wordt als slecht ervaren, al houden de CDA-bewindspersonen het front gesloten. “Bij de collega’s was veel frustratie, niet alleen over het momentum, maar vooral: dat Hoekstra het via de krant speelde. Als het CDA echt problemen heeft met de achterban, moeten ze dat met ons delen,” zegt een van de aanwezigen. “Het geeft gewoon echt een knauw dat Hoekstra dit niet met ons heeft besproken.” Ook in de ministerraad zet Hoekstra uiteen dat hij veel ‘buiten’ is geweest en met mensen heeft gesproken. Dit moet nu eenmaal zo, de deadline van 2030 moet niet heilig zijn. Het CDA claimt dat deze beweging de dialoog met boeren weer op gang kan brengen. Dan krijgt D66-vicepremier Sigrid Kaag het woord. Ze kijkt Hoekstra doordringend aan. “Het vertrouwen is weg,” zegt ze en de bewindslieden schrikken. Hoekstra kijkt stoïcijns, de spanning is om te snijden. Het lijkt op een vooraankondiging van een kabinetscrisis, maar het blijft in de lucht hangen. “Sigrid denkt en redeneert altijd vanuit menselijke waarden,” zegt een van de collega’s. “Maar iedereen was boos. Dat heeft het CDA echt onderschat. Dat ongemak was er bij iedereen aan tafel. De uitleg is steeds: wij vinden dit nodig. Tja, het zal wel.” “Dit was een overval,” zegt een coalitiebron die erop wijst dat Hoekstra’s actie haaks staat op de omgangsvormen die Rutte altijd propageert. Informeer elkaar tijdig, plaats elkaar niet voor verrassingen. “Het is een grote operatie: kijk maar naar de brief die aan de CDA-leden is verstuurd door Hoekstra. Van der Wal laat zich ook niet onbetuigd in de ministerraad. Ze wijst Hoekstra erop dat het zijn partij is die Remkes als bemiddelaar wilde. Ze vindt het interview ‘hoogst ongelukkig.’ Hoekstra maakt geen excuses, herhaalt steeds dat dit nodig is. Rutte sluit het onderwerp af met het voorstel de kwestie voor dit moment maar terzijde te schuiven en verder te gaan als Remkes over een paar weken klaar is. De ruzie in het kabinet wordt een bevroren conflict. Als Remkes met zijn conclusies komt, dan kan de bom opnieuw barsten. Het CDA kan tegenover boeren en achterban niet meer terugkrabbelen, beseffen betrokkenen. Maar dat zijn zorgen voor later. Een van de hoofdrolspelers zegt: “Deze actie staat zo haaks op onze manier van samenwerken. Je hebt een vertrouwensbasis nodig en de omgeving is nu een stuk kwetsbaarder geworden. We twijfelen nu heel erg: wat moeten we nog verwachten van elkaar?”||https://www.parool.nl/nederland/het-vertrouwen-is-weg-zegt-sigrid-kaag-tegen-wopke-hoekstra~bb3ba8a2/
2022-08-21||Bijna tweeduizend havenmedewerkers Britse Felixstowe leggen werk neer||De haven is goed voor een derde van het totale containervolume in het land. Havenmedewerkers willen met de actie hun roep om betere arbeidsvoorwaarden kracht bijzetten. Havenuitbater Hutchison Port gaf eerder te kennen teleurgesteld te zijn dat het conflict niet aan de onderhandelingstafel wordt opgelost. Een aanbod om de lonen met 8 procent te verhogen werd eerder door vakbond Unite afgewezen. Ook een uitnodiging om verder te onderhandelen werd dus afgeslagen. Verschillende rederijen gaven al te kennen Felixstowe in de periode te willen mijden. Zo zullen bepaalde schepen van A.P. Moller-Maersk, ‘s werelds op een na grootste containervervoerder, de gebruikelijke tussenstop in de Britse haven overslaan. De goederen die bestemd zijn voor Felixstowe zullen daarbij op het Europese vasteland of bij andere Britse havens worden gelost en waar mogelijk later alsnog worden verscheept naar de uiteindelijke bestemming. Volgens data-analysebedrijf Russell Group heeft de staking mogelijk een impact op 800 miljoen dollar aan handel. Het is daarbij nog te vroeg om de bredere impact van de actie te berekenen. Dan gaat het bijvoorbeeld om de schade als gevolg van langere levertijden en hogere kosten. Volgens digitaal vrachtplatform Flexport kan het wel zo’n 24 dagen duren voordat straks de achterstanden die zijn opgelopen door de staking weer ingelopen zijn. De effecten zouden tot ver buiten het Verenigd Koninkrijk merkbaar kunnen zijn.||https://www.parool.nl/wereld/bijna-tweeduizend-havenmedewerkers-britse-felixstowe-leggen-werk-neer~b1cd8795/
2022-08-21||Ze had hippe kaplaarzen en vier blikken knakworsten aangeschaft – voor Lowlands||Het is bijna twee jaar geleden dat Jongste Dochter in een nacht van haar fiets viel. Aangereden of een losse tegel, we zullen het nooit weten. Ze lag een dag en een nacht op de intensive care. Hersenschudding, klaplong, gebroken ribben, gekneusde aorta en een gescheurde milt. Net begonnen met de studie Future Planet Studies, een eigen kamer ver in West. Zeventien nog maar. Toen ik haar opzocht in het ziekenhuis, geschrokken en ongerust en nog veel meer, zag ik dat ze een navelpiercing had laten zetten. Ik stelde geen vragen. De nasleep. Ik had het onderschat. Ook bij mezelf. Dat het veel erger had kunnen aflopen besefte ik pas de weken en maanden erna, toen Jongste Dochter met haar studie was gestopt en weer thuis was komen wonen. Een toekomst armer. Ik zag hoe langzaam het herstel ging. Hoe teleurgesteld en moedeloos ze was. Hoe ze probeerde erachter te komen wat er precies was gebeurd, hoe ze het ongeluk ergens in haar jonge leven moest bijzetten. Langzaam ging het beter. Ze verbleef een paar maanden op Curaçao om er vrijwilligerswerk te doen. In haar eentje, want ze moest dingen doen in haar eentje. Een bezwering. Wilde nog een tussenjaar, waar ik helemaal mee instemde. Langzaam fleurde ze op. Reisde in haar eentje drie maanden door Midden-Amerika. Werkte heel veel, als oppas en in de horeca. Verbrak een relatie met een vriendje. Zes weken Interrail. (“Pap, je wil niet op internet zoeken naar dat hostel in Bratislava.”) Een paar weken geleden zat ik op het terras van een café aan de Albert Cuyp waar Jongste Dochter bedient. Een collega had heel laat afgezegd en ze was in haar eentje verantwoordelijk voor de klanten op het overvolle terras. Alsof ze nooit iets anders had gedaan. Apetrots was ik. Mijn meisje was weer helemaal terug. Interdisciplinaire sociale wetenschappen, dat wordt het, aan de UvA. Over een paar weken begint ze Vorige week was ze op De Parade. En een paar dagen geleden zat ze bij me op de bank. Ze wilde mijn slaapzak lenen. Lowlands. Alles wil ze, alles doet ze. “Ik heb er heel erg veel zin in! Arctic Monkeys! The Kooks!” Papamuziek. Ik gloeide, ik wilde mee. Lowlands. Ze had hippe kaplaarzen aangeschaft. En vier blikken knakworsten. “Het eten schijnt heel duur te zijn daar.” Het laatste bacchanaal voor ze weer serieus in de boeken gaat. Of ik nog even met haar mee wilde naar de Gall & Gall bij mij in de buurt. De wodka in de Gall & Gall in de Watergraafsmeer was op. “Iedereen gaat naar Lowlands.” En haar ID lag nog bij een vriendin. Ik keek haar alleen maar aan. “Zullen we?” vroeg ze na de koffie. Ik pakte mijn portemonnee. Ik zag haar meedeinen in een grote tent. Lachend en joelend. En ontzettend veel plezier hebben. Ik stelde geen vragen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/ze-had-hippe-kaplaarzen-en-vier-blikken-knakworsten-aangeschaft-voor-lowlands~b902927b/
2022-08-21||Lowlands dag 3: Froukje, authentieke reggae en ouderwetse kolereherrie||Kater? Ja, daar hebben nogal wat Lowlandgangers last van op de derde dag van het festival. Zo gaat dat hier traditiegetrouw: zaterdagnacht wordt er serieus gefeest, op zondag wordt er, zeker overdag, al even serieus uitgebrakt. Een lichte kater hebben de nodige bezoekers wellicht ook van het optreden van Arctic Monkeys. Om maar meteen ter zake komen: de groep, na Stromae de grootse naam van Lowlands 2022, stelde zaterdagavond nogal teleur. Het was een heel gedegen show, maar wat heb je aan degelijkheid op een popfestival? Muzikaal viel er niets aan te merken op het concert van de Britten die een jaar of vijftien geleden zeker in eigen land werden binnengehaald alsof ze de nieuwe Beatles waren, maar het heilige vuur wilde maar niet branden in Biddinghuizen. Rock is geen erg populair genre bij de huidige Lowlandgangers en veel nieuwe zieltjes zullen de op routine draaiende Arctic Monkeys er zaterdagavond niet voor hebben gewonnen. Hoe knap de songs van Arctic Monkeys ook in elkaar staken en hoe competent ze ook werden gespeeld, de sfeer bij het concert waarin alleen oude nummers op de setlist stonden was ronduit mat. Bij de uitvoering van indieklassieker I bet you look good on the dancefloor (uit 2005) sloeg de vlam dan toch in de pan, maar dat was wel bijna het laatste nummer. En doorrr... Vroeg op zondagmiddag geeft Froukje de eerste echt grote show van de dag. En groot wil hier zeggen: héél groot, de Bravo puilt uit. De zangeres, opvallend genoeg doorgebroken in de coronatijd, zegt wat ze altijd al eens had willen zeggen: “Hallowlands!!!” en geeft een zelfverzekerd concert, waarin ook collega en vriendin S10 te gast is. De massale belangstelling voor het concert van Froukje tekent niet alleen de populariteit van de huidige Nederlandse popmuziek, het geeft ook aan hoe goed vrouwen het tegenwoordig doen op festivals. Op deze editie van Lowlands valt gemakkelijk een programma te kiezen waarin je alleen maar vrouwen of door vrouwen geleide bands ziet en hoort optreden. En dan heb je een muzikaal prima weekend. In de X-Ray, muzikaal de vooruitstrevendste plek van het festival, laat zangeres en rapster Enny horen hoe het er voorstaat in de Londense undergroundscene. Er zit niet alleen veel soul in haar versie van hiphop, je hoort er ook in terug dat in Engeland de roots van de zwarte muziek voor een belangrijk deel in Jamaica liggen – daar doet Enny’s Nigeriaanse afkomst niets aan af. Authentieke reggae klinkt in de Bravo bij het optreden van de Jamaicaanse zangeres Koffee. Geweldig type is dat: klein van stuk, bril op de neus, petje achterstevoren op het hoofd en gewapend met een heel krachtige stem. Is het eindelijk tijd voor een reggae-revival? Op Lowlands lijkt het er op; het jonge publiek staat meer dan enthousiast te ‘skanken’ op de muziek. En hee, wat ruikt het opeens naar wiet. Singer-songwriter Arlo Parks, na Enny toevallig nog een Britse van Nigeriaanse komaf, maakte onder liefhebbers vorig jaar diepe indruk met haar debuutalbum Collapsed in Sunbeams, waarop de heel bescheiden en ingetogen klinkende muziek het midden hield tussen soul en folk. Het is geen typische festivalmuziek, maar de innemende Parks houdt zich, gesteund door een fijne band, gemakkelijk staande in de Heinekentent. Toch is dit zo’n concert dat je liever zou beleven in een zaal als Paradiso. Een groter contrast dan met de muziek van Fever 333, dat later optreedt op het zelfde podium, is ondenkbaar. Ongelooflijk hoeveel herrie je kunt maken met alleen een zangmicrofoon, een gitaar en en drumstel. De Amerikaanse groep maakt muziek zoals die vroeger vaker klonk op Lowlands, maar die er nu een zeldzaamheid is: een mix van punk, metal en rap (wie meteen aan Rage Against The Machine moet denken, zit in de goede richting). Je hoeft er niet heel rouwig om te zijn dat zulke muziek niet zo populair meer is, maar de energie die het voor twee derde zwarte trio losmaakt, is beslist aanstekelijk. In de Heinekentent geeft het publiek zich na enige aarzeling over aan oude ambachten als slamdancen en headbangen. Nog leuker om te zien is wat voor reacties de muziek buiten de tent losmaakt. Hoogst verbaasd, bijna verontrust zelfs lijkt het, aanschouwt men daar de wilde chaos binnen, op de gezichten een uitdrukking van ‘wat de fuck is dit!?’ Het heet rock-’n-roll, jongens en meisjes.||https://www.parool.nl/kunst-media/lowlands-dag-3-froukje-authentieke-reggae-en-ouderwetse-kolereherrie~b37ef4399/
2022-08-21||In De Pijp kunnen buurtbewoners hun parkeervergunning inruilen voor elektrische deelauto’s||Het project Elektrisch Deelrijden de Pijp (EDdePijp) is een initiatief van buurtbewoners in samenwerking met de gemeente. Het is de bedoeling om elektrische deelauto’s beschikbaar te maken voor bewoners van de Hemony- en Willibrordusbuurt. Ook moeten er andere vormen van elektrisch deelrijden in de buurt komen. ‘Het doel is een aantrekkelijke en betaalbare keuze aan deelauto’s en andere vormen van duurzaam vervoer beschikbaar maken,’ schrijven de initiatiefnemers. De eerste deelplekken worden woensdag officieel in gebruik genomen. Voor elke vijf ingeleverde parkeervergunningen zullen vier parkeerplaatsen verdwijnen. De buurtbewoners gaan samen met de gemeente bepalen hoe die extra ruimte zal worden ingevuld. ‘Hierdoor zorgt het overstappen naar deelvervoer daadwerkelijk voor een verbetering van de openbare ruimte, zonder dat de parkeerdruk wordt verhoogd,’ aldus EDdePijp. Om aan het gebruik van de deelauto’s mee te doen, hoef je overigens geen parkeervergunning in te leveren. Voor de verschillende deelauto’s gelden verschillende tarieven. Het lidmaatschap zelf is momenteel nog gratis, maar EDdePijp verwacht dat het vanaf 2024 een tientje per jaar gaat kosten. Aanpassing: in een eerdere versie van dit bericht schreven we dat er per vijf ingeleverde parkeervergunningen een extra deelauto bij komt. Dat klopt niet.||https://www.parool.nl/amsterdam/in-de-pijp-kunnen-buurtbewoners-hun-parkeervergunning-inruilen-voor-elektrische-deelauto-s~ba7f4545/
2022-08-21||Moord op dochter ultranationalist Doegin maakt Russen nerveus||Niet alleen vanwege het feit dat Darja Doegina – een tamelijk bekende en in ultranationalistische kringen geliefde journaliste – bij de bomexplosie in de auto van haar vader om het leven kwam, maar nog meer vanwege het feit dat de aanslag überhaupt kon plaatsvinden. Sinds het begin van de invasie, plegen Oekraïners in Rusland zelf voortdurend acties met drones of raketten waarbij huizen verwoest worden en er gewonden en zelfs doden vallen. De laatste weken wordt de in 2014 door Rusland geannexeerde Krim geteisterd door vier van zulke aanvallen. Bij twee daarvan was de vernietiging aanzienlijk en ontvluchtten Russen massaal het schiereiland. Deze aanvallen vinden altijd plaats in het grensgebied met Oekraïne, in de periferie van Rusland. Dat er nu in de regio Moskou zo’n symbolische figuur wordt getroffen, maakt burgers en autoriteiten nog nerveuzer. Het huidige regime hamert immers al meer dan twintig jaar op de veiligheid en stabiliteit die het de Russen biedt, terwijl in de roerige jaren 90 bomaanslagen in Rusland aan de orde van de dag waren. Opnieuw een aanslag, zo dicht bij het machtscentrum, tast de mythe van stabiliteit aan. Natuurlijk rest de vraag wie de aanslag – zeer waarschijnlijk gericht op Doegin en niet op zijn dochter – pleegde en waarom. De leider van de zelfverklaarde ‘volksrepubliek’ Donetsk, Denis Poesjilin, wees direct naar Oekraïne. Maar bewezen is de betrokkenheid van Kiev allerminst. Tony van der Togt, als Ruslanddeskundige verbonden aan Instituut Clingendael, vindt dat er voor de Oekraïners weinig reden is om Doegin uit te schakelen. “Daar schieten ze weinig mee op. Kiev heeft veel meer belang bij het verstoren van Russische militaire aanvoerlijnen en infrastructuur. Het ligt meer voor de hand om de aanslagplegers in Rusland zelf te zoeken.” Michailo Podoljak, adviseur van president Volodimir Zelenski ontkent dat Oekraïne achter de dood van Darja Doegina zit. “Wij zijn geen terroristische staat”, aldus Podoljak. Toch is het niet helemaal onlogisch dat de eerste beschuldigende vingers naar Oekraïne wijzen. Doegin is een hartstochtelijk pleitbezorger van de afstraffing die de Russische president Vladimir Poetin het buurland meent te moeten geven. Zijn dochter stond daar niet milder in. Doegins ultranationalistische gedachtegoed, dat erop neerkomt dat Europa en Azië bij elkaar horen en al decennia lang strijd voeren tegen de Verenigde Staten, is veel gelezen bij de heersende Russische elite. Daarbij hoort ook de idee dat Oekraïne geen land is en de Oekraïners geen volk zijn (maar eigenlijk gewoon Russen). De omschrijvingen van Doegin, professor in de filosofie, als de ‘hofideoloog’ van het Kremlin of zelfs ‘het brein of Raspoetin van Poetin’ zijn volgens Van der Togt echter schromelijk overdreven. “Zijn huidige invloed op het Kremlin wordt mateloos overschat. Doegin is een politieke opportunist, zeker de laatste jaren. Zijn verlangen naar een Russisch Rijk en de weerstand tegen met name de VS worden gedeeld door de Russische regering, maar Doegin is lang niet de enige filosoof die er zo over denkt,” aldus de Ruslanddeskundige. “De machthebbers in het Kremlin kijken vooral wat er nu in hun narratief past, ze laten zich door meerdere denkers beïnvloeden. Het imperialistische en nationalistische verhaal van Doegin sluit daar grotendeels bij aan. Niets meer en niets minder.” De Russische politicoloog Anton Sjechovtsov vertelde drie weken geleden in een podcast van de onafhankelijke nieuwssite Medoeza, dat Doegin niet zozeer de ideoloog is van het Kremlin als wel een ‘oliemannetje’. “Wanneer Rusland in Europa op zoek is naar iemand die het Russische gedachtegoed kan verspreiden, dan zoekt Doegin in zijn netwerk en komt hij met iemand op de proppen.” Volgens Sjechovtsov zijn er invloedrijkere mensen rond het Kremlin dan Doegin en heeft hij ook interne vijanden. Als zijn invloed ooit al sterk was, dan is die de laatste jaren tanende. Doegin verschijnt nauwelijks meer in talkshows en is weinig publiek actief.||https://www.parool.nl/wereld/moord-op-dochter-ultranationalist-doegin-maakt-russen-nerveus~b295e987/
2022-08-21||Ajax-trainer Schreuder wil Antony nog niet kwijt||Antony ontbrak bij Ajax omdat hij met zijn hoofd bij een transfer naar Manchester United is, waar hij zeer waarschijnlijk drie keer zoveel kan verdienen. “Het is lastig en ik begrijp zo’n jongen,” zei Schreuder. “Maar je speelt bij Ajax, dan komen er wel meer clubs voorbij. Ajax speelt in de Champions League en United niet.” Ajax heeft naar verluidt een eerste bod van 80 miljoen euro op Antony afgewezen. “Dat is absurd veel geld,” zei Schreuder bij ESPN. “Of we ook nog een hoger bod kunnen weigeren, dat is niet aan mij. Dan moet je bij de leiding van de club zijn. Maar ik wil hem niet kwijt. En volgens mij zit Ajax nog wel redelijk bij kas.” Zonder Antony speelde Ajax een stuk minder goed dan vorige week tegen FC Groningen (6-1). Schreuder besloot de Braziliaan te vervangen door Steven Berghuis. “Dat is een ander type speler,” erkende hij. “Steven gaat vaak voor de combinaties, Antony voor de actie.” Ajax speelde soms slordig tegen Sparta, maar Schreuder was redelijk tevreden. “Het kon soms wel een tempo hoger en we hadden die tweede treffer moeten maken. Maar we hebben het duel wel gecontroleerd en weinig tot niets weggegeven. Drie competitiewedstrijden en 9 punten is prima.” Steven Bergwijn maakte het enige doelpunt voor Ajax. “Je kan niet altijd met 6-1 winnen,” zei de aanvaller. “Maar ik snap dat het er stroef uitzag. Of we Antony misten? Berghuis heeft andere kwaliteiten en dat heeft hij ook laten zien. Maar met Antony hebben we meer diepgang. Of ik met Antony over de Premier League heb gesproken? Nee, hij spreekt niet zo goed Engels en ik geen Portugees.”||https://www.parool.nl/sport/ajax-trainer-schreuder-wil-antony-nog-niet-kwijt~bb46b99f/
2022-08-21||Vrouwen steunen Finse leider met eigen feestfilmpjes: ‘Geen slechtere premier als je danst’||De een-na-jongste premier en ‘coolste politica’ ter wereld is sinds deze week de hoofdpersoon in een relletje dat de grenzen van Finland inmiddels overstijgt. Dat begon nadat op sociale media een filmpje verscheen waarin Marin samen met vrienden uitbundig danst op een huisfeestje. Critici vinden het gedrag ‘ongepast’ voor een premier. Ook suggereerden ze dat Marin onder invloed was van alcohol en drugs. Sommige parlementsleden eisten een drugstest. Marin, die in Finland al langer het imago heeft van een feestbeest, verdedigde zich daarop op een persconferentie tegen de beschuldigingen. Ze ontkent drugsgebruik. “Ik heb niets te verbergen.” Hoewel ze het uitlekken van de video betreurt, zegt Marin ook dat ze haar gedrag niet zal veranderen. “Ik ga exact dezelfde persoon zijn die ik tot nu toe ben geweest.” Een paar dagen later dook er een ander privéfilmpje op van een feest in de vipruimte van een club in Helsinki. Daarin danst Marin intiem met een zanger die niet haar echtgenoot is. Opnieuw kreeg de Finse premier een golf van kritiek over zich heen. “Dit zijn privézaken,” aldus Marin. “Ik hoop dat in het jaar 2022 wordt geaccepteerd dat zelfs besluitvormers dansen, zingen en naar feestjes gaan.” Inmiddels krijgt de premier wereldwijd veel steun, met name van vrouwen. Die vinden dat ook een premier in privétijd gewoon van het leven moet kunnen genieten en moet kunnen feesten en dansen. Volgens de Britse krant The Guardian delen honderden Finse vrouwen dans- en feestfilmpjes van zichzelf onder de hashtag #solidaritywithsannamarin. Inmiddels verschijnen ook filmpjes van vrouwen in andere landen ter ondersteuning van de Finse premier. Medewerkers van het Deense vrouwenmagazine Alt for Damerne maakten een compilatie van hun dansfilmpjes die op Twitter massaal gedeeld en geliket wordt. Bij de compilatie is de volgende reactie te lezen: ‘Uit solidariteit met de Finse premier Sanna Marin (wiens feestvideo is uitgelekt, waardoor sommige types zich nu afvragen wat iemand zich als premier kan veroorloven), hebben wij vrouwen van de Alt-redactie onze camera’s geleegd met filmpjes die het daglicht eigenlijk niet kunnen verdragen. Nee, je bent geen slechtere premier, schooldirecteur of docent door in het weekend jezelf op te zwepen op de dansvloer.’ De Groningse provincieambtenaar Rixt van Dongera sluit zich met een filmpje vanaf festival Lowlands aan bij de solidariteitsactie. En de Canadese Carolina Brum vergezelt haar video met de tekst: ‘Dansen is helend. Blijf dansen.’||https://www.parool.nl/wereld/vrouwen-steunen-finse-leider-met-eigen-feestfilmpjes-geen-slechtere-premier-als-je-danst~b4685be2/
2022-08-21||Komende week weer zomers weer, droogte houdt aan||Na een wat minder warme periode met temperaturen die passen bij deze tijd van het jaar, zet de temperatuur na het weekend weer een stijgende lijn in. “In de loop van de week komt zelfs weer aanvoer van zeer warme lucht uit Zuid-Europa op gang,” weet meteoroloog Wilfred Janssen van Weerplaza. “Daarnaast blijft droogte een probleem, al neemt richting het weekend de kans op buien toe.” In de loop van maandag kan het behoorlijk opwarmen. In de middag zijn temperaturen tussen 23 graden aan zee tot regionaal 28 graden diep landinwaarts mogelijk. De lucht is relatief vochtig, dus ontstaan ook vrij gemakkelijk stapelwolken. Enkele exemplaren groeien uit tot een bui, maar op veel plaatsen blijft het waarschijnlijk droog. Maandagavond krijgen het westen en noordwesten van het land wel te maken met meer bewolking vanuit het westen. Mogelijk dat in de tweede helft van de avond en in de nacht naar dinsdag in die regio’s ook af en toe buiige regen valt. Elders in het land blijft het dan droog. Dinsdag is het vooral in de ochtend vaker bewolkt met verspreid over het land enkele kortdurende buien. ’s Middags is het nagenoeg droog met meer zon. Landinwaarts kan het dan wederom zomers warm worden met 25 tot 28 graden. Vanaf woensdag is het een aantal dagen een flink stuk warmer. “Dan komt de aanvoer van warme lucht uit het zuiden op gang,” stelt Janssen. Op de meeste plaatsen in ons land wordt het woensdag zomers warm met 25 graden of warmer, waarschijnlijk alleen niet op de Wadden. In Amsterdam wordt het zo’n 28 graden en in het uiterste zuiden komt de temperatuur zelfs weer in de buurt van 30 graden. De zon schijnt daarbij flink tussen enkele stapelwolken door en de wind waait slechts zwak uit het zuiden. De lucht is relatief vochtig, dus het voelt daarnaast ook broeierig warm aan. Ook donderdag wordt het warm. In het zuiden van het land kan de temperatuur dan oplopen naar waarden ruimschoots boven de 30 graden. Ook in het midden en oosten van het land zijn maxima in de buurt van 30 graden goed mogelijk. In het noorden is het iets minder warm, maar evengoed zomers. In Amsterdam neemt vanaf donderdag de kans op neerslag toe en koelt het in de loop van de dag af tot zo’n 22 graden. De steeds hogere temperaturen en het gebrek aan regen zorgen ervoor dat de droogte de komende dagen weer verder verscherpt. Zeker in het oosten en zuidoosten van het land waar afgelopen week - in tegenstelling tot het westen en noorden - nauwelijks regen is gevallen, verscherpt de droogte flink. Het westen en noorden hebben enige verlichting van droogte na de buien afgelopen week, maar ook daar zal de extreme droogte in de loop van de week weer steeds beter merkbaar worden. Zaterdag steekt op steeds meer plaatsen een noordwestenwind op waarmee koelere lucht vanaf de Noordzee ons land binnenstroomt. In het noordwestelijke kustgebied blijven de maxima daardoor waarschijnlijk steken op waarden rond 22 graden, terwijl het landinwaarts nog ruimschoots zomers warm wordt met 25 tot 28 graden. Het weerbeeld is dan vrij zonnig, maar landinwaarts moet nog wel steeds rekening worden gehouden met een regen- of onweersbui.||https://www.parool.nl/nederland/komende-week-weer-zomers-weer-droogte-houdt-aan~b018a99d/
2022-08-21||Ajax zonder op transfer azende Antony moeizaam langs Sparta||Het ging op Het Kasteel niet zozeer over de recordaankoop, maar vooral over de Ajacied die mogelijk het bedrag voor een uitgaande transfer gaat verpulveren. Antony sloeg de laatste veldtrainingen van Ajax voor de uitwedstrijd tegen Sparta over nadat zijn club een bod van Manchester United van rond de tachtig miljoen euro afsloeg. Trainer Alfred Schreuder besloot zijn smaakmaker vervolgens niet mee te nemen naar Rotterdam. “Ik heb met Antony gesproken. Hij heeft aangegeven dat hij zich niet honderd procent voelt. Ik wil alleen spelers die volledig met hun hoofd bij Ajax zijn. We hebben het erover gehad en ik vind het een moeilijke situatie. Daar ben ik eerlijk in. Ik heb zelf nooit in zo’n situatie gezeten. Ik ben heel duidelijk geweest dat ik alleen spelers wil die voor Ajax willen spelen. Dat vind ik het belangrijkste,” verklaarde Schreuder vooraf tegenover ESPN. De verwachting is dat Manchester United nog een verhoogd bod zal doen op Antony, die tegen Sparta werd vervangen door Steven Berghuis. Daarnaast kreeg de van een schorsing teruggekeerde Calvin Bassey de voorkeur boven Owen wijndal. Een nieuwe voetbalshow, zoals tegen FC Groningen vorige week (6-1), bleef echter uit. Wel was de koploper vooral voor rust veel sterker dan de Rotterdammers. Zo was Ajax met een ingestudeerde corner en een schot van uitblinker Devyne Rensch op de paal al dichtbij een openingstreffer. Die kwam opnieuw van de voet van Bergwijn, die vaak aan de basis stond als Ajax gevaar stichtte. Tien minuten voor rust dribbelde de van Tottenham Hotspur overgenomen vleugelspits naar binnen, waarna hij de bal met een schuiver precies in het hoekje duwde (0-1). Bij die ene treffer bleef het ook. En dat kwam vooral doordat Brian Brobbey de bal na rust voor een leeg doel tegen de lat schoot. Daar ging de mooiste Ajax-aanval, een combinatie met Bergwijn, Kenneth Taylor en Daley Blind, aan vooraf. En Sparta? Dat beet steeds meer van zich af en zag doelman Remko Pasveer na harde schoten van Younes Namli en Jason Lokilo andermaal de gelijkmaker voorkomen. In de twintig minuten erna verzuimden onder meer Taylor en Klaassen het duel te beslissen. Daardoor kon Sparta er nog een slotoffensief uit persen, maar ook daarin konden de Rotterdammers de titelverdediger niet het eerste puntverlies van het seizoen toebrengen.||https://www.parool.nl/sport/ajax-zonder-op-transfer-azende-antony-moeizaam-langs-sparta~ba85d4d1/
2022-08-21||Lorena Wiebes Europees kampioen wielrennen na fotofinish||Het parkoers was ideaal voor de rappe vrouwen. Een week na de sprintzege van Fabio Jakobsen waren tijdens het ‘Super-EK’ opnieuw alle ogen gericht op de wit-oranje hemden van de Nederlandse ploeg. Ditmaal stond Lorena Wiebes in het middelpunt van de belangstelling, en niet ten onrechte: als er gesprint wordt, is negen van de tien keer Wiebes de snelste De Nederlandse vrouwen deden er dus ook alles aan om het op een sprint uit te laten draaien. Sprintaantrekster Charlotte Kool en Wiebes werden uit de wind gehouden, de rest van de vrouwenploeg (bestaande uit titelverdedigster Ellen van Dijk, Thalita de Jong, Jeanne Korevaar, Anouska Koster en Floortje Mackaij) moest ervoor zorgen dat niemand weg kon rijden. En als dan een groepje zoals bij het ingaan van de laatste ronde de ruimte kreeg, dan moest de groep ook binnen handbereik zijn. Lea Lin Teutenberg, Juliette Labous en Sheyla Gutiérrez werden in de laatste van drie plaatselijke ronden door München gegrepen, waarna het zoals verwacht op een sprint uitdraaide. De Nederlandse vrouwen en het Italië van Elisa Balsamo, Rachele Barbieri en Marta Bastianelli formeerden zich. Met de Italiaanse trein aan de rechterkant van de weg en de uitgedunde Nederlandse trein links, koos Wiebes voor het wiel van wereldkampioene Balsamo. Wiebes bleek uiteindelijk de snelste te zijn, al moest er wel een fotofinish aan te pas komen om een winnares aan te wijzen. Na luttele minuten kon Wiebes het pas echt geloven: ze is Europees kampioen. Balsamo veroverde het zilver voor haar landgenote Barbieri. Wiebes won onlangs nog twee ritten in de Tour de France Femmes en droeg lange tijd het geel en groen. Eindwinst in het puntenklassement was ook bijna binnen, totdat ze in de voorlaatste rit in dalende lijn ten val kwam en de Tour moest verlaten. Wiebes, die vanaf volgend seizoen rijdt voor SD Worx, werd in 2019 nog Nederlands kampioen.||https://www.parool.nl/sport/lorena-wiebes-europees-kampioen-wielrennen-na-fotofinish~b7bce785/
2022-08-21||Bram Peper (1940-2022) was meer op zijn plaats als souffleur dan als bestuurder||‘Eindelijk rust, maar je kunt het overdrijven.’ Dat moet op zijn grafsteen komen te staan, liet Bram Peper zich in 2002 in een interview met HP/De Tijd ontvallen. Cynisme was hem niet vreemd. De opmerking had te maken met de vele politieke vrienden die zich uit de voeten maakten toen Peper als PvdA-minister van Binnenlandse Zaken in opspraak raakte door zijn declaratieverleden als burgemeester van Rotterdam (1982-1998). De ‘bonnetjesaffaire’ betekende zijn politieke ondergang. Hij weet ook het stranden van zijn derde huwelijk, met Neelie Kroes (1995-2003), eraan. Nadien werden tal van vraagtekens gezet bij het door de Rotterdamse gemeenteraad geïnitieerde onderzoek, dat trekken van een afrekening had. Pepers biograaf Henk van Osch concludeerde dat Peper ‘een fatsoenlijk en integer man’ was, zij het met weinig interesse in het netjes verantwoorden van zakelijke uitgaven. Toch bleef de affaire aan hem kleven, waardoor zijn politieke invloed zich na 2000 beperkte tot mediaoptredens, veelal als criticaster van zijn eigen partij. Peper, zoon van een communistische metaalbewerker uit Haarlem, was een begenadigd voetballer en kwam een keer uit voor het Nederlands amateurelftal. In de jaren 60 gaf hij voorrang aan zijn studie sociale geografie in Amsterdam, waar hij nog wel kortstondig speelde voor AFC. Aanvankelijk maakte hij carrière in de wetenschap en in 1977 werd hij in Rotterdam hoogleraar. Hij gold als een van de belangrijkste denkers binnen vernieuwingsbeweging Nieuw Links, begin jaren 70 verzamelpunt van alles wat links en opstandig was in de PvdA. Daar was hij een van de gematigdere krachten en bij PvdA-bewindslieden was hij gewild als adviseur. ‘Soeslov aan de Maas’ was zijn bijnaam, naar Michail Soeslov, destijds de belangrijkste ideoloog van het Kremlin. In de PvdA voorzag hij als een van de eersten het belang van een harde aanpak van criminaliteit. Al in 1980 wierp hij de vraag op of integratie met behoud van culturele identiteit niet een verkeerd uitgangspunt was. Hij bestreed het taboe op het loslaten van de koppeling van uitkeringen en lonen en legde de basis voor het grotestedenbeleid. Peper was ook de man achter de lezing waarin Wim Kok in 1995 opriep tot het ‘afschudden van ideologische veren’. Peper zag zichzelf als rasbestuurder, maar was als souffleur van de macht veel meer in zijn element. Daar had hij geen last van wat biograaf Van Osch zijn zwakke plekken noemde: ongeduld, geringe sociale vaardigheid en beperkte managementkwaliteiten. Als burgemeester belandde hij in kleinere en grotere politieke moeilijkheden. En er ontstonden – onder invloed van een ongelukkig tweede huwelijk, met Gusta Mulder – alcoholproblemen. Tijdens een reis naar Zuid-Amerika stortte hij in. Nadien zwoer hij de drank af en maakte aan de zijde van Kroes, met wie hij begin jaren negentig een relatie kreeg en in 1995 trouwde, een herboren indruk. In de stad genoot hij lange tijd een zekere populariteit. Ook in kunstenaarskringen was hij geliefd. Er was een vermaarde briefwisseling met Gerard Reve. Peper was aanjager van de modernisering van Rotterdam en uitbreiding van de haven. Maar zijn derde ambtstermijn werd overschaduwd door een ijzige relatie met zijn wethouders en ruzies met medewerkers. Bij Leefbaar Rotterdam, dat in 2002 met Pim Fortuyn een einde maakte aan de hegemonie van de PvdA, herinnerden ze hem, na zijn vertrek, als ‘de belichaming van de arrogantie van de macht’. Ad Melkert en Wim Kok hadden hem desondanks hoog zitten en haalden hem in 1998 naar het tweede paarse kabinet. Daar brak zijn Rotterdamse verleden hem op. Hij had een moeizame relatie tot het stadsbestuur, maar hij betrok na zijn breuk met Kroes, met wie hij in Wassenaar woonde, wel een appartement in de stad. Premier Rutte reageert op Twitter bedroefd op zijn overlijden: ‘Er zal altijd een Rotterdam voor en na zijn tijd zijn. Hij maakte van Rotterdam een van de modernste steden ter wereld. Hij was een kundig bestuurder en goede vriend.’ De Rotterdamse burgemeester Ahmed Aboutaleb spreekt van ‘een zwaar verlies voor de stad’. “Zijn opvattingen over de sociale vernieuwing en de ontwikkeling van de Kop van Zuid, inclusief de bouw van de Erasmusbrug, waren vooruitstrevend en hebben enorm bijgedragen aan de huidige kwaliteit van de stad.”||https://www.parool.nl/nederland/bram-peper-1940-2022-was-meer-op-zijn-plaats-als-souffleur-dan-als-bestuurder~b0f75b98/
2022-08-21||Noord Nederlands Orkest moet wijken voor Stromae-soundcheck: ‘Dit is een behoorlijke fuck up’||‘Als gevolg van een onverwachte uitloop bij de nachtelijke voorbereidingen van de Stromae-show, komt het allereerste optreden van de Lowlands zondag te vervallen. Tot onze grote spijt is dit het concert van het Noord Nederlands Orkest met Symfonie nummer 9 van Beethoven,’ staat op de Lowlands-website. Er zou ook een groot koor bij het optreden aanwezig zijn. Lowlands-directeur Eric van Eerdenburg baalt als een stekker, laat hij telefonisch weten. “Er moesten twee megaproducties op dat podium plaatsvinden. Dat is nauwkeurig voorbereid, maar ergens is toch iets misgegaan. Door de vertraging die dat heeft opgeleverd, moet de eerste show van de dag wijken zodat de opbouw van de hoofdact kan plaatsvinden.” De teleurstelling bij de festivaldirectie is ook enorm, aldus Van Eerdenburg. “Het is niet de wens van Lowlands en is ook nog nooit eerder gebeurd. Dit is echt wel een behoorlijke fuck up, dat ontken ik niet. Verschrikkelijk. Maar het is nu wat het is.” Er is zaterdagnacht al contact geweest met het orkest om het slechte nieuws te brengen. “We zijn er gewoon uitgegooid,” zegt artistiek leider Marcel Mandos van het Noord Nederlands Orkest zaterdagochtend tegen de Leeuwarder Courant. “Ik ben flabbergasted, teleurgesteld, behoorlijk over de rooie. Onbegrijpelijk.” De festivaldirecteur ontkent dat er sprake is van ruzie. “Ze zijn helemaal niet boos, we zijn in goed overleg. Natuurlijk is er teleurstelling. Dat geldt ook voor ons.” Van Eerdenburg wil niet zeggen hoe hij het orkest tegemoet zal komen. “Dat is iets tussen hen en mij. Dat ga ik niet nu in de media zeggen.”||https://www.parool.nl/kunst-media/noord-nederlands-orkest-moet-wijken-voor-stromae-soundcheck-dit-is-een-behoorlijke-fuck-up~bb56933a/
2022-08-21||Antony aast op vertrek naar Manchester United en mist Sparta-uit||De aanvaller wordt al dagen in verband gebracht met een overstap naar het Manchester United van Erik ten Hag. De Engelse topclub heeft een bedrag van tachtig miljoen euro over voor de Braziliaan, maar daar ging Ajax niet mee akkoord. Engelse media meldden zondagochtend dat Manchester United van plan is om met een nieuw bod aan te kloppen bij Ajax, waardoor de vraagprijs van honderd miljoen euro genaderd zou worden. Antony zou na Sébastien Haller (Borussia Dortmund), Nicolás Tagliafico (Olympique Lyon), Lisandro Martínez (Manchester United), Noussair Mazraoui en Ryan Gravenberch (beiden Bayern München) de volgende gewaardeerde kracht zijn die de uitgang in Amsterdam opzoekt. Manchester United is al langer in de markt voor de Braziliaan. Antony is bezig aan zijn derde seizoen in dienst van Ajax. In 57 wedstrijden was de rechtsbuiten achttien keer trefzeker en veertien keer goed voor een assist. Ajax betaalde in 2020 ruim vijftien miljoen euro om de Braziliaan over te nemen van São Paulo. Het ontbreken van Antony in Rotterdam betekent goed nieuws voor Steven Berghuis. De linksbenige aanvaller annex middenvelder verhuisde vorige week naar de reservebank, maar krijgt tegen Sparta vanaf zijn oorspronkelijke positie de kans.||https://www.parool.nl/sport/antony-aast-op-vertrek-naar-manchester-united-en-mist-sparta-uit~bc743257/
2022-08-21||‘Dochter van Aleksandr Doegin, brein achter inval Oekraïne, komt om bij aanslag’||De Toyota Land Cruiser Pado waarin de 30-jarige Daria Doegina (Platanova) zat, ontplofte op een snelweg in de buurt van Moskou. Ze was op de terugweg van een folklorefestival in het Poesjkinmuseum, het grootste museum voor Europese kunst in de hoofdstad. Dat had ze samen met haar vader Aleksandr Doegin bezocht. Volgens Russische media zouden vader en dochter eigenlijk samen in de auto terugrijden, maar Doegin besloot op het laatste moment om een andere auto te pakken. Een vertrouweling van de familie bevestigt tegen staatspersbureau Tass dat de ontplofte auto waarin Doegina zat van haar vader was. “Zij reed er vandaag mee, terwijl Aleksandr op een andere manier terugkeerde. Hijzelf of beiden waren het doelwit.” Doegin stond kort na de vermoedelijke aanslag met de handen verslagen op zijn gezicht tussen de brokstukken bij het brandende autowrak, zo blijkt uit beelden op sociale media. De precieze omstandigheden van de explosie worden nog onderzocht. De onderzoekers houden volgens persbureau Reuters alle scenario’s open. Separatistenleider Denis Poesjilin van de zelfverklaarde pro-Russische Volksrepubliek Donetsk, in het oosten van Oekraïne, zegt dat ‘terroristen van het Oekraïense regime’ betrokken zijn bij het incident. Hun doelwit was volgens hem de vader, meldt het Russische staatspersbureau RIA Novosti. Aleksandr Doegin is een bekend figuur binnen het Kremlin. De ultraconservatieve politiek filosoof en Russisch nationalist wordt beschouwd als het brein achter de Russische inval in Oekraïne. Zijn bijnaam is Raspoetin wegens zijn invloed op president Vladimir Poetin. Hij is een groot aanhanger van het Euraziatische gedachtegoed. Daarbij wordt ervan uitgegaan dat Moskou, Berlijn en Parijs een natuurlijke geopolitieke as vormen. Dochter Daria , afgestudeerd in filosofie aan de staatsuniversiteit van Moskou, was journalist, politiek waarnemer van de Internationale Euraziatische Beweging en deskundige in internationale betrekkingen. Ze hield zich bezig met de analyse van de Europese politiek en de geopolitiek. Volgens het nieuwsblog Visegrad 24 voedde ‘Poetinfluisteraar’ Doegin zijn dochter naar zijn evenbeeld op tot een ‘mystieke neofascist’. Daria steunde openlijk de inval in Oekraïne. Ze belandde dit jaar op de sanctielijst van de Amerikaanse en Britse autoriteiten omdat ze op internet desinformatie zou verspreiden over de oorlog. Daria Doegina kwam nooit in opstand tegen haar vaders haatdragende ideologie. Integendeel, ze noemde Oekraïners de afgelopen maanden ‘untermenschen’, een nazistische aanduiding voor inferieure mensen. Ook zou ze gezegd hebben dat Oekraïne veroverd moest worden en zou ze onlangs naar de maandenlang door de Russen belegerde Azov-staalfabriek in Marioepol gereisd zijn, om daar ‘overwinningsselfies’ te nemen. In mei beschreef ze de oorlog in een interview als een ‘botsing van globalistische en Euraziatische beschavingen’. Ze zei daarin trots te zijn dat zij en haar vader door het Westen waren gesanctioneerd. “De unanieme steun van het Westen aan Oekraïne in 2022, de levering van wapens op een ondenkbare schaal, het klinkt allemaal als een lijdensweg,” zei Doegina. “Voor mij is het belangrijkste pijnpunt dat Europa bezweken is onder de invloed van de globalistische propaganda en in plaats van neutraal te blijven, de kant van de oorlog gekozen heeft. In veel opzichten was dit zeker het plan van de Verenigde Staten, die het hele conflict zo systematisch en onophoudelijk hadden uitgelokt door wapens in Oekraïne te pompen.‘’||https://www.parool.nl/wereld/dochter-van-aleksandr-doegin-brein-achter-inval-oekraine-komt-om-bij-aanslag~b83c7a72/
2022-08-21||Lowlands, je was er, of je was er niet||Lips is er geoefend in, ergens níét bij zijn. Hoort bij z’n vak, klaagt hij niet over. Iemand moet het nu eenmaal doen, tv kijken, en dat is Lips. Ook dit weekend offerde hij zich weer op terwijl – zo leek het – iedereen de paden op en de lanen in ging. Het pad naar Biddinghuizen dan vooral, want het leven was even terug te brengen op de simpele som: Lowlands, je was er of je was er niet. Lips was er niet, hij zei het al, maar daar hoor je hem dus verder niet over. Prinsengrachtconcert, was hij ook niet trouwens. Nee hoor, Lips zat thuis televisie te kijken. Net zo leuk, mompelde hij tegen niemand in het bijzonder, want mevrouw Lips was wél ergens heen. Moet ze doen, fijn voor haar, dacht Lips. Daar kwamen ze voorbij, de beelden vanaf de gracht, de mensen in hun bootjes erbij. Prachtige zomeravond natuurlijk, alleen maar blije gezichten. Hmm, dacht Lips, en hij schonk zichzelf wat in. Hij ging net weer zitten toen ‘Aan de Amsterdamse grachten’ werd ingezet – tja, ook weer magisch. Even later, de registratie van een dag Lowlands, met Eva Koreman, Sagid Carter en Tim den Besten, die de Sinterklaasliedjesgate aardig van zich af leek te hebben geschud – en terecht, dacht Lips. Hij zag hoe The Opposites de tent afbraken en Carter die ze meteen daarna interviewde alsof het sporters na een wedstrijd waren. Hoe het was, wilde ze weten, maar we wisten het al: thunderhard. Daarna Eefje de Visser: betoverend. En nog meer moois, gitaren, zweet, extase en mensen, zoveel mensen die het allemaal meemaakten, die erbij waren. Al die mensen, maar Lips niet. Lips nooit. Helemaal oké hoor, echt, zei Lips zachtjes. Maar niemand die het hoorde.||https://www.parool.nl/kunst-media/lowlands-je-was-er-of-je-was-er-niet~b9fa5238/
2022-08-21||Bondscoach Stanley Menzo stapt na negen maanden alweer op bij Surinaamse ploeg||De huidige assistent van Menzo, Roberto Gödeken, neemt de taken van Menzo tijdelijk over. Dit staat in ieder geval al vast voor september wanneer het Surinaamse ‘Natio’ ook enkele interlands zal spelen. De 58-jarige Menzo wilde niet zeggen wie zijn nieuwe werkgever wordt. Verschillende Chinese media melden dat hij kan terugkeren naar Bejing Guoan, waar hij eerder al de beloftenploeg coachte. Menzo trad begin januari aan als bondscoach van Suriname en volgde toen Dean Gorré op, die vorig jaar zomer vertrok. Hij had daarvoor de nationale ploeg van Aruba onder zijn hoede.||https://www.parool.nl/sport/bondscoach-stanley-menzo-stapt-na-negen-maanden-alweer-op-bij-surinaamse-ploeg~ba97c701/
2022-08-21||Somalische troepen beëindigen bloedige gijzeling in hotel Mogadishu ||De terreurgroep liet vrijdagavond twee autobommen ontploffen bij het Hayat Hotel en drong daarna schietend het gebouw binnen. Na een belegering van zo’n dertig uur slaagden gespecialiseerde eenheden erin de aanvallers uit te schakelen, zo meldt het Franse persbureau AFP. “De veiligheidstroepen hebben het beleg nu beëindigd en de schutters zijn dood, we hebben het afgelopen uur geen geweerschoten gehad vanuit het gebouw”, laat een veiligheidscommandant weten. Hoeveel slachtoffers er zijn gevallen, wilde hij niet zeggen. De regering houdt volgens hem zondagmorgen een persconferentie over de bloedige aanval. Het hotel vlakbij de luchthaven is volgens ooggetuigen voor een deel verwoest. Het was een geliefde ontmoetingsplek van politici en overheidsfunctionarissen. Al-Shabaab (de jeugd) zaait al vijftien jaar dood en verderf in het land en zegt een streng islamitische staat na te streven. “We waren thee aan het drinken in de lobby, toen we de eerste ontploffing hoorden, gevolgd door schoten,” zegt ooggetuige Abdullahi Hussein telefonisch tegen persbureau AP. “Ik rende meteen naar de hotelkamers op de begane grond en deed de deur op slot. De extremisten gingen direct naar boven en begonnen te schieten. Ik bleef in de kamer tot de veiligheidstroepen me kwamen redden.” Hussein zag ‘verschillende lichamen’ op de grond liggen bij de receptie. De politie wist tientallen mensen, onder wie kinderen, te redden. Zeker negen mensen zijn gewond naar het ziekenhuis afgevoerd. Al-Shabaab heeft de macht in een een groot deel van het zuiden en midden van het land. De organisatie slaagde er ook in zijn invloed uit te breiden naar delen van Mogadishu die door de regering worden gecontroleerd. De afgelopen weken hebben de militanten ook doelen bij de grens met Ethiopië aangevallen. De aanslag op het Hayat-hotel is de eerste in de hoofdstad sinds Hassan Sheikh Mohamud in mei werd verkozen tot de nieuwe president. Twee jaar geleden vielen 17 doden - onder wie vijf terroristen - bij een aanval van al-Shabaab op een populair strandhotel in Mogadishu. Vorig jaar februari kwam een Nederlander om bij een aanslag van de terreurgroep op een ander hotel in de hoofdstad. De 35-jarige man uit Assen was daar voor zijn bruiloft.||https://www.parool.nl/wereld/somalische-troepen-beeindigen-bloedige-gijzeling-in-hotel-mogadishu~bb2747a4/
