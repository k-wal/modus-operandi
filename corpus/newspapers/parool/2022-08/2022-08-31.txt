2022-08-31||Rechtbank Amsterdam: Halsema had klimaatdemonstranten niet met dwang in bussen mogen verplaatsen||Het gaat om een demonstratie in september 2020, toen honderden Extinction Rebelliondemonstranten de Zuidas blokkeerden uit protest tegen het in hun ogen falende klimaatbeleid. Toen zo’n 150 demonstranten ondanks meerdere waarschuwingen weigerden te vertrekken, gaf Halsema als voorzitter van de veiligheidsregio de politie opdracht tot ‘bestuurlijke verplaatsingen’. Demonstranten werden in bussen gezet en daar enige tijd vastgehouden voordat ze naar de rand van de stad werden vervoerd. De rechtbank oordeelt dat dit vrijheidsontneming is, wat volgens Artikel 5 van het Europees Verdrag van de Rechten van de Mens (EVRM) alleen mag met een solide wettelijke basis. In dit geval was die er niet, stelt de rechtbank. De blokkade was deel van de ‘septemberrebellie’, een reeks acties tussen 17 en 22 september. Zo'n 350 mensen kwamen op 18 september opdagen voor de blokkade van de Zuidas. Ze hielden auto’s tegen met banners en spandoeken, plaatsten banken en andere spullen op de rijbaan. Enkelen lijmden zichzelf aan de straat vast, anderen ketenden zich vast aan lantarenpalen en aan elkaar. De details waren niet van tevoren aan de gemeente bekendgemaakt, omdat juist het verrassingselement belangrijk is voor zo’n ‘disruptieve actie’, zei de actiegroep in de rechtbank. Ze gaven toe de voorwaarden van de gemeente te hebben geschonden, namelijk dat ze geen wegen of gebouwen mochten blokkeren. Ook moesten nood- en hulpdiensten doorgang krijgen en nooduitgangen vrij worden gehouden. Halsema besloot al binnen enkele minuten de demonstratie te beëindigen. De politie beval de demonstranten te vertrekken, maar daar gaven ze geen gehoor aan. Halsema gaf een noodbevel af uit vrees voor verkeersproblemen en ernstige wanorde. De demonstranten moesten vertrekken, anders zouden ze door de politie met bussen worden verplaatst. Zo’n 150 mensen hielden voet bij stuk. Zij werden in de bussen gezet en naar een sportpark in Noord vervoerd. De meesten hebben zo’n 1,5 uur in de bussen opgesloten gezeten. Zeker één demonstrant zei in de rechtbank dat hij niet naar het toilet mocht van de politie. Extinction Rebellion stapte achteraf naar de rechtbank. Die oordeelt nu dat Halsema het recht had om de demonstratie te beëindigen middels een noodbevel – haar vrees voor ernstige wanorde was gegrond – maar dat het te ver ging om de demonstranten met dwang in bussen te zetten. Voor zo’n ‘vrijheidsontneming’ was geen solide wettelijke basis, te meer omdat de demonstranten dit niet hadden kunnen voorzien, oordeelt de rechtbank. Het beroep van de actiegroep is daarom gegrond. Jesse Oberdorf van Extinction Rebellion noemt het ‘geweldig’ dat de rechter een duidelijke grens trekt. “Burgemeesters door heel Nederland zetten bestuurlijke verplaatsing in om demonstranten te verwijderen. Deze uitspraak toont aan dat ze daarmee hun boekje te buiten gaan. Hopelijk zet dit een precedent voor de toekomstige behandeling van demonstranten.” Ook advocaat Wil Eikelboom hoopt dat burgemeesters hierdoor minder makkelijk bestuurlijke verplaatsingen zullen bevelen. “Het is goed dat de rechter nu duidelijk paal en perk stelt aan deze praktijken”. Burgemeester Halsema wil desgevraagd nog geen reactie geven op de uitspraak. Een vergelijkbare zaak over de bestuurlijke verplaatsingen tijdens de ‘oktoberrebellie’ in 2019 komt binnenkort voor de rechter.||https://www.parool.nl/amsterdam/rechtbank-amsterdam-halsema-had-klimaatdemonstranten-niet-met-dwang-in-bussen-mogen-verplaatsen~b7b9cd78/
2022-08-31||Daan de Neef (VVD) stapt op als Kamerlid om ‘ijskoude’ asielaanpak, fractie verbaasd||‘De VVD is simpelweg niet meer mijn partij,’ schrijft hij in een verklaring. ‘De VVD-inzet voor wat betreft de opvangcrisis en de communicatie daaromtrent van vorige week vrijdag waren voor mij de druppel.’ Hij noemt het asielbeleid van het kabinet ‘ijskoud’ en zegt dat niet meer te kunnen verdedigen. ‘Ik had gerekend op medemenselijkheid na een week waarin een baby van drie maanden stierf in Ter Apel en waarin Artsen zonder Grenzen sprak van een noodsituatie. Maar die compassie bleef uit,’ schrijft De Neef. ‘Ik kan en wil dit niet verdedigen. En dat ga ik ook niet doen,’ zo vervolgt hij het bericht, gericht op zijn collega’s. ‘Dan rest mij niets anders dan te vertrekken en mijn zetel weer terug te geven.’ In de VVD-fractie is met gefronste wenkbrauwen gereageerd op het vertrek van de parlementariër, die eerder onder meer speechschrijver was van Geert Wilders (tot die zich afsplitste van de VVD in de Tweede Kamer en de PVV begon) en Mark Rutte. In de fractievergaderingen van de VVD zou hij zich over het onderwerp asiel amper hebben uitgesproken. Hij zou zich ook nooit met gewetensnood hebben gemeld bij asielwoordvoerder Ruben Brekelmans of fractievoorzitter Sophie Hermans. Ook wordt verwonderd gereageerd op de redenen die De Neef aanvoert voor zijn vertrek. De asieldeal die vorige week is gesloten door het kabinet, gaat immers lang niet zover als de verkiezingsprogramma’s van de VVD. De Neef was een van de twee schrijvers van het verkiezingsprogramma van de VVD voor de periode 2017-2021. Daarin werd bijvoorbeeld bepleit dat het kinderpardon moest worden afgeschaft. Toch is het vertrek van De Neef een saillant verlies voor de VVD. De kritiek op de asielkoers klinkt fel, maar komt tot dusver vooral van politici en leden buiten Den Haag. Zij vinden de liberale aanpak te soft, bleek tijdens een ledensessie dinsdag. Leden pleitten daar nog tijdens een partijbijeenkomst met VVD-staatssecretaris Eric van der Burg (Asiel) en asielwoordvoerder Ruben Brekelmans voor een asielstop. Maar nu stapt er dus een Tweede Kamerlid op uit onvrede over de VVD-inbreng bij de opvangcrisis, juist omdat die ‘ijskoud’ zou zijn, te ferm dus. Fractievoorzitter Sophie Hermans laat weten de keuze van haar collega te respecteren. Maar ‘ik betreur zijn beeld van de zorgvuldige en afgewogen afspraken die vorige week rond asiel zijn gemaakt. Ik weet dat zowel de staatssecretaris als onze woordvoerder hun werk met compassie doen’. Zelf was De Neef na zijn tweet niet bereikbaar voor commentaar. De asieldeal is niet het enige waarover onrust bestaat binnen de VVD. Ook de stikstofplannen van het kabinet hebben veel stof doen opwaaien in de partij. En ook bij de andere coalitiepartijen zorgen verschillende kabinetsplannen voor onenigheid. Het vertrek van De Neef doet de stabiliteit van het kabinet dus niet veel goeds. De coalitiepartijen werden het vorige week na zware onderhandelingen eens over een plan om de problemen in het asielsysteem aan te pakken. Dat houdt onder meer in dat nareizigers (de achtergebleven gezinsleden van een asielzoeker) pas naar Nederland mogen komen als de asielzoeker die mag blijven een woning heeft. Al mogen gezinnen alsnog herenigen als er na vijftien maanden nog geen woning is. Binnen coalitiepartijen CDA en ChristenUnie klinkt ook verzet tegen het asielbeleid. Daar keren leden zich vooral tegen het gekozen beleid en vragen ze om meer compassie. Vooral de rem op gezinshereniging valt verkeerd bij leden. De Neef was 18 jaar lid van de VVD, en sinds 31 maart 2021 lid van de Tweede Kamerfractie van de VVD. Hij stond op plek 34 op de kieslijst. De ‘dierenliefhebber’, zoals hij wordt omschreven op de website van de VVD, was voornamelijk actief op dossiers over jeugdbeleid, de GGZ en maatschappelijke opvang, maar ook dierenwelzijn stond hoog op zijn agenda.||https://www.parool.nl/nederland/daan-de-neef-vvd-stapt-op-als-kamerlid-om-ijskoude-asielaanpak-fractie-verbaasd~bdb3e90e/
2022-08-31||Ook koning Willem-Alexander is geraakt door beelden van overvol grasveld in Ter Apel||Koning Willem-Alexander is nog maar nét de poort van het aanmeldcentrum in Ter Apel uitgewandeld en hij wordt al omringd door asielzoekers, die kort daarvoor nog op het grasveld buiten de poort aan het wachten waren. Veel jonge mannen, die hun mobieltje hoog in de lucht steken om een selfie met de koning te maken, maar ook kinderen die hun voetbal even vastpakken om naar het hoge bezoek te komen kijken. In het gedrang knoopt de koning spontaan een praatje aan met een paar jonge mannen, die vertellen dat ze buiten sliepen, maar ook met de bus van hot naar her en weer terug naar Ter Apel werden gependeld. De koning is eigenlijk buiten voor een afspraak met Artsen zonder Grenzen-verpleegkundige Linda Buijze. Het is voor het eerst dat AzG in Nederland actief is. “Ik schaam me echt absoluut,” benadrukt zij. De koning knikt voordat hij hevig moet hoesten. Hij is, zegt hij verontschuldigend, herstellende van een longontsteking. Buijze: “Wij hebben hoestdrank.” Het restant van een longontsteking weerhield koning Willem-Alexander niet van een bezoek aan het Groningse aanmeldcentrum dat het nieuws al maanden domineert, samen met verantwoordelijk staatssecretaris Eric van der Burg (Asiel). Als de koning met Van der Burg weer naar binnen loopt, scanderen activisten ‘Van der Burg, stap op’, maar beginnen de asielzoekers, blij met de aandacht, voor de koning te applaudisseren. Die zei geraakt te zijn door de beelden die ook hij op televisie zag, van dat overvolle grasveld, al die mensen in de hitte, met een beige luifel als enige beschutting. Maandenlang bivakkeerden asielzoekers buiten, soms nachtenlang. Na een asieldeal, die het kabinet afgelopen vrijdag met gemeenten sloot, lijkt de druk van de ketel. Er komt een extra locatie in Zoutkamp om Ter Apel te ontlasten en daarna schoten verschillende gemeenten te hulp met extra opvangplekken. Daardoor is gedwongen buiten slapen nu (voorlopig) verleden tijd. Toch wilde de koning naar het aanmeldcentrum, vooral om de medewerkers een hart onder de riem te steken. Dat zijn mensen, zei hij, geen ‘apparaat’. En die mensen worden óók geraakt door de asielcrisis. Dat blijkt als hij met medewerkers van het Centraal Orgaan opvang Asielzoekers (COA) spreekt. “Als mens wil je staan voor wat je doet. Nu kan ik er niet achter staan,” zegt Azadeh Bos, die alleenstaande minderjarige asielzoekers begeleidt. In Ter Apel is ruimte voor 55 van deze kinderen, maar de afgelopen tijd verbleven er op het hoogtepunt 400. Ook de reguliere asielzoekers stromen nauwelijks door naar de overvolle asielzoekerscentra. Daar wonen ook nog veel vluchtelingen met een verblijfsvergunning, voor wie geen huis beschikbaar is. De koning wil weten wat de crisis met de COA-medewerkers doet. Niek Mulder begrijpt de frustratie. “Het geduld is op. Ik snap dat. Als ik asiel zou aanvragen in een land, verwacht ik ook niet dat ik weken op een grasveld moet slapen.” Jannet Boven, adjunct-manager van de COA-medewerkers, ziet bij haar collega’s ook veel gelatenheid. “Eerder vonden we het al erg als er een asielzoeker op een stoel moest slapen. Het raakt je, al die mensen op het veld als je ’s avonds naar huis rijdt.” Soms hebben mensen geluk. Een Iraans gezin mocht gisteren meteen naar binnen. Het meisje, 9 jaar, zit met haar handen gevouwen op de wachtkamerstoel. Haar moeder zit naast haar, hoofd een beetje gebogen. Vader, met zijn gezin net in Ter Apel, praat met Willem-Alexander. Via een telefoon vertaalt een tolk zijn woorden van het Farsi naar het Nederlands. De koning wil weten hoe ze vanuit Iran naar Nederland zijn gekomen. De man vertelt dat het helemaal niet hun bedoeling was in ons land terecht te komen. De eindbestemming was Canada, waar vrienden wonen. Een ‘reisagent’ bracht hen naar Nederland, waar ze al een maand in een huisje bivakkeerden in afwachting van een visum voor Canada. Daarvoor hadden ze grof geld betaald, maar na betaling kwam de man nooit meer terug. Toen besloot het echtpaar maar naar Ter Apel te gaan. “We hebben al 24 uur niet geslapen. We zijn uitgeput.” De koning wenst het gezin sterkte. “Good luck.”||https://www.parool.nl/nederland/ook-koning-willem-alexander-is-geraakt-door-beelden-van-overvol-grasveld-in-ter-apel~b7b902cab/
2022-08-31||Inflatie: Eat the Rich met een gemalen en gebakken premier voor Kerstmis?||Het culturele seizoen opende afgelopen week onder een duister gesternte. De zalen stromen niet meer zo snel vol als voorheen en de economische vooruitzichten zijn allesbehalve gunstig. De kosten van levensonderhoud rijzen al maanden de pan uit en de energiecrisis houdt aan terwijl er een winter in het verschiet ligt. In de fantasiewereld van House of the Dragon en de populaire voorganger Game of Thrones wordt regelmatig met een loden ernst voor de komst van een verschrikkelijke winter gewaarschuwd. In onze wereld gaat het niet anders. Britse kranten maken zich in schreeuwende koppen op voor een winter met een hoog dodental als gevolg van de inflatie en de energiecrisis. Al het andere lijkt bijzaak te worden. Over lege zalen klagen geeft dan geen pas. Bij de opgelegde sluiting van de Nederlandse theaters en bio-scopen tijdens de pandemie spraken de gangmakers in de culturele sector zich uit over het belang van kunst en cultuur voor het welzijn van de bevolking en de natie. Het werd een eerste levensbehoefte genoemd. Dat klonk voor de cynicus als een overtrokken noodkreet van een culturele elite die nog meer subsidie wilde ontvangen om leuke dingen te doen of om het thuis in de grachtengordel behaaglijk te houden. Maar kunst en cultuur zijn in onze samenleving wel degelijk van belang. We zijn geen werkmieren. We hebben behoeften die verder reiken dan eten en een dak boven ons hoofd. Maar in tijden van crisis leggen die minder gewicht in de schaal. In de Britse kranten staan nu al schrijnende verhalen over mensen die moeten kiezen tussen een koude douche of een koude maaltijd. Wanneer dat de hamvraag wordt, is elke prijs voor toegang tot een zaal, een museum of een evenement te hoog. Als het werkelijk om eerste levensbehoeften draait, gaan goed eten en wonen boven alles. Als het daaraan ontbreekt, mogen de welgestelden en de superrijken de woorden van de achttiende eeuwse filosoof Jean-Jacques Rousseau ter harte nemen: ‘Wanneer het volk niets meer te eten heeft zullen ze de rijken opeten.’ Dat laatste hoeven we niet letterlijk te nemen, maar in film en fictie is niets te dol. Een deel van de Britse culturele sector kwam in 1987 samen om met een knipoog naar Rousseau een vuist te maken tegen het hardvochtige beleid van de Conservatieve regering van Margaret Thatcher. De satire Eat the Rich was de tweede speelfilm van regisseur Peter Richardson en diens vaste scenariopartner Pete Richens, die in de jaren tachtig naam maakten met het alternatieve comedygezelschap The Comic Strip. In de daaruit voortgekomen televisieshows The Young Ones en French and Saunders werden de Britse mores voortvarend op de hak genomen. Beide series werden in Nederland ook goed bekeken en gewaardeerd, maar de satirische film kwam Het Kanaal niet over. Onbegrijpelijk is dat niet, want Eat the Rich is een puinhoop, waarin de tegenstelling tussen de koude kak en de onderklasse nauwelijks uit de verf komt. De film draait om het poepchique restaurant Bastards, waar de onuitstaanbare rijken kiezen tussen ‘in eigen moedermelk gesmoorde baby Koala’ en ‘Luipaardhoofd à la Surprise’ tot een revolutionaire terreurgroep de zaak gewapenderhand overneemt en daarbij letterlijk gehakt maakt van de Britse premier. Diens vlees wordt vervolgens in hip verklaarde volksgerechten aan een nieuwe lichting snobs geserveerd. De gemalen en gebakken premier is niet Margaret Thatcher. Er waren grenzen die de filmmakers niet wilden of konden overschrijden. Het culinaire curiosum is vanzelfsprekend rijk aan bijrollende komieken uit de Britse comedyscene en bevat naast Bekende Britten van destijds ook een keur aan muzikanten, die graag meetrapten tegen de schenen van de IJzeren Dame in Downing Street. Dat hadden we niet van Paul McCartney en Bill Wyman verwacht. De grootste muzikale rol wordt opgeëist door de bij leven al legendarische frontman Lemmy Kilmister (1945-2015) van de beukende rockband Motörhead. In de film speelt hij de laconieke fixer van het corrupte hoofd van de geheime dienst, maar zijn verdiensten op de soundtrack zijn aanzienlijk groter. Wat heet: de titelsong Eat the Rich is beter dan de hele halfbakken satire van Richardson en Richens. De film is iniddels gedateerd en nagenoeg vergeten. Maar het lied van Lemmy weerklinkt 35 jaar later regelmatig bij manifestaties waarin de hongerigen tegen de superrijken te hoop lopen. Wie eten we straks met Kerstmis? Eat the Rich verscheen in Engeland op dvd (Gonzo) en in Duitsland op blu-ray (RedScreen).||https://www.parool.nl/kunst-media/inflatie-eat-the-rich-met-een-gemalen-en-gebakken-premier-voor-kerstmis~becdfc19/
2022-08-31||De stad kreeg er meteen weer een jong, vitaal gezicht van||De stad is weer open. Iedereen is terug van vakantie en weer aan het werk of naar school. De stad ademde meteen anders, merkte ik terwijl ik er lukraak doorheen fietste. Het gonsde van de geluiden. Auto’s met haast, opgefokte fietsers. De schoolpleinen leefden. En overal slierten wandelende en fietsende eerstejaars. Overal de gele tasjes van de UvA met de tekst Intreeweek. Je was het vanwege corona bijna vergeten dat dit eind augustus het gebruikelijke straatbeeld was. De stad kreeg er meteen weer een jong, vitaal gezicht van. Het stemde vrolijk, deze jeugdige stadsinjectie. Je zag ze lopen, velen net in de grote stad. Onwennig om zich heen kijken; waar ben ik, en hoe kom ik vanavond weer thuis? De wereld lag voor ze open, maar een onbezorgde wereld is het niet. Maar daar hadden ze nu even geen boodschap aan. Aanhaken bij de juiste mensen, proberen via via misschien ergens een adres te bemachtigen waar misschien nog een kamer te huur was. Lol maken. Ik zag in een park studenten een theedoek naar elkaar gooien. Sommige voorstelrondjes veranderen nooit. In schril contrast daarmee stond onder het spoorviaduct bij het Haarlemmerplein een man die net was opgestaan van een kaal, behoorlijk schoon tweepersoonsmatras. Een man in een vuilig blauw trainingspak. Blote voeten. Warrig haar. Op het matras zijn schamele bezittingen. Een plastic tas waar een trui uitstak, een papieren broodzak, twee schoenen die zelfs het label afgetrapt niet mochten dragen. Hij had ooit een toekomst, deze man, maar die bestond nu uit de volgende voetganger die onder het spoor door kwam lopen. Zijn matras blokkeerde het trottoir, en het moment dat de voetganger er omheen wilde lopen, benutte de man om een vraag te stellen. Ik keek het van een afstandje aan, zag een vrouw in haar portemonnee zoeken en de man iets geven. Ook de daklozen zijn weer meer in het straatbeeld te zien (mag je nog zwervers zeggen?) Ik heb ze al zien liggen op de roosters bij de metro-ingang tegenover de Schreierstoren. (Nee, het waren geen toeristen, dat ruik je.) En later op de dag, terwijl het geel niet uit mijn blikveld was te bannen, zag ik op de treden van de Koepelkerk een vervuilde, in het niets starende jonge vrouw zitten. Ergens tussen haar bruine kleren schitterde er iets zilverachtigs. Een junk. Dat klinkt als iets uitheems, de junk als exoot. Waren de junks niet helemaal uit beeld verdwenen? Maar misschien heb ik niet goed opgelet, en was dit alles al een tijd gaande in de stad. Ik vervolgde mijn weg. Er woei iets tussen mijn spaken. De gele tasjes waren al zwerfaval geworden. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/de-stad-kreeg-er-meteen-weer-een-jong-vitaal-gezicht-van~be4b9d0e0/
2022-08-31||Belastingdienst geeft Scientology Amsterdam belastingvoordeel, tegen uitspraak Hoge Raad in||Scientology, opgericht in de jaren vijftig door sciencefictionschrijver L. Ron Hubbard, is een zogeheten nieuwe religieuze beweging. De activiteiten omvatten zondagsdiensten en ceremonies, therapiesessies en het bestuderen van de werken van Hubbard. Leden betalen vele tienduizenden euro’s om via een vastgesteld pad van cursussen en examens ‘clear’ te worden oftewel verlost te raken van ongewilde emoties of trauma’s. Bekende volgers zijn acteurs Tom Cruise en John Travolta. De afgelopen decennia getuigden oud-leden in documentaires en online van sektarische toestanden, geldzucht en een angstcultuur binnen Scientology. Volgens de club zelf werd in 2012 het gunstige belastingregime aangevraagd. Het is begrijpelijk dat de vestiging van Scientology in Nederland, gevestigd aan de Wibautstraat in Amsterdam, een ANBI-status nastreefde. Een organisatie betaalt dan namelijk geen belasting bij de ontvangst van erfenissen en schenkingen ‘die worden gebruikt voor het algemeen belang’. Een ANBI komt ook in aanmerking voor teruggave van energiebelasting en donateurs mogen hun giften aftrekken van de inkomsten- of vennootschapsbelasting. De Belastingdienst gaf ruim 14 jaar geleden nog geen krimp. Volgens rechtbankdocumenten werd al in 2008 voor het eerst een ANBI-aanvraag van Scientology Kerk Amsterdam afgewezen. Daarna volgde een juridisch traject met verschillende rechterlijke uitspraken, tot op 25 november 2016 de Hoge Raad de knoop definitief doorhakte: de tarieven die Scientology in rekening brengt voor therapie en trainingen zijn commercieel van aard. Het is de bedoeling van Scientology om exploitatieoverschotten te behalen, terwijl de ANBI-regels stellen dat een instelling met het geheel van haar activiteiten geen winstoogmerk mag hebben. Daarmee leek de kous af, tot Scientology Kerk Amsterdam dinsdagavond uit het niets een juichend persbericht verstuurde dat na verstrekking van ‘uitgebreide informatie’ en ‘een grondig onderzoek van de financiële administratie van de kerk’ door de Belastingdienst de ANBI-status alsnog was toegekend. Een woordvoerder van het ministerie van Financiën kon het besluit bevestigen, maar niet toelichten vanwege de wettelijke fiscale geheimhoudingsplicht. Wel zou er een toelichting naar de Tweede Kamer gaan. Daarin staat dat tot 2012 de lijn strikt was: een activiteit die tegen commerciële tarieven wordt verricht, kan per definitie geen (onderdeel van een) algemeen nuttige activiteit zijn en dus geen ANBI-status krijgen. Met ingang van 2012 ging echter de Geefwet in. Daarin staat dat, ook als sprake is van commerciële tarieven, voor het geheel van de activiteiten sprake kan zijn van het dienen van het algemeen nut. Dus meldt Financiën: “Conclusie van de Belastingdienst is dat Scientology Kerk Amsterdam sinds 2012 voldoet aan de geldende regelgeving.” Daar komt nog bij dat een ANBI-adviescommissie afgelopen mei stelde dat het inhoudelijk beperken van wat we tot ‘algemeen nut’ rekenen, niet voor de hand ligt. “De doelen en activiteiten van ANBI’s kunnen in conflict komen met overheden en bedrijven.” Ook vindt de commissie dat het stellen van ‘aparte eisen op basis van grondrechten’ niet de juiste weg is. In het najaar volgt een kabinetsreactie op het ANBI-rapport. Scientology is in ieder geval uitermate tevreden met het besluit van de fiscus. ‘We zijn dankbaar dat de Nederlandse autoriteiten onze religieuze activiteiten en praktijken en ons werk op het gebied van de humanitaire doelen van Scientology als algemeen nut beogend hebben bevestigd. Deze definitieve beslissing van de Nederlandse autoriteiten voegt zich bij het toenemende aantal erkenningen van overheden en rechtbanken in democratische landen over de hele wereld,’ meldt het persbericht. Op dit moment zijn Scientology-kerken, missies en groepen die naar eigen zeggen maatschappelijke verbeteringen nastreven, aanwezig in meer dan 190 landen en gebieden.||https://www.parool.nl/nederland/belastingdienst-geeft-scientology-amsterdam-belastingvoordeel-tegen-uitspraak-hoge-raad-in~bc3b85fd/
2022-08-31||WHO roept hoogste alarmfase uit voor overstromingen Pakistan: ‘Maximale actie vereist’||“Pakistan had al te maken met meerdere gevaren voor de volksgezondheid, onder meer corona, cholera, tyfus, mazelen, leishmaniose (zandmugziekte), hiv en polio,” aldus directeur-generaal van de WHO Tedros Adhanom Ghebreyesus woensdag. “Door de overstromingen zijn daar nu ook uitbraken van diarree, huidinfecties, luchtwegontstekingen, malaria, dengue (knokkelkoorts) en meer bijgekomen.” In het Aziatische land is sinds juni twee keer zoveel regen gevallen als gebruikelijk. Daardoor staat ongeveer een derde van Pakistan onder water. Vooral in het zuiden en westen zijn weinig droge stukken land te vinden. Het noodweer heeft ruim 33 miljoen mensen getroffen, ongeveer 15 procent van de Pakistaanse bevolking. Bruggen en wegen zijn vernield en naar schatting 1 miljoen huizen is beschadigd of verwoest. De vele regenbuien, door de Verenigde Naties beschreven als ‘een moesson op steroïden’, hebben al veel slachtoffers geëist. Volgens de meest recente gegevens zijn er door de ramp 1162 Pakistani overleden en 3554 gewond geraakt. Naar verwachting lopen deze getallen hard op als ook in afgelegen gebieden duidelijk wordt hoe groot de schade is. Het is voor hulpverleners moeilijk ter plaatse te komen doordat bruggen en wegen zijn weggespoeld. De schade is hoe dan ook immens, met grote gevolgen voor de nabije toekomst. Pakistan schatte gisteren dat de totale schade aan het land zal oplopen naar zo'n 10 miljard euro. Grote delen van het land zijn in een levensgevaarlijke poel veranderd. “Letterlijk een derde van Pakistan staat nu onder water. Dit overstijgt elke limiet en overstijgt ook alles dat we in het verleden hebben meegemaakt,” aldus de Pakistaanse minister van Klimaat Sherry Rehman. Eerder sprak ze van een ‘aan klimaatverandering gelinkte humanitaire ramp van epische proporties’. De Verenigde Naties willen voor Pakistan 160 miljoen euro ophalen. Daarmee kunnen 5,2 miljoen mensen worden geholpen met onder meer voedsel, water, sanitaire voorzieningen en zorg. Het Internationaal Monetair Fonds (IMF) heeft 1 miljard dollar toegezegd. Het Honeymoon Hotel in Pakistan is weggevaagd door de overstromingen. In enkele seconden is het pas gebouwde hotel met de grond gelijkgemaakt:||https://www.parool.nl/wereld/who-roept-hoogste-alarmfase-uit-voor-overstromingen-pakistan-maximale-actie-vereist~b3033935/
2022-08-31||Rechter: sluiting van The Harbour Club in Oost is terecht||Volgens de voorzieningenrechter heeft burgemeester Halsema ‘in redelijkheid’ van haar bevoegdheid gebruik gemaakt om de vestiging van The Harbour Club per direct te sluiten. In de horecazaak vonden afgelopen jaren meerdere incidenten plaats. Het openblijven van The Harbour Club zou daarom een ‘ernstig gevaar zijn voor de openbare orde’, zo schreef Halsema eerder in een toelichting op het besluit. In de nacht van 9 op 10 augustus ging in The Harbour Club aan de Cruquiuskade een explosief af. Op last van de gemeente werd de zaak daarop per direct door Halsema voor de duur van zes maanden gesloten. De eigenaar van The Harbour Club was ‘stomverbaasd’ over de beslissing en stapte naar de rechter. Volgens hem betekent de sluiting het faillissement voor de vestiging van The Harbour Club. De gemeente stelde in de rechtbank dat de aanslag ‘levensgevaarlijk’ was en benadrukte dat de uitbaters de sluiting zouden moeten omarmen, tot de politie de zaak heeft opgehelderd.||https://www.parool.nl/amsterdam/rechter-sluiting-van-the-harbour-club-in-oost-is-terecht~b7ea1a11/
2022-08-31||Wethouders tegen ministers: compenseer studenten via DUO voor energierekening||Gemeenten hebben de capaciteit niet om studenten te helpen; daarom is landelijke steun via de uitvoeringsorganisatie veel logischer, zeggen de wethouders van onder meer Amsterdam, Groningen, Delft en Utrecht in een gezamenlijke brief die woensdag is uitgegaan. Een toenemend aantal mensen, ook studenten, heeft steeds meer moeite om de oplopende energierekening te betalen. Studenten vallen nu nog buiten alle regelingen, maar onlangs bepaalde de rechter in Nijmegen dat zij niet mogen worden uitgesloten van hulp. “Door deze gerechtelijke uitspraak lijken gemeenten alsnog verantwoordelijk te worden voor compensatie voor de gehele groep uitwonende studenten. Dit heeft enorme consequenties,” schrijven de wethouders in een brandbrief aan Den Haag. In verscheidene gemeenten wordt hierdoor de groep die aanspraak kan maken op een vergoeding meer dan verdubbeld. Het lukt gemeenten niet om de hulp aan studenten te organiseren, staat in de brief. Uitzoeken wie in aanmerking komt voor een energietoeslag kost veel tijd die niet is ingecalculeerd en bovendien krijgen de gemeenten er geen financiële compensatie voor. “Het verwerken en uitbetalen van deze aanvragen gaat daarmee ten koste van andere inwoners en kinderen die hulp van de gemeente nodig hebben,” schrijven de wethouders. Zij wijzen daarom naar DUO. Die beschikt immers over de relevante gegevens van studenten. De organisatie die de studiebeurzen uitbetaalt heeft alle rekeningnummers, dus is het veel efficiënter om de compensatie langs die route te laten verlopen, zeggen de wethouders. Zij laten verder weten haast te willen maken met de compensatieregeling. “De nood begint op te lopen voor een grote groep studenten die geen ouders hebben die kunnen bijspringen en die niet op andere manieren hulp kunnen krijgen. Ook zij voelen de gevolgen van de gestegen prijzen. Gemeenten hebben niet de juiste middelen en capaciteiten om hen te ondersteunen,” aldus de wethouders. De wethouders worden gesteund door onder meer de politieke jongerenorganisaties Jonge Democraten (D66), Dwars (GroenLinks), Pink (PvdD), Jonge Socialisten (PvdA), CDJA (CDA) en Perspectief (CU). De veertien steden zijn Amsterdam, Utrecht, Rotterdam, Den Haag, Eindhoven, Maastricht, Tilburg, Nijmegen, Arnhem, Wageningen, Delft, Leiden, Enschede en Groningen.||https://www.parool.nl/amsterdam/wethouders-tegen-ministers-compenseer-studenten-via-duo-voor-energierekening~bdef087b/
2022-08-31||De rvc van Ajax liep als een Azpilicueta Huntelaar en Hamstra voor de voeten||Ik kan me niet herinneren zo’n krankjoreme transferperiode in Nederland te hebben meegemaakt. Wel in de Premier League, als ik voorheen de van-minuut-tot-minuut-pagina bij The Guardian volgde. Je zou bijna vergeten dat dit gekakel zijn oorsprong vindt in de mooiste sport van de wereld. Gisteren keek ik naar Southampton-Chelsea, met Ziyech in de basis. Ik trok de conclusie dat die transfer van de baan was. Hakim stond immers in de basis. Hij stelde verre van teleur, hoewel achter hem de verschrikkelijke Azpilicueta liep. Het moet ongeveer tijdens die wedstrijd zijn geweest dat de raad van commissarissen van Ajax zich bemoeide met zaken waarvan ze geen verstand heeft waarvoor ze mensen heeft aangesteld die dat wel hebben. Als een Azpilicueta ging de raad Huntelaar en Hamstra voor de voeten lopen. Ajax stond voor joker in heel Europa. En nu weer zwetend bellen met Chelsea?||https://www.parool.nl/sport/de-rvc-van-ajax-liep-als-een-azpilicueta-huntelaar-en-hamstra-voor-de-voeten~bb30009b/
2022-08-31||Landelijke staking streekvervoer op komst om nieuwe cao||Zo leggen op dinsdag 6 september medewerkers van openbaarvervoerbedrijven in Flevoland, Zuid-Holland en Zeeland het werk neer. Een dag later gebeurt dat in Noord-Holland en Utrecht. Op donderdag 8 september is er een werkonderbreking in Gelderland, Noord-Brabant en Limburg en op vrijdag 9 september wordt er in Friesland, Groningen, Drenthe en Overijssel gestaakt. Met de nieuwe acties pakt het personeel in het streekvervoer de draad van voor de zomer weer op. Toen werden estafettestakingen gehouden. De buschauffeurs en treinmachinisten en -conducteurs willen dat er meer personeel bij komt, zodat de werkdruk omlaag kan. Daarvoor moeten banen in het streekvervoer aantrekkelijker worden gemaakt met onder meer hogere lonen en meer vaste contracten. Verder vinden ze de verschraling van het openbaar vervoer op het platteland een steeds groter probleem. “Streekvervoerbedrijven laten verliesgevende lijnen in de buitengebieden los en ruilen die steeds meer in voor drukbezette lijnen in de Randstad,” stelt FNV-bestuurder Marijn van der Gaag. “Maar openbaar vervoer zou niet om zoveel mogelijk winsten moeten draaien, het is voor veel mensen een basisbehoefte. Er moet een kentering komen in het systeem dat we nu hebben.” De stakingen zullen voor overlast zorgen bij reizigers, beseffen FNV en de leden in de branche. Dat de leden toch voor een staking hebben gestemd, laat volgens Van der Gaag zien hoe hoog de nood is.||https://www.parool.nl/nederland/landelijke-staking-streekvervoer-op-komst-om-nieuwe-cao~b2417d80/
2022-08-31||Organisatie Dam tot Damloop in de knel, haastig op zoek naar vrijwilligers||In het weekend van 17 en 18 september gaat na drie jaar het Dam tot Damweekend weer van start. Vanwege corona kon het jaarlijkse evenement de afgelopen twee jaar niet doorgaan. Met ruim 70.000 deelnemers gaat het om het grootste sportieve weekend van Nederland. Voor de Dam tot Damloop, de hardloopwedstrijd van 16,1 kilometer tussen Amsterdam en Zaandam, hebben zo’n 40.000 hardlopers zich aangemeld. Organisator Le Champion krijgt ieder jaar hulp van 1500 vrijwilligers die hun bijdrage leveren op bijvoorbeeld de verzorgingsposten, als verkeersregelaar en bij de opbouw. Het evenement komt steeds dichterbij, maar de organisatie mist nog ‘een groot aantal’ vrijwilligers. Vrijwilligerscoördinator Fonda Dekker: “Iedereen is van harte welkom en ook hard nodig om te helpen bij de Dam tot Dam evenementen. De werkzaamheden vinden plaats tussen Amsterdam en Zaandam en bestaan uit het bevoorraden van de deelnemers bij de verzorgingsposten, het aanmoedigen van deelnemers en overige hand- en spandiensten. De sfeer is uitmuntend. Veel vrijwilligers keren jaarlijks terug. Het voelt als een grote familie.” De organisatie probeert voor elke vrijwilliger een passende taak te vinden. Op zaterdag worden vooral mensen gezocht voor de opbouw en begeleiding van de start en de finish. Voor de Damloop by night (zaterdag 17 september) en de Dam tot Damloop (zondag 18 september) missen nog vrijwilligers bij de kledinginname en -uitgifte, parcoursmedewerkers en vrijwilligers die willen assisteren in de startvakken. Ook voor de Dam tot Dam FietsClassic op zondag zijn nog taken beschikbaar. Ook mensen die maar een dagdeel beschikbaar zijn, kunnen zich aanmelden als vrijwilliger. Vrijwilligers moeten minimaal 16 jaar oud zijn. Wie namens een sportclub, buurtvereniging of andere vereniging komt helpen met minimaal tien personen, ontvangt een clubkasvergoeding van 15 euro per vrijwilliger. Vrijwilligers kunnen zich melden bij vrijwilligers@lechampion.nl.||https://www.parool.nl/amsterdam/organisatie-dam-tot-damloop-in-de-knel-haastig-op-zoek-naar-vrijwilligers~b4019ee4/
2022-08-31||Instagram maakt het makkelijker om oninteressante foto’s en video’s uit tijdlijn te halen||Enkele weken geleden lag Instagram nog onder vuur. De app leek na een update sprekend op concurrent TikTok, met beeldvullende video’s die door een algoritme in je tijdlijn werden gezet. Foto’s en video’s van mensen die je volgt werden weggedrukt om plaats te maken door creaties van wildvreemden. Na felle kritiek op de update van onder meer Kim Kardashian en Kylie Jenner werden de veranderingen teruggedraaid. Nu test Instagram nieuwe aanpassingen die de klagende gebruikers nog meer tegemoetkomen: de app wil het makkelijker maken om ongewilde onderwerpen uit je tijdlijn weg te houden. Dat schrijft het bedrijf op zijn blog. Instagram laat gebruikers al een tijd berichten als oninteressant markeren, zodat het algoritme hier rekening mee kan houden en minder van hetzelfde voorschotelt. Deze optie wordt uitgebreid, zodat je in één keer meerdere berichten kunt markeren. De optie moet het makkelijk maken om in één keer alles dat je oninteressant vindt te markeren, zodat Instagram sneller van je leert. Dat gaat veel sneller dan het individueel markeren van alle berichten. Ook test de app een nieuwe functie waarbij gebruikers bepaalde woorden, zinnen, emoji’s en hashtags kunnen melden waarover ze niets willen zien. Heb je bijvoorbeeld een hekel aan Formule 1, dan tik je woorden daarover in zodat het algoritme deze voor je kan vermijden. Deze optie lijkt afgekeken van TikTok, dat in juni iets vergelijkbaars introduceerde. Een nieuwe snooze-optie maakt het mogelijk om suggesties in je tijdlijn tijdelijk uit te schakelen. Dan krijg je alleen nog foto’s en video’s te zien van mensen die je volgt. De snooze-functie werkt voor 30 dagen. Wil je de suggesties daarna weer verbergen, dan moet je de knop nog eens aantikken. De nieuwe opties zijn onderdeel van grootschalige tests op Instagram. Omdat de aanpassingen nog niet definitief zijn, kan het zijn dat nog niet iedereen de nieuwe knoppen tijdens de testperiode te zien krijgt. Instagram-moederbedrijf Meta staat erom bekend geleidelijk nieuwe dingen te introduceren. Het kan dus nog enkele weken duren voordat de nieuwe opties op volle toeren draaien.||https://www.parool.nl/kunst-media/instagram-maakt-het-makkelijker-om-oninteressante-foto-s-en-video-s-uit-tijdlijn-te-halen~b6246e4f/
2022-08-31||Wat doen tieners op hun telefoon? Kaya (13): ‘Instagram is iets saaier geworden’||“Gemiddeld drie tot vier uur per dag. Doordeweeks heb ik een tijdslimiet, maar in de vakantie valt die helemaal weg. Vroeger mocht ik van mijn ouders maar twee uur per dag op mijn telefoon, maar sinds kort is dat gelukkig aangepast naar vier uur.” “Ik zit vooral op Tiktok en Snapchat. Zelf maak ik geen filmpjes en ik post niet zo veel. Het is leuk om naar filmpjes van anderen te kijken. Eerst volgde ik bekende influencers, zoals Charli D’Amelio. Nu kijk ik vooral naar willekeurige filmpjes die op mijn feed voorbijkomen.” “Ik hoop dat de batterij langer meegaat. Als je een nieuwe telefoon koopt, is de batterij eerst heel goed, maar na een paar maanden is dat al minder. Er zijn ook telefoons die je kunt inklappen, zoals vroeger. Dat is best grappig, maar ik zou die nooit kopen. Ik heb zo’n telefoon nog nooit in het echt gezien.” “Ik post bijna nooit iets van mezelf en als ik het doe, is het niet van mijn gezicht. Vroeger deed ik dat wel, maar nu weet ik niet zo goed wat ik moet posten. Daarnaast ben ik niet zo actief op Instagram, want dat is iets saaier geworden. Ik vind Tiktok en Snapchat leuker.” “Het was een tijd geleden heel populair en toen ineens niet meer. Toch is de app nu weer aan het opkomen. Je ziet het overal, ook op Tiktok. Het enige nadeel aan Snapchat is dat je soms niet weet wie je een verzoek stuurt. Veel tieners zijn van Instagram afgegaan.”||https://www.parool.nl/ps/wat-doen-tieners-op-hun-telefoon-kaya-13-instagram-is-iets-saaier-geworden~ba5ef3c3/
2022-08-31||Filmisch gebaar van hoop tussen de intieme oorlogstrauma’s in Evolution||Evolution begint zo klein als een film maar kan beginnen: met zwart beeld, stilte, en dan een kleine streep licht als er een deur opengaat. Een groep mannen stapt een bedompte, duistere ruimte binnen en begint die met manische toewijding schoon te schrobben. Als uit allerlei hoeken en gaten steeds meer haar tevoorschijn komt – eerst plukjes, dan hele kluwen – heeft dat eerst nog iets licht absurds. Totdat indaalt waar we ons bevinden: in een gaskamer van een nazivernietigingskamp, kort na het eind van de Tweede Wereldoorlog. Mundruczó filmt het in één onafgebroken shot dat uiteindelijk zo’n twintig minuten zal duren. Een shot dat piepklein begint, gaandeweg virtuoos afwisselt tussen handheld chaos en uitgekiende close-ups, en dat uitmondt in een groots filmisch gebaar. Een gebaar van hoop, nadat in die gaskamer een levende baby wordt teruggevonden. Die baby is Éva, de naamgever van dit eerste hoofdstuk in een drieluik. In het tweede deel is Éva inmiddels een bejaarde vrouw (Lili Monori). Omdat er iets geregeld moet worden, is haar volwassen dochter Léna (Annamária Láng), naar wie dit deel van de film vernoemd is, uit Berlijn overgevlogen naar Boedapest. Terwijl ze samen het rommelige appartement van Éva overhoop halen op zoek naar wat paperassen, bekvechten ze wat af. Over hoe Éva’s hele leven in het teken van de Holocaust heeft gestaan, en hoe dat ook Léna heeft besmet. “Je hebt me ingeënt met achterdocht tegen de wereld,” werpt ze haar moeder voor de voeten. Dit tweede hoofdstuk is, doordat het zich vrijwel geheel in één ruimte afspeelt, nog wat theaterachtiger dan het eerste – Mundruczó regisseert ook regelmatig theaterstukken, en zijn coscenarist en echtgenote Kata Wéber is vooral bekend als theaterschrijver. Maar ook hier schudt Mundruczó weer een zeer filmisch slotgebaar uit zijn mouw. Die opzet wordt gespiegeld in het laatste hoofdstuk, ‘Jónás’ getiteld. Dat opent groots, met de ontruiming van een middelbare school na een brandalarm, en eindigt juist met het meest intieme moment van de film. Mundruczó maakt voor dit derde deel opnieuw een sprong in de tijd, naar hedendaags Berlijn, waar Léna en haar tienerzoon Jónás (Goya Rego) het samen rooien. Jónás’ worsteling met zijn Joods-zijn en de pesterijen met antisemitische ondertoon die hem ten deel vallen, spiegelt Mundruczó slim in de outsider-status van Yasmin (Padmé Hamdemir), een meisje met van Turkse afkomst met wie Jónás voorzichtig flirt. Met zijn drieluik legt Mundruczó op intieme schaal bloot hoe de trauma’s van de Tweede Wereldoorlog over meerdere generaties doorwerken. Hoe hard we met zijn allen ook schrobben, van die stank zijn we voorlopig nog niet af.||https://www.parool.nl/ps/filmisch-gebaar-van-hoop-tussen-de-intieme-oorlogstrauma-s-in-evolution~b988e646/
2022-08-31||Ed Perkins maakte de archiefdocumentaire The Princess: ‘Ik wilde weten: wat zegt Diana’s verhaal over ons?’||“Toen we aan dit project begonnen, waren we ons ervan bewust dat dit het meest vertelde en hervertelde verhaal van de laatste decennia is. Ik denk dat ik het gevoel had dat veel films, vooral de documentaires die in de loop der jaren over Diana zijn gemaakt, een beetje inwendig waren. Daarmee bedoel ik dat ze haar psyche proberen te begrijpen. Dat is interessant – en er zijn films die dat heel goed doen – maar het gaat onvermijdelijk gepaard met een zekere mate van speculatie.” “Voor mij is het meest interessante niet wat het verhaal zegt over Diana, maar wat Diana’s verhaal zegt over ons allemaal. Ik wilde een film maken die als een spiegel fungeert: een film die ons dwingt om onszelf een aantal moeilijke vragen te stellen over onze relatie tot Diana en in bredere zin onze relatie tot de koninklijke familie en misschien wel de celebritycultuur in het algemeen. Wat was onze medeplichtigheid, bij gebrek aan een beter woord, in dit tragische verhaal?” “Ik heb al heel lang het gevoel dat dit een van de bepalende verhalen van onze tijd is. Het feit is dat 25 jaar na haar dood Diana nog steeds elke maand op de voorpagina’s van onze [Britse, red.] kranten staat. Er is een voortdurende fascinatie voor haar, en ik heb me afgevraagd of een deel van die voortdurende fascinatie te maken heeft met het feit dat velen van ons nog steeds worstelen met wat er gebeurd is en waarom, en wat onze rol hierin was. En ik denk… mijn gevoel was dat er nog steeds dingen zijn die we met moeite kunnen begrijpen en die we niet echt willen toegeven.” “De andere kant ervan is: ik heb Diana nooit ontmoet, maar haar verhaal voelt vreemd genoeg persoonlijk. Haar verhaal kruipt onder onze huid. Het is een deel geworden van ons gesprek over wie we zijn, in ieder geval in het Verenigd Koninkrijk.” “Mijn film is geen tijdscapsule, maar een onderzoek naar de relatie tussen de media en Diana. De film vraagt: Waarom? Waarom gingen tientallen miljoenen mensen over de hele wereld de straat op toen ze in 1981 trouwde? Waarom ontleedden we de volgende zestien jaar alles wat ze deed, alles wat ze droeg, alles wat ze zei, overal waar ze ging? En waarom hadden we zo’n ongekende emotionele reactie toen ze stierf? “Ik denk dat er veel antwoorden op deze vraag zijn, die ik nu niet allemaal kan noemen. Ze was mooi op een kwetsbare manier. Een groot deel is ook dat ze een soort leeg canvas was, op een bepaalde manier. Iemand waarop mensen hun problemen en die van Engeland konden projecteren.” “Merkte ik dat ik tijdens het maken van de film ook projecteerde? Ja, maar ik ben ook een deel van het probleem. Ik richt mijn film in de eerste plaats tot mijzelf, en de manier waarop ik blijf projecteren op mensen in het publieke leven van vandaag. Toen we de duizenden uren aan archiefmateriaal aan het bekijken waren, bracht ik telkens stukjes beeldmateriaal naar mijn editors en zei: ik denk dat zij dit denkt, wat denken jullie? Ieder van hen zei dan: ik denk juist het tegenovergestelde. Dat was echt leerzaam omdat we ons realiseerden dat dat een deel van het probleem is.” “Een van de interessantste dingen die ik vond in de koninklijke archieven was de lichaamstaal van Diana. Ze begreep verbazingwekkend goed haar lichaamstaal en de kracht van haar lichaam. Als regisseur probeerde ik daarin niet te sturen. Het is interessant om je voor te stellen wat Diana dacht, maar we zullen het nooit weten. In zekere zin is The Princess een kritiek op de voortdurende speculaties en de aannames die mensen tijdens haar leven maakten. De reden dat onze film volledig uit archiefmateriaal bestaat, is dat we de camera konden afwenden van Diana en op ons allemaal konden richten. Daarom focust zo’n groot deel van de film niet op Diana, maar op de menigte.” “We waren ons tijdens het maken bewust dat we beschuldigd kunnen worden van hypocrisie, van toegeven aan dezelfde speculaties die we in de film bekritiseren. Wat ik daarop zou zeggen is: ik ben geïnteresseerd in het verhaal om de redenen die ik heb uitgelegd, en als filmmaker is de enige manier waarop ik mijn punt kan maken door middel van een film.” “Ja, we gebruiken wat speculatief beeldmateriaal, maar we gebruiken het bewust om een groter punt te maken. Alleen door dat materiaal te gebruiken, kunnen wij wijzen op de gebreken en gevaren van het gebruik ervan. We willen het sprookje, maar tegen welke prijs en ten koste van wie? We moeten ons ervan bewust zijn dat er een prijs is die betaald moet worden voor deze speculatie. De relatie tussen mensen in het publieke domein en het publiek, bemiddeld door de pers, is naar mijn bescheiden mening geen gezonde relatie en het is de moeite waard om onze rol daarin te overwegen.”||https://www.parool.nl/kunst-media/ed-perkins-maakte-de-archiefdocumentaire-the-princess-ik-wilde-weten-wat-zegt-diana-s-verhaal-over-ons~b36dc9f4/
2022-08-31||Prequelfilm Orphan: First Kill is meer satire dan horror||In de culthorrorfilm Orphan (2009) speelde kindacteur Isabelle Fuhrman de negenjarige Esther, een wees uit Estland die haar Amerikaanse adoptiefamilie teistert en uiteindelijk vermoordt. De absurde wending die de film tot een cultklassieker maakte, was dat Esther geen negenjarig meisje bleek te zijn, maar een 33-jarige vrouw met een hormonale stoornis. De titel van Orphan: First Kill suggereert dat de film ons meeneemt naar Esthers eerste moord, maar dat blijkt niet het geval. We ontmoeten Esther, die hier nog Leena heet, in een psychiatrisch ziekenhuis waar ze verblijft nadat ze een gezin heeft vermoord. Ze ontsnapt al snel en doet zich voor als het vermiste kind van een rijk Amerikaans koppel (Julia Stiles, Rossif Sutherland). Esther is een volwassene die een kind speelt; Fuhrman is nu ook een volwassene die een kind speelt. Voor de beelden van voren maakt regisseur William Brent Bell gebruik van gedwongen perspectiefshots, die ervoor zorgen dat Fuhrman er veel kleiner uitziet dan de volwassenen om haar heen. Voor de beelden van achteren wordt Esther gespeeld door een kind. Fuhrman is nu midden twintig, met een hoekiger gezicht en een diepere stem, maar speelt een vrouw die voor een negenjarige wordt aangezien. Dit benadrukt hoe ongemakkelijk Esthers list is: een terugkerend motief is Esthers seksuele interesse in haar adoptievader. Maar deze castingkeuze is natuurlijk ook belachelijk. Het meest voor de hand liggende probleem is dat het de kijker uit de spanning haalt: een moorddadige volwassen vrouw is simpelweg minder eng dan een moorddadig onschuldig ogend meisje. In combinatie met de houterige dialoog en een goede, maar half ontwikkelde plottwist is Orphan: First Kill meer satire dan horror. Het vergt een specifiek type kijker om de absurditeit van Orphan: First Kill te waarderen. Voor wie van maffe low-budgetfilms houdt, is er genoeg om van te genieten.||https://www.parool.nl/kunst-media/prequelfilm-orphan-first-kill-is-meer-satire-dan-horror~bdeb400b/
2022-08-31||Firebird toont een liefde die zich aan het zicht van de wereld moet onttrekken||Homoseksualiteit is voor het overgrote deel van Rusland taboe. Het op de memoires van de in 2017 overleden acteur Sergej Fetisov gebaseerde Firebird, over de verboden liefde tussen een soldaat en een piloot van het Sovjetleger, op het hoogtepunt van de Koude Oorlog, resoneert dan ook in het heden. Op een luchtmachtbasis in het bezette Estland spendeert Sergej (Tom Prior) zijn dagen met legertrainingen en rondhangen met zijn beste vrienden Volodja en Luisa (Diana Pozharskaya), die een oogje op hem heeft. Maar dan verschijnt gevechtspiloot Roman (Oleg Zagorodnii) ten tonele. De eerste toenadering tussen de twee jongemannen is in een doka die Roman heeft ingericht om zijn foto’s te ontwikkelen. In de verduisterde ruimte is er een aandacht voor detail en voorzichtige tederheid die mijlenver afstaat van de harde en staccato legerdiscipline. Maar die donkere kamer is vooral ook een verbeelding van de stiekeme, verhulde vorm waartoe hun strafbare liefde veroordeeld is. De film maakt een aantal sprongen door de tijd. Sergej laat het leger achter zich en wordt acteur, Roman en Luisa trouwen en krijgen een kind. Telkens opnieuw kruisen de paden van Roman en Sergej, waarbij ze ook steeds opnieuw moeten constateren dat hun liefde alleen daar kan bestaan waar die aan het zicht van de wereld is onttrokken. En hoe onhoudbaar dat is. Het verhaal wordt met veel zorg verteld, maar het script (door regisseur Peeter Rebane geschreven met hoofdrolspeler Tom Prior) is wat schematisch en voorspelbaar. De internationale mix van acteurs (deels Brits, deels Oekraïens, Russisch en Ests) heeft tot gevolg dat er Engels wordt gesproken met een keur aan accenten, wat de film een tikje stroef maakt. Firebird vertelt een belangwekkend verhaal, maar echt meeslepend wil het niet worden.||https://www.parool.nl/kunst-media/firebird-toont-een-liefde-die-zich-aan-het-zicht-van-de-wereld-moet-onttrekken~bca44766/
2022-08-31||Na de piek van de prille liefde komt het diepe dal, in Drii Winter||Drii Winter opent met het beeld van een massief rotsblok. Even massief is de mannenrug die even later al houthakkend bijna het volledige shot vult. Die rug is van Marco (Simon Wisler), die vanuit het Zwitserse laagland naar een alpendorpje is gekomen om op het land en met de (ook al zo bonkige) melkkoeien te werken. In het dorp stuit de buitenstaander op wantrouwen, maar ook op Anna (Michèle Brand). In treffende, simpele scènes schetst regisseur en scenarist Michael Koch hoe de twee voor elkaar vallen. Tijdens hun huwelijksfeest schuifelen ze op Haddaway’s What is Love. Het bijna vierkante beeldformaat zorgt ervoor dat het alpenlandschap, met zijn groene hellingen en besneeuwde bergtoppen, nooit te veel aandoet als een ansichtkaart. En het benadrukt de steiltes, zo verraderlijk en alomtegenwoordig. De idylle houdt geen stand. Marco mompelt wat over hoofdpijn en dat het zicht soms weg lijkt uit zijn rechteroog. “Het gaat wel over.” Maar het gaat niet over. Er wordt een hersentumor ontdekt en even teder en zorgvuldig als Koch de ontluikende liefde tussen de twee toont, zo toont hij ook het ziekteverloop van Marco en vooral de weerslag daarvan op Anna, die moet toezien hoe er steeds minder overblijft van de man op wie ze verliefd werd. Want de tumor verandert Marco’s persoonlijkheid. En wat begint met duizelingen en cruesli in de koelkast, ontaardt al snel in steeds meer impulsief en potentieel schadelijk gedrag. De vriendelijke reus moet tegen zichzelf in bescherming worden genomen en Anna wordt gedwongen schrijnende beslissingen te nemen. Zo nu en dan duikt een koor op in het landschap, dat als in Griekse toneelspelen de gebeurtenissen bezingt. Zulke verrassende vormkeuzes, in combinatie met het volkomen ongekunstelde spel van de twee niet-professionele hoofdrolspelers, leveren een film op die het prozaïsche en poëtische met elkaar weet te verbinden.||https://www.parool.nl/kunst-media/na-de-piek-van-de-prille-liefde-komt-het-diepe-dal-in-drii-winter~bd5db8bf/
2022-08-31||Bij Sins of Sal eet je streetfood onder rode tl-buizen: ‘We trappen tegen de schenen van het authentieke’||“Ik dacht: ik wil ooit iets maken wat ik bij Salmuera moet verbieden omdat het concept het niet toelaat,” zegt Vincent Uzcudun (39). Zo gezegd, zo gedaan: Sins of Sal in de Westerstraat biedt ruimte aan de zonden die restaurant Salmuera op de Rozengracht enigszins ontbeert. Vincent en zijn broer Thomas Uzcudun (36), beiden half-Argentijns, begonnen acht jaar geleden de zaak op de Rozengracht. In mei openden ze ‘het kindje van Salmuera en wat we stiekem al wilden doen’. Een concept geeft altijd grenzen aan, maar ‘het sinfull concept is zo goed als grenzeloos’, aldus Vincent. Dit betekent dat de keuken bij Sins of Sal minder vasthoudt aan de authentieke Latijns-Amerikaanse keuken van Salmuera. Zo staat hier streetfood op het menu: bijvoorbeeld de Heretic Hamburger (€18,50) met huancaina-kaassalsa, en de Molleja (zwezerik) Tostadas (€23) met spicy coca-cola. Waar de focus bij Salmuera ligt op grote tafels voor familie of juist romantisch dineren bij kaarslicht, is het bij Sins of Sal ‘zondiger’: de kandelaren zijn er overgoten met kaarsvet, de muren hebben een betonlook en er hangen rode tl-buizen aan het plafond. Ook de cocktails voor zondaars wijken af van het authentieke; zo is de Bobby Burning (€12,50) een combinatie van honing, sesamboter en Schotse whisky. “Zo trappen we op meerdere manieren tegen de schenen van het authentieke. We gaan het boevenpad op.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-sins-of-sal-eet-je-streetfood-onder-rode-tl-buizen-we-trappen-tegen-de-schenen-van-het-authentieke~bd3485be/
2022-08-31||Crisis op crisis: onze fundering is rot, alles moet anders||Asielcrisis. Klimaatcrisis. Wooncrisis. Bestaanszekerheidscrisis. Menselijkheidscrisis. Economische crisis. Ecologische crisis. Bestuurscrisis. Gezondheidscrisis, fysiek en mentaal. Crisis bovenop crisis. Visie is een woord dat vies is. Omdat onze missie niet precies is. En maar vragen: waar blijven de kiezers? Alles valt uit elkaar. Dit constante falen is niet een natuurlijke cyclus. Het is beleid. Beleid dat is gefundeerd op uitputting, uitbuiting en uitsluiting. We zijn op. Ons land is een bedrijf en wordt geleid door een manager die compassie uitbesteedt, mensenrechten verhandelt, publieke voorzieningen vermarkt: Markt Rutte. In deze tijd van groeipijn pleit ik voor kramp. In deze tijd van groei pleit ik voor krimp. Want terwijl er meer wordt verdiend dan ooit, houden steeds minder mensen hun hoofd boven water. Terwijl alles om ons heen rijst en schijnt, zakken steeds meer mensen door de grond. Onze fundering is rot. Dat dit systeem ooit zou imploderen, zagen we aankomen. Elke een beetje oplettende bewoner van deze aardkloot kondigde hem zelfs aan. Waarom valt de klap nu dan zo zwaar? Omdat ik ooit heilig geloofde dat dit kapotte stelsel automatisch vervangen zou worden door iets beters. In zekere zin geloofde ik in een soort zelfherstellend vermogen. Een systeemcrash waarna een hypermoderne update volgt die onze software zou repareren. Dat ons sociale apparaat zou genezen, onze democratie zou rehabiliteren, ons vertrouwen in de overheid zou versterken, onze basale mensenrechten zou erkennen, de ongelijkheid zou verkleinen, de tweedeling zou opheffen, onze solidariteit zou opknappen. Waar ik nooit van uitging is dat het kwaad zou plaatsmaken voor iets kwaders. We zien het allemaal gebeuren. En schreeuwen om verandering. Maar we bedoelen niet hetzelfde. We voelen niet hetzelfde. We leven niet hetzelfde. We geven niet hetzelfde. We vergeven niet hetzelfde. Alles moet anders. Ik hoor de mooiste en ingewikkeldste academische theorieën van onze knapste koppen die zeggen rechtvaardigheid en gelijkwaardigheid te willen, maar de meeste gevechten die we voeren zijn tegen onze eigen lotgenoten. Wij die het hardst schreeuwen dat we niet handelen vanuit ego, hebben er het meeste last van. Ik hoor enge, gevaarlijke theorieën pleiten voor meer segregatie, polarisatie en wij die al onderdrukt zijn, klampen ons eraan vast. We schreeuwen om sterke leiders, maar de eerste die z’n kop boven het maaiveld uitsteekt – zich vertoont met z’n unieke kwaliteiten én gebreken – halen wij genadeloos neer. Wij moeten onze wij herdefiniëren. Wij moeten onze pijn definiëren. Wij moeten ons zijn definiëren. Is er hoop? Ja. Is er tijd? Genoeg. Wanneer beginnen we? Nu. Wie begint? Ik. Jij. Wij. Samen. Alles is met alles verbonden. Alleen een totaalaanpak heelt de wonden. Wie zijn we als straks alles stuk is? Wie zijn we als straks alles gelukt is? Wie zijn we straks? Wie zijn we nu? Wie zijn we? Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/crisis-op-crisis-onze-fundering-is-rot-alles-moet-anders~b7b3998c/
2022-08-31||Reacties op dood Michail Gorbatsjov: ‘Hij belichaamde het goede Rusland’||De mooiste herinnering van schrijver Pieter Waterdrinker aan Michail Gorbatsjov, de laatste president van de Sovjet-Unie? Hoe hij hem zag zitten in een Frans restaurant in Moskou, aan een tafeltje met zijn kleindochter. “Anderhalf uur lang zat hij intens verliefd naar haar te kijken. Hij was een aimabele man, een zachtmoedig mens.” Het beeld: een leider die een einde maakte aan de Koude Oorlog en in 1989 de Berlijnse Muur deed vallen, maar intussen zijn eigen land in armoede stortte en de machtige Sovjet-Unie uiteen deed vallen. Een held in het Westen, een verrader in de ogen van de Russen zelf. Op een staatsbegrafenis kan Gorbatsjov niet rekenen. Waterdrinker, geïrriteerd: “Ik lees in allerlei analyses dat hij in eigen land wordt verguisd, alsof alle Russen daar hetzelfde over denken. In mijn kring, toen ik daar woonde, vonden ze de Sovjet-Unie de grootste gevangenis op aarde en dankten ze God op hun blote knieën dat Gorbatsjov daar een einde aan heeft gemaakt.” In 1992, een jaar na zijn val, zat correspondent Hella Rottenberg tegenover Gorbatsjov. Wat viel haar op? “Zijn warme persoonlijkheid,” zegt ze. “Hij was geen functionaris, maar een mens. Hij keek je aan.” Uitgever Derk Sauer, die twee boeken van Gorbatsjov publiceerde en jaren in Moskou woonde: “Ik voelde me onmiddellijk op mijn gemak bij hem. Een charmante man. De warmte waarmee hij zijn gasten tegemoet trad, probeerde hij ook tot uiting te brengen in zijn politiek. Hij had het beste voor met de wereld. Hij belichaamde het goede Rusland.” Dinsdag overleed Gorbatsjov, 91 jaar, vereenzaamd en hevig ontdaan over wat er terecht is gekomen van zijn land. Garri Kasparov, voormalig wereldkampioen schaken en prominent lid van de Russische oppositie, schamperde: hij was een man die wanhopig vasthield aan het voortbestaan van de Sovjet-Unie. Een toevallige held in het Westen die, toen het rijk uiteen begon te vallen, troepen stuurde naar Letland en Litouwen, naar Georgië en Azerbeidzjan. Een man van de knoet, net als zijn voorgangers in het Kremlin. Rottenberg: “Dat is niet goed te praten, maar je moet het zien in de context van de tijd. Het land was veranderd in een hogedrukpan. Zijn partij, de inlichtingendiensten en het leger hadden het nooit geaccepteerd als hij de Sovjet-Unie zomaar zou los laten. Maar toen de leiders in Oost-Europa hem vroegen in te grijpen toen hun burgers in 1989 de straat op gingen, heeft hij geweigerd. Hij heeft geen tanks gestuurd, hij heeft uiteindelijk niet geprobeerd het imperium met grof geweld bij elkaar te houden.” Zijn betekenis voor de wereld is ongelooflijk, zegt Sauer. “Hij heeft miljoenen mensen hun vrijheid gegeven. Natuurlijk zijn er schaduwkanten, maar je moet het bekijken vanuit een historisch perspectief. Laten we wel zijn: er zijn vrijwel geen doden gevallen, zeker niet in Oost-Europa. Terwijl het ging om een enorme omwenteling.” Gorbatsjov was naïef, zegt Sauer. “Hij wilde de Sovjet-Unie hervormen en niet vernietigen, terwijl het systeem volledig was vastgelopen. Het land produceerde niets meer. Hij had het beter moeten doen, maar in Rusland was iedereen naïef, niemand wist wat een vrije markt was. De chaos van de jaren negentig was onvermijdelijk. Dan is het wel erg gemakkelijk om dat Gorbatsjov in de schoenen te schuiven, zoals Poetin nu doet.” Rottenberg: “Gorbatsjov schuldig aan de economische chaos? Het was zijn opvolger Boris Jeltsin die de Sovjet-Unie heeft ontbonden en de grote uitverkoop van staatseigendommen is begonnen.” Waterdrinker: “Gorbatsjov was een historische figuur bij leven. Ik hoop dat ze in Rusland ook ooit tot die conclusie zullen komen.”||https://www.parool.nl/wereld/reacties-op-dood-michail-gorbatsjov-hij-belichaamde-het-goede-rusland~b914dedc/
2022-08-31||Ajax legt transfervrije middenvelder Florian Grillitsch vast||De verdedigende middenvelder tekent een contract tot de zomer van 2023 in Amsterdam met de optie voor nog een jaar. Met het vastleggen van Grillitsch troeft Ajax onder meer Feyenoord af, dat ook interesse had in de Oostenrijker. Grillitsch speelde de afgelopen jaren voor Werder Bremen en Hoffenheim in de Bundesliga. Ook is hij een vaste waarde van de Oostenrijkse selectie, waar hij tot nu toe 27 interlands speelde. Ajax is op de laatste dag van de transfermarkt nog volop actief. Dinsdag hoopte het Lucas Ocampos van Sevilla te contracteren, maar die transfer werd op het laatste moment door de Raad van Commissarissen van Ajax tegengehouden. Of er nog meer nieuwe spelers aan de selectie van de Amsterdammers worden toegevoegd is nog onzeker. De deadline voor de transfermarkt voor clubs uit de Eredivisie is op 1 september. In andere landen sluit de markt een dag later.||https://www.parool.nl/sport/ajax-legt-transfervrije-middenvelder-florian-grillitsch-vast~bd9bb832/
2022-08-31||Boeren en kabinet komen iets dichter bij elkaar in ‘pittig’ gesprek: mogelijk ander meetsysteem voor stikstof||Uitkomst is ook dat het kabinet vasthoudt aan de halvering van de stikstofuitstoot voor 2030. CDA-leider en vice-premier Hoekstra zei kortgeleden dat dat doel wat hem betreft ‘niet heilig’ is. Maar daar gaat het kabinet dus formeel niet in mee. Remkes en premier Rutte zijn optimistisch na de gesprekken, zo zeiden ze na afloop in een persconferentie. Volgens minister Van der Wal werd er ‘scherp en duidelijk’ gesproken. In een eerste reactie laat de grootste boerenorganisatie LTO weten dat één punt in elk geval niet naar naar hun zin is: de stikstofkaart blijft ongewijzigd. Wat voorzitter Sjaak van der Tak betreft is er daarom ‘nog geen definitief resultaat’ geboekt. Wel houdt hij het erop dat ‘beginnende stappen’ zijn gezet. Boeren hebben wel een mogelijk succes nu de KDW tegen het licht gehouden wordt. Dat is is de maximale hoeveelheid stikstof die de kwetsbaarste natuur in een gebied aankan. Boven die waarde bestaat het risico dat de natuurkwaliteit verslechtert. Het kabinet wilde de deze norm behouden, maar nu is afgesproken dat er ook gekeken kan worden naar een alternatief. Als er maar een goede juridische basis is, dat is volgens Remkes een voorwaarde. Volgens Rutte is het uitgesloten dat er nu al afscheid genomen wordt van de KDW. “Die is nu gewoon nodig voor vergunningverlening, daar kun je niet zomaar vanaf.” Een ‘ecologische autoriteit’, die naar het totaalplaatje van de natuur kijkt in plaats van alleen naar stikstof, zou een alternatief kunnen zijn voor de KDW. De boeren zien ook graag de oprichting van een ‘agrarische autoriteit’ die in de gaten houdt of ook hún belangen voldoende geborgd worden. Volgens Remkes is het kabinet daar in de basis niet op tegen. Ook zijn afspraken gemaakt over meer wettelijke ruimte voor innovatie om minder stikstof uit te stoten. Daarnaast beloofde het kabinet te zoeken naar een snelle oplossing voor PAS-melders die in 2019 door een uitspraak van de rechter hun vergunning kwijtraakten. Rutte noemde het gesprek ‘bij tijd en wijle pittig’, maar er zijn volgens hem waardevolle stappen gezet. Remkes geeft zichzelf nu een paar weken om met conclusies te komen. “Ik ben voornemens de tweede van helft september verstandige dingen zeggen over niet alleen stikstof, maar ook over perspectief. Juist omdat die beide zaken onlosmakelijk met elkaar zijn verbonden.” Voordat het gesprek van start ging heeft premier Rutte de boeren toegesproken over de toon van het protest in het land. “Aan tafel waren we unaniem dat wetsovertreding en intimidatie niet is geoorloofd,” zei Remkes daarover. “Daarbij werd gezegd dat er begrip bestaat voor de emotionaliteit in de agrarische kringen.” Remkes zei verder dat hij zich erg heeft verbaasd over het gedoe dat afgelopen week ontstond over de agenda van het gesprek. De grote boerenorganisaties wilden niet meer aanschuiven, omdat ze vonden dat er volgens hen te weinig mogelijk was. “Ik vond het heel vervelend dat daar gedoe over was,” zei Remkes. “Vanaf het allereerste moment is voor mij duidelijk dat een aantal zaken uit het eerste gesprek ook in dit gesprek aan de orde zouden komen.” LTO-voorzitter Sjaak van der Tak gaf na afloop van het gesprek namens de zogeheten ‘G8’ van grote boerenorganisaties een gezamenlijke verklaring af. “De bal ligt nu bij Remkes en het kabinet,” begon hij zijn verhaal. Van der Tak sprak van een behoorlijk stevig gesprek. “Maar wat gelukt is, is dat alle partijen hun punten scherp op tafel hebben gelegd. Er was ruimte voor emotie, voor boosheid en ongelofelijke frustratie en onmacht.” Hoewel er volgens de boeren tijdens het gesprek geen definitieve resultaten werden bereikt, was er volgens Van der Tak ‘wel sprake van een positievere houding naar de agrarische partijen en al onze boeren toe’. “Wij wachten nu op de adviezen van Remkes.” Al voegde hij er wel aan toe: “Wij hebben als agrarische sector betere oplossingen dan het kabinet nu heeft.” De boeren zien die oplossingen dus niet in minder vee en de KDW. Ze willen graag werk maken van technische innovaties in de stal om stikstof te besparen en te meten in stallen. Experts twijfelen aan de effectiviteit van al die nieuwe systemen. Ook stikstofminister Van der Wal is op haar hoede. “Wij willen daar zeker naar gaan kijken. Maar er zijn wel een paar dingen om rekening mee te houden. Zo hebben we ook te maken met doelen voor klimaatverandering en waterkwaliteit, dat kan mogelijk botsen. En ten tweede moet je er wel echt zeker van zijn dat je de stikstofreductie die beloofd wordt, ook echt haalt. Want anders dreigen in de toekomst weer juridische problemen.” Ook Mark van den Oever (Farmers Defence Force) toonde zich gematigd positief over het gesprek. “Er lijkt ruimte voor verbetering van het stikstofbeleid,” zei hij. Over de kritiek die er de afgelopen maanden vanuit boerenhoek was op VVD’er Johan Remkes, die niet als een onafhankelijke gespreksleider werd gezien, zei hij nu. “Als ik gezien heeft hoe Remkes nu geacteerd heeft, vind ik dat hij zich behoorlijk onafhankelijk heeft opgesteld, dus daar heb ik geen klagen over.” Farmers Defence Force wachtte net als Agractie, een andere boerenbelangenclub, lang om het gesprek aan te gaan met de politiek. Te lang? “Absoluut niet,” vindt Bart Kemp (Agractie). “Ook omdat de uitspraken van Wopke Hoekstra nodig waren om ervoor te zorgen dat het kabinet stappen zet.” Volgens Kemp kan het CDA na het geruchtmakende interview van hun partijleider, die daarin de KDW op de helling zette en de einddatum van 2030 ‘niet heilig’ noemde, niet meer terug. “Het is aan het CDA om dat in het kabinet voor elkaar te krijgen.” Remkes, premier Rutte en ministers hadden woensdagochtend ook nog een tweede gesprek, met organisaties die wel graag aanschuiven. Dat was met natuurorganisaties en boeren die in de meeste gevallen biologische en natuurinclusieve boeren vertegenwoordigen. Ook daarin zijn afspraken gemaakt, onder meer over het perspectief dat de boeren krijgen. “Het is van groot belang dat er een langjarig perspectief komt, als voorwaarde om op het stikstofterrein een belangrijke stap te zetten,” aldus Remkes. Ook wordt er gekeken naar het boerenonderwijs, dat nu nog te traditioneel ingestoken zou zijn. Volgens Alex Datema van BoerenNatuur was er sprake van een goed en constructief overleg, dat ging ‘over de manier waarop je in de toekomst zou moeten boeren'. Dat grote organisaties als LTO Nederland, Agractie en Farmers Defence Force niet bij dat overleg aan tafel zaten, noemen de biologische boeren ‘ontzettend jammer’ en ‘niet goed'. “Maar ik kreeg niet het gevoel dat hun verzet ervoor zorgt dat het kabinet aan de stikstofdoelen wil tornen, integendeel,” zegt Bregje Hamelynck van de vereniging voor agro-ecologische boeren in Nederland. “Die doelen blijven overeind. Dat hebben de leden van het kabinet duidelijk laten doorschemeren.”||https://www.parool.nl/nederland/boeren-en-kabinet-komen-iets-dichter-bij-elkaar-in-pittig-gesprek-mogelijk-ander-meetsysteem-voor-stikstof~bc749872/
2022-08-31||Decision to Leave is een heerlijk frisse Hitchcockiaanse whodunit ||“Moord is een beetje als roken: de eerste is het lastigst.” Met dit soort dialogen weet je dat je een film noir zit te kijken, en dat je in handen bent van een vaardig verteller. Decision to Leave van de Zuid-Koreaanse regisseur Park Chan-wook zit vol met dit soort tekstjes, en meer nog met visuele momenten die zijn grote kunde als filmmaker bewijzen. Met Decision to Leave creëert Park zijn variant op de film noir, het duister soort misdaadfilm dat in de jaren veertig en vijftig in Amerika opkwam en sindsdien steeds relevant blijkt. De film draait om de twee personages waar het in film noirs zo vaak om draaide: de detective en de femme fatale, verwikkeld in een kat-en-muisspel. De detective is rechercheur Hae-jun (Park Hae-il), die lijdt aan slapeloosheid en zijn ingedutte huwelijk liefst ontwijkt met nachtelijke surveillancediensten. Hij krijgt flink wat om zich in vast te bijten wanneer een ervaren amateurklimmer onderaan een berg wordt gevonden. In eerste instantie wijst alles op een ongeluk, maar Hae-jun vertrouwt de reactie van de echtgenote van het slachtoffer niet. Hij begint deze Seo-rae (Tang Wei) te observeren, waarbij hij al snel de grens tussen professionele interesse en persoonlijke fascinatie uit het oog verliest. Het is bepaald geen nieuw uitgangspunt – zie Alfred Hitchcocks Vertigo (1958) of, iets recenter, Paul Verhoevens Basic Instinct (1992) voor eerdere variaties op het thema. Park toont zich bewust van die voorgangers, knipoogt er vrolijk naar, en krijgt het voor elkaar om zijn versie fris en modern aan te laten voelen. Dat eigentijdse gevoel zit deels ingebakken in de plot. Voor veel thrillerschrijvers zijn mobiele telefoons een schrikbeeld; altijd een hulplijn op zak, hoe houd je het dan nog spannend? Maar in het slimme scenario vol wendingen en verrassingen, geschreven door Park en zijn vaste coscenarist Jeong Seo-kyeong, blijken juist die apparaatjes de kern van het mysterie te verbergen. Meer nog dan de inhoud is het de vorm die Decision to Leave zo oorsponkelijk maakt. Met vaste hand weet Park de gelikte beeldvoering van een thriller te vermengen met de zachtere tonen van een romance, want dat is toch echt wat er opbloeit tussen Seo-rae en Hae-jun. Park weet daar ook nog een duivels gevoel voor humor mee in balans te houden. Neem de scène waarin Hae-jun na een lange achtervolging te voet een verdachte eindelijk te pakken krijgt, en de vechtpartij tussen de twee zich in slakkentempo ontvouwt omdat ze allebei al uitgeput zijn. Telkens weet Park bovendien verrassende perspectieven te vinden voor scènes die anders misschien geijkt zouden aanvoelen. Zoals het shot vanuit de ogen van het lijk wanneer dat aan het begin van de film gevonden wordt – inclusief een mier die over de oogbal van de dode loopt, en dus dwars over het beeld. Vorige week werd als opmaat naar deze nieuwe film al Parks moderne klassieker Oldboy uit 2003 opnieuw uitgebracht. Het is nog altijd zijn bekendste film, en hij mag inderdaad herzien worden, al is het maar om te benadrukken dat Park met Decision to Leave iets anders doet. Oldboy was de middelste film in wat inmiddels bekendstaat als Parks ‘wraaktrilogie’, met Sympathy for Mr. Vengeance (2002) en Lady Vengeance (2005). Die drie films, en vooral Oldboy, vormden de apotheose van Parks vroege carrière: films over kleine criminelen vol plotselinge geweldsuitbarstingen. Sindsdien heeft de regisseur zich met voelbaar plezier op een veelheid aan verschillende genres gestort. Van quirky romcom (I’m a Cyborg but That’s OK) via vampierfilm (Thirst) tot historische erotische thriller (The Handmaiden). Met Decision to Leave bewijst hij nu dat hij ook de Hitchcockiaanse whodunit tot in de puntjes beheerst. Wraak en geweld, de hoofdthema’s van veel van Parks eerdere films, zijn in Decision to Leave nog altijd aanwezig. Maar het kat-en-muisspel tussen rechercheur en femme fatale draait ook om de tegenpolen ervan: liefde en empathie. Al wordt dat uiteraard gecompliceerd met een flinke dosis obsessie, list en bedrog.||https://www.parool.nl/kunst-media/decision-to-leave-is-een-heerlijk-frisse-hitchcockiaanse-whodunit~bd27ebfa/
2022-08-31||Weinig transparantie bij verlenging huurcontract Amsterdamse jongeren||Een derde van de jongeren gaat ervan uit dat ze tijd kunnen winnen als hun huurcontract afloopt, blijkt uit een eerdere evaluatie. In ‘schrijnende situaties’ is er namelijk een mogelijkheid tot verlenging met twee jaar. Wat schrijnende gevallen zijn, blijft echter onduidelijk. De ene verhuurder verlengt alle jongerencontracten waar ook kinderen wonen; de andere verhuurder vindt dat weer oneerlijk. Wethouder Reinier van Dantzig (Woningbouw), die wethouder Zita Pels (Volkshuisvesting) verving, zei woensdagochtend in de raadscommissie Wonen dat de gemeente dat wil gaan rechttrekken in gesprekken met corporaties, ‘zodat in ieder geval geen gevoel van oneerlijkheid ontstaat’. Van Dantzig reageerde op zorgen bij onder meer PvdA-fractievoorzitter Lian Heinhuis, die wees op jongeren die dak- of thuisloos waren geworden na afloop van hun contract of terug naar familie moesten verhuizen. Uit de eerdere evaluatie blijkt dat jongeren veel stress ervaren aan het eind van hun contract en niet makkelijk doorstromen. Dat staat haaks op de doelstelling van de vijfjarige jongerencontracten, die in 2016 via een wetswijziging mogelijk werden gemaakt. Ze moeten niet-studerende jongeren tussen de 18 en 27 jaar helpen toegang te krijgen tot de Amsterdamse woningmarkt om daarna makkelijker door te stromen. Alleen, de doorstroom naar een meer permanente woning verloopt moeizaam. Twee derde van de mensen die sinds 2017 een jongerenwoning kregen, woont daar nog steeds. Het laat zien dat de meesten tot het laatste moment wachten met vertrek, vaak omdat ze niets anders kunnen vinden. Omdat toewijzing op volgorde van inschrijving plaatsvindt, zijn het vooral ‘oudere’ jongeren die een jongerenwoning bemachtigen. Dit jaar lopen veel contracten af. Uit de evaluatie, gebaseerd op gesprekken met jongeren, blijkt dat een meerderheid niet dusdanig meer is gaan verdienen dat ze terecht kan in een dure huurwoning of koopwoning. De kans op een sociale huurwoning is ook niet groot, door de lange wachtlijsten. Een jongerencontract is daarmee een tijdelijke oplossing gebleken voor de woningnood, maar biedt weinig zicht op een permanente oplossing. Sinds 2017 zijn 7600 corporatiewoningen verhuurd met een jongerencontract, zo’n 3,8 procent van het totaal aantal sociale corporatiewoningen. Het aandeel groeit: in 2020 betrof een kwart van alle nieuwe socialehuurcontracten een jongerenwoning. Van Dantzig is toch gematigd positief over de jongerencontracten. Hij wijst erop dat de helft van die huurders in Amsterdam is opgegroeid en daarmee een belangrijke groep in de stad gehouden is. Daarnaast stelt een meerderheid van de huurders die moest vertrekken een betere woning te hebben gevonden. Van Dantzig heeft goede hoop dat de geplande nieuwe regels rond voorrang zullen helpen meer jongeren te laten doorstromen. De wethouder vindt ook dat huurders nog beter gewezen moeten worden op het feit dat het contract tijdelijk is. “Zodat ze zich bijvoorbeeld meteen inschrijven bij Woningnet.” Aan de stress van het zoeken van een huis in Amsterdam ontkom je volgens de wethouder niet, ‘dat geldt helaas voor heel veel mensen’. Wethouder Zita Pels (Volkshuivesting) liet eerder al weten op basis van de evaluatie in gesprek te zijn met huurderskoepels en corporaties. Daarin wordt het eventueel herzien van de jongerencontracten, vastgelegd in de prestatieafspraken die volgend jaar aflopen, besproken.||https://www.parool.nl/amsterdam/weinig-transparantie-bij-verlenging-huurcontract-amsterdamse-jongeren~b1514477/
2022-08-31||Gijs Brouwer geniet van stunt in New York: ‘Mijn droom wordt weer groter’||Pas in de derde set is daar kortstondig het besef. Gijs Brouwer is héél dicht bij een droomdebuut op een grandslamtoernooi, een tweede ronde in de US Open. Prompt verliest hij zijn servicebeurt – en zijn break voorsprong. Het moment om terug te schakelen naar zijn speelplan. Punt voor punt, niet bezig zijn met winnen of verliezen. Koeltjes speelt Brouwer vervolgens de partij uit. In drie sets boekt hij een haast zakelijke overwinning op de Fransman Adrian Mannarino: 6-3, 6-4, 6-4. Door naar de tweede ronde, 121 duizend dollar rijker. En belangrijker: zijn doorbraak bekrachtigd. Brouwer (nummer 181 van de wereld) komt uit het kwalificatietoernooi. Daarin speelde hij al drie goede wedstrijden. Maar dat zegt niets: het is altijd afwachten hoe het debuut op het grote podium verloopt. Zenuwen heeft hij niet, deze warme middag in New York. Samen met coach Michiel Schapers (62), en met hulp van anderen, is er een plan gemaakt om de tegenstander klein te krijgen. Cruciaal daarbij: de slicebackhand. Negen van de tien backhands, op z’n minst, speelt Brouwer op die manier. Hij maakt er Mannarino (45ste op de wereldranglijst) helemaal gek mee. Tot twee keer toe gebruikt de Fransman zijn racket woedend als een frisbee. Niet ongevaarlijk en bij de tweede keer ook bestraft door de scheidsrechter. Brouwer maakt indruk. De linkshandige West-Fries serveert goed en gevarieerd, heeft een heerlijke zwieper van een forehand en is technisch begaafd. “Mentaal was het ook een heel sterke wedstrijd,” zegt hij na afloop, tijdens wat waarschijnlijk zijn eerste echte persconferentie is. “De hele wedstrijd was ik gefocust.” Voelde hij dan geen spanning voor de belangrijkste wedstrijd uit zijn carrière? “Ik ben een rustige jongen. En in de eerste ronde van een grand slam werkt het sowieso beter om rustig te blijven in plaats van je emoties alle kanten op te laten gaan. Voor mij althans. Ik heb dit jaar ook een paar andere resultaten geboekt waarmee ik mezelf een beetje heb verbaasd en waar ik wat spanning heb overleefd. Dat heeft me vandaag geholpen. Ik ben ook al wat ouder, en wijzer.” Hij viert de zege redelijk ingetogen, met de handen in de lucht. “Mijn droom wordt weer wat groter,” zegt hij even later. Brouwer trainde tussen zijn vijftiende en achttiende al met Schapers in Amsterdam. Toen die een baan in Oostenrijk kreeg, stapte hij over naar Huib Troost. In 2019 vroeg Paul Haarhuis namens de tennisbond of Schapers weer met (onder anderen) Brouwer wilde gaan werken. Corona gooide roet in het eten, maar de beloning voor al het harde werk is er nu, in New York. “Dit is echt een grote doorbraak, als je zo’n overwinning boekt,” zegt Schapers. “Ik was niet verrast door zijn spel, maar vind het wel bewonderenswaardig hoe Gijs zich drie sets lang strak aan het plan heeft gehouden. Geen moment heeft hij zich laten afleiden, heel knap. Ik heb altijd geloofd in zijn mogelijkheden, maar een speler moet het zelf doen. Gijs moest meer in zichzelf geloven. Het is een fijne jongen om mee te werken, hij is heel rustig en in balans.” Vorig jaar beleefde Schapers ook al een geweldig US Open toen hij als meereizend coach de kwartfinale haalde met Botic van de Zandschulp. Ook die kwam uit het kwalificatietoernooi. Later gingen de twee uit elkaar, maar nu beleeft de voormalig nummer 25 van de wereld een geweldig toernooi met Brouwer. Waar gaat dit eindigen? In de tweede ronde treft Brouwer donderdag de Italiaan Lorenzo Musetti, nummer 30 van de wereld. Ook dan heeft hij niets te verliezen, al ziet Schapers dat anders: “Dat is zo’n cliché dat niet klopt. Je hebt altijd iets te verliezen. We gaan dus een plan maken om te winnen.”||https://www.parool.nl/sport/gijs-brouwer-geniet-van-stunt-in-new-york-mijn-droom-wordt-weer-groter~bf8359b0/
2022-08-31||Ajax hoopt nog op komst keeper Vlachodimos en aanvaller Ocampos ||Odysseas Vlachodimos kan een vierjarig contract tekenen in Amsterdam. Ajax heeft al drie doelmannen in de selectie: Remko Pasveer, Maarten Stekelenburg en Jay Gorter. Stekelenburg (39) is echter blessuregevoelig. De jonge Gorter kreeg vorige maand tegen PSV in de strijd om de Johan Cruijff Schaal een kans tussen de palen, maar hij blunderde in dat duel een paar maal en moest vijf goals incasseren. Pasveer (38) is op dit moment eerste keus voor trainer Alfred Schreuder. Vlachodimos is een ervaren keeper, die een goede reflex heeft maar niet te boek staat als een goede ‘opbouwer’. Hij stond vorig seizoen met Benfica nog tegenover Ajax in de achtste finales van de Champions League. Als het papierwerk op tijd in orde is, dan betaalt Ajax 10 miljoen euro voor de Griekse doelman. Ook hopen de Amsterdammers voor het sluiten van de transferdeadline Lucas Ocampos nog te kunnen inschrijven. De Ajaxdirectie ziet in de Argentijn een goede opvolger voor Antony, die voor 95 miljoen euro werd verkocht aan Manchester United. Ajax wil Ocampos voor één seizoen huren. Eerder leek een definitieve overgang van de Argentijns einternational aanstaande, maar de raad van commissarissen van Ajax gaf vanwege sportieve en financiële belemmeringen geen toestemming voor deze aankoop van naar verluidt 20 miljoen euro. Alleen huren was voor hen een optie. Het was een tamelijk beschamende vertoning: de 28-jarige Argentijnse vleugelaanvaller Lucas Ocampos nam dinsdagmiddag afscheid van zijn club Sevilla en stapte op het vliegtuig naar Amsterdam. Ajax was met de Spaanse club akkoord over de transfersom en ook Ocampos zelf had al overeenstemming over een contract. De raad van commissarissen (rvc) gaf echter geen groen licht voor de aankoop. Die toestemming heeft de directie van Ajax wel nodig: bij transfers boven de 6 miljoen euro is goedkeuring van het controlerende en adviserende orgaan vereist. Vermoedelijk heeft de technische leiding van Ajax, sinds februari bestaande uit Gerry Hamstra en Klaas-Jan Huntelaar, de leden van de rvc onvoldoende of in een te laat stadium geïnformeerd over de aankoop. Leen Meijaard is voorzitter van de rvc, waarin onder anderen ook Ernst Ligthart en Annette Mosman zitting hebben. Oud-trainer Adrie Koster is adviseur van de rvc sinds technisch commissaris Danny Blind een stap terug deed toen hij bondscoach Louis van Gaal ging assisteren bij het Nederlands elftal. Financieel zette de rvc grote vraagtekens bij de transfer van Ocampos. Ajax heeft het salaris- en transferplafond sinds 2016 flink verhoogd, maar ook die grenzen zijn in zicht. Incidenteel wil de club een transferbedrag van 20 tot 30 miljoen euro betalen, zoals met Sébastien Haller en Steven Bergwijn is gebeurd, maar niet meerdere van zulke aankopen in één transferperiode. Er was slechts één mogelijkheid: Ocampos voor een jaar huren. Sevilla wilde daaraan meewerken, maar het was een race tegen de klok om de formaliteiten voor twaalf uur vannacht af te handelen. De rvc had ook sportieve bezwaren tegen de komst van Ocampos. Met Bergwijn, Steven Berghuis en Dusan Tadic is er keuze en kwaliteit genoeg op de rechterflank. Daarbij gaven Hamstra en Huntelaar ook nog eens 5 miljoen euro uit aan de jonge rechtsbuiten van Porto, Francisco Conceiçao. Door een speler van 28 met een vierjarig contract vóór Conceiçao te zetten, rem je diens ontwikkeling. Ondertussen zijn intern bij Ajax veel medewerkers bezorgd over de kansen die talenten uit de eigen opleiding krijgen. Spelers als Sontje Hansen (20) en Amourricho van Axel Dongen (17) vinden met Ocampos opnieuw een obstakel op de weg naar het eerste elftal. De rvc wil de jeugdopleiding van Ajax, de levensader van de club, beschermen, maar stemde wel in met een huurovereenkomst voor Ocampos. Eerder op de chaotische deadline-dinsdag legde Ajax de verdedigende middenvelder Florian Grillitsch vast. Hij tekent een contract tot de zomer van 2023 met een optie voor nog een jaar. Grillitsch, 27-voudig international van Oostenrijk, speelde de afgelopen jaren voor Werder Bremen en Hoffenheim in de Bundesliga. Bij die laatste club liep zijn contract af op 1 juli. Bij Hoffenheim werkte Grillitsch samen met Ajaxtrainer Alfred Schreuder.||https://www.parool.nl/sport/ajax-hoopt-nog-op-komst-keeper-vlachodimos-en-aanvaller-ocampos~b344275e/
2022-08-31||Zandvoort weer in de ban van F1: ‘Man, dit is zo speciaal’||Een eindeloos lange colonne van Pirelli-bandenwagens trekt door de straten van Zandvoort, als Peter Weijers (76) zorgvuldig zijn mandarijntje pelt. Op een betonblok voor de ingang van het circuit zit hij. Het is de plek die hij vorig jaar ook al dagelijks innam toen de Formule 1 na 36 jaar terugkeerde in de badplaats. Toch voelt het voor hem net alsof de impact nu groter is dan toen. “De trucks blíjven maar komen,” zegt hij. “Magisch toch, dit? Echt, ik kan hier uren naar kijken.” Vrijdag staat de training voor de Formule 1 van Zandvoort op het programma. Maar ook de opbouw ervan lokt nu al veel belangstellenden naar het circuit, fraai gelegen in de duinen. Sinds zondagavond staan ze er al, pal voor de hermetisch afgesloten hekken. Mannen op badslippers, scholieren in FC Barcelona-shirts en senioren zoals Weijers, die zijn fietstas gevuld heeft met proviand om tot de avond te overbruggen. Weijers is een liefhebber. Hij zat in de jaren zeventig al geregeld op de tribune in Zandvoort; in 1973 was hij getuige van het verongelukken van de Britse coureur Roger Williamson. Deze week heeft hij al veel wagens zien passeren. Die van Ferrari. Die van Mercedes. En natuurlijk die van Red Bull, broodheer van Max Verstappen. “Dit is een uitje voor iedereen in de regio,” zegt Weijers, terwijl zonnestralen gretig landen op zijn pet. “Als de Formule 1 hier is, dan wil je erbij zijn.” Treffend schetst hij daarmee het gemoed in Zandvoort, waar komend weekend 330.000 raceliefhebbers op de tribunes langs het circuit zitten. “Het mooiste evenement van het jaar,” vindt Mike Teeuwen, die in het naburige Cruquius woont. Samen met zijn zoontjes Sem en Max (inderdaad, vernoemd naar) is hij de blije bezitter van een toegangsbewijs. “En ik weet zeker dat er nóg tienduizenden uit deze streek heel graag bij zouden zijn geweest,” stelt hij. “Man, dit is zo speciaal. En, dat vooral ook, mooi voor al diegenen die Max een keer in het echt willen zien.” Alleen wat minder mooi voor de zandhagedis en de rugstreeppad, die zich in de Zandvoortse duinen net zo comfortabel voelen als Verstappen in zijn racestoel. Afgelopen jaar, in aanloop naar de terugkeer van de Dutch GP, probeerden tegenstanders het evenement vanwege het welzijn van de diersoorten te dwarsbomen. Zoals ook de hoeveelheid geluidsoverlast, de stikstofuitstoot en het feit dat de aanrijroute dwars door een zeehondenreservaat snijdt, voor hen een doorn in het oog vormden. “En zo staan we er nog steeds in,” stelt Karel van Broekhoven namens actiecomité Rust bij de Kust. “Er wordt beweerd dat alle zandhagedissen en rugstreeppadden elders zijn uitgezet. Maar dat is natuurlijk onzin. De beestjes zijn vele hectares grond kwijtgeraakt aan extra asfalt dat moest worden gelegd.” “En wat te denken van al dat lawaai dat we dankzij het circuit hebben? En dan doel ik niet alleen op de dagen van de Dutch Grand Prix; dan doel ik ook op die vele andere momenten dat hier wordt geracet. We blijven ons verzetten.” Van Broekhoven bevestigt dat er nog een aantal rechtszaken loopt. Uitsluitsel wordt evenwel pas in het voorjaar van 2023 verwacht. Tot die tijd genieten ze in Zandvoort volop. De lokale café-uitbaters en hoteleigenaren bijvoorbeeld, die deze dagen de coronaklappen flink gecompenseerd voelen. De kermisexploitanten naast het circuit, voor wie hetzelfde geldt. En vanzelfsprekend de raceliefhebbers, die zich nu al verkneukelen op wéér een wereldtitel voor ‘hun’ Verstappen.||https://www.parool.nl/nederland/zandvoort-weer-in-de-ban-van-f1-man-dit-is-zo-speciaal~b7691ef2/
2022-08-31||Met twaalf brouwerijen bedacht Homeland-brouwmeester Wietse De Amsterdam IPA ||“U bent goed geïnformeerd.” “Heel lekker, en met al die hoppen erin ook heel gelaagd. IPA’s kunnen weleens erg bitter zijn, maar De Amsterdam is dat niet, eerder mild-bitter. Het heeft een sterk aroma van tropisch fruit, gras en dennen.” “Dat kan in het weekend van 9 september tijdens The Amsterdam Beerdays op het Marineterrein. Het is de vijfde keer dat Brouwerij Homeland die feestelijke aangelegenheid organiseert. Een weekend om de bierscene in het zonnetje te zetten, bier te drinken, lekker te eten, aangekleed met lezingen en muziek. Ik dacht: we moeten wat speciaals op touw zetten, ook omdat het twee jaar niet is doorgegaan. Zo kwam ik op dit idee: een collab met twaalf andere Amsterdamse brouwers. Het is een hele eer dat ze allemaal wilden meedoen. Zodoende is het een historisch bier.” “In de bierwereld doen we veel collabs, delen kennis, helpen elkaar uit de brand, maar dertien is te veel om een recept te bedenken en ontwikkelen, dat klopt. Zo kwam ik op het idee aan een simpele basis hun hoppen toe te voegen.” “We hebben tijdens onze gezamenlijke brouwdag wel afgesproken vaker samen te komen. Is het niet om bier te brouwen, dan toch in elk geval om het collegiaal samen te drinken.”||https://www.parool.nl/ps/met-twaalf-brouwerijen-bedacht-homeland-brouwmeester-wietse-de-amsterdam-ipa~b267c6cf/
2022-08-31||Wat doen ze elders in Europa tegen de torenhoge inflatie? 11 miljoen Fransen krijgen extraatje, in België stijgen de lonen||De Britten kregen vorige week een klap te verwerken toen energiewaakhond Ofgem de prijsstijgingen van gas en elektriciteit bekendmaakte. Huishoudens krijgen vanaf april gemiddeld een jaarrekening van 9000 euro. De energy price cap, het maximumbedrag dat concerns mogen vragen, gaat stapsgewijs 236 procent omhoog. Miljoenen burgers hebben nu al moeite om de eindjes aan elkaar te knopen. De benzine blijft duur, de voedselprijzen gaan omhoog en een bezoek aan de horeca wordt onbetaalbaar. De Bank of England overweegt de rente flink te verhogen, waardoor het afsluiten van een hypotheek moeilijk wordt. Opgeteld bij een verwachte inflatie van 18 procent wacht de Britten een horrorjaar. De regering komt zolang er geen opvolger van de opgestapte premier Boris Johnson is niet met noodplannen. Op 5 september wordt bekend of Rishi Sunak of Liz Truss zijn plek in Downing Street 10 overneemt. Sunak, die volgens de peilingen op grote achterstand staat, wil tien miljard pond reserveren om de kosten voor de Britten te drukken. Truss ziet meer in btw- en accijnsverlagingen. Ook overweegt ze de drempel van inkomstenbelasting te verhogen. Beide kandidaten laten zich nergens op vastpinnen en weigeren de energy price cap te bevriezen in de winter, iets waarvoor oppositiepartij Labour pleit. De dreiging van een drama is zo groot, dat enkele scholen truien gaan uitdelen aan kinderen om de verwarming niet aan te hoeven zetten. Duizenden pubs in het Verenigd Koninkrijk verwachten volgend jaar failliet te gaan. De chaos in het kabinet krijgt zodoende een rechtstreeks effect op de koopkracht van de burger. Bijna 11 miljoen Fransen krijgen de komende weken een extraatje. Het gaat om 100 euro per huishouden plus 50 euro per kind. Het geld moet Fransen met lage inkomens een steuntje in de rug geven. Het extraatje staat in een speciale ‘koopkrachtwet’ die afgelopen maand werd aangenomen in het Franse parlement. De inflatie in Frankrijk is nu op zo’n 6,8 procent: het hoogste percentage sinds de jaren tachtig. In de nieuwe wet, en ook in de nieuwe Franse begroting, staat voor 20 miljard aan maatregelen om de inflatie te compenseren. “De prijzen in de winkels blijven zeker tot eind van het jaar héél erg hoog. Pas in het eerste kwartaal van 2023 zal dat langzaam verbeteren,” aldus minister Bruno Le Maire (Economische Zaken). De nieuwe maatregelen variëren van een verhoging met 4 procent van de pensioenen tot extra subsidies van maximaal 300 euro bij de aanschaf van een elektrische fiets. De bestaande hulpmaatregelen voor brandstof en energie worden verlengd. Sinds 1 april betaalt de overheid al een korting van 18 cent per liter benzine. Per 1 september wordt die korting zelfs 30 cent, om per 1 november weer te worden verlaagd naar 10 cent. De consumentenprijs voor gas was bevroren tot oktober, maar die maatregel is verlengd tot eind van het jaar. De elektriciteitsprijs werd aan banden gelegd en ook dat blijft zo tot en met december. Verder zijn er diverse gerichte maatregelen genomen. De huren mogen tot juli volgend jaar maar maximaal 3,5 procent stijgen. Het kijk- en luistergeld is afgeschaft. De ‘restaurantbonnen’ die werknemers krijgen om te lunchen, mogen ook worden gebruikt om eten voor het gezin thuis te kopen. Bondskanselier Olaf Scholz komt met een derde steunpakket. De eerdere pakketten kostten de Duitse schatkist in totaal 30 miljard euro. Daarin zat onder andere het ov-ticket van 9 euro per maand, dat op federaal niveau waarschijnlijk niet verlengd wordt, maar in bijvoorbeeld Berlijn wel. Ook de korting aan de pomp komt landelijk ten einde. Beide regelingen lopen deze woensdag af. In september ontvangen Duitse gezinnen die krap bij kas zitten een eenmalige bonus van 300 euro. Dit maakt deel uit van de eerdere steunpakketten, net als een kinderbonus van 100 euro en een huurtoeslag van 270 euro. Hoe het nieuwe steunpakket eruit komt te zien? Daarover liggen regeringspartijen SPD, De Groenen en de liberale FDP met elkaar overhoop. De sociaaldemocraten willen bedragen direct op de rekening van de burger storten, de liberalen zijn hier mordicus tegen. Andere lastenverlichtingen waarover in Duitsland gespeculeerd wordt, zijn een energieprijsplafond en het verhogen van de belastingaftrek voor forenzen. De koopkracht in België ‘is beter beschermd dan in om het even welk ander land van de eurozone’, zegt de Belgische premier Alexander De Croo. Dat voorrecht dankt de Belg aan zijn automatische loonindexering, die grotendeels vanzelf compenseert voor prijsstijgingen. Gepensioneerden, zo rekende De Croo kort­geleden op de Vlaamse publieke radio voor, hebben er op die manier al vier keer 2 procent bij gehad. Ook uit een recent overzicht van het Europees vakverbond blijkt dat België met een verwachte 5,9 procent loonstijging dit jaar (op een iets lagere inflatie dan in Nederland) bovengemiddeld goed scoort. De automatische loonindexering komt bovendien boven op een aantal tijdelijke maatregelen, zoals minder btw (6 procent) op gas en stroom, verlengde sociale tarieven en een lagere accijns op benzine, diesel en stookolie. Daarnaast is België in Europa een van de grootste ijveraars voor een prijsplafond voor gas. Voor de bonden is het allemaal nog niet genoeg. Prijs- en loonstijgingen houden geen gelijke tred, er zitten vaak een paar maanden tussen, zo betoogt voorzitter Marc Leemans van de christelijke vakcentrale ACV, en lagere inkomens zijn per definitie een veel groter deel van hun inkomen kwijt aan basisbehoeften als voeding, huisvesting, verwarming en vervoer. En dus dreigt de vakbond tijdens de ‘vijf à tien moeilijke winters’ die De Croo voorziet, met demonstraties en andere acties. De werkgevers kreunen, en terecht, zegt de nationale bank. Die voorziet tegen 2024 al loonstijgingen tot ruim 14 procent, en als dat in omringende landen minder is, dreigt het Belgische bedrijfsleven zich uit de markt te prijzen. Met Franstalige regeringspartijen op zoek naar verdere compensatie en een toch al indrukwekkende staatsschuld die bij stijgende rentetarieven verder oploopt, mag ook De Croo zelf zich opmaken voor een moeilijke winter.||https://www.parool.nl/nederland/wat-doen-ze-elders-in-europa-tegen-de-torenhoge-inflatie-11-miljoen-fransen-krijgen-extraatje-in-belgie-stijgen-de-lonen~b1bcbc68/
2022-08-31||Kabinet: ‘Meer dan 14 miljard’ voor koopkrachtreparatie en lagere belasting op arbeid in 2023||Het geld wordt ingezet om de hoge inflatie en energieprijzen te drukken, zeggen ingewijden in Den Haag. Daarnaast verhoogt het kabinet het minimumloon volgend jaar met 10 procent. In de nacht van dinsdag op woensdag kwam er in het kabinet overeenstemming over het pakket, dat op Prinsjesdag officieel moet worden gepresenteerd. Voor de grootste groep Nederlanders zit er voor dit jaar geen demping van het koopkrachtverlies in. Er zouden geen grote ingrepen meer mogelijk zijn, omdat uitvoeringsinstanties zoals de Belastingdienst dat niet aankunnen, zo is gebleken. Toch zijn er wisselende geluiden over de vraag of in de laatste maanden van het lopende jaar niet nog iets mogelijk is voor de laagste inkomens. Eerder werden zij via gemeentes ondersteund met 1300 euro. Voor hen zou de bijzondere bijstand kunnen worden verhoogd, stellen bronnen. De koopkracht van Nederlanders gaat dit jaar keihard onderuit, gemiddeld met 6,8 procent, becijferde het Centraal Planbureau. Dat betekent dat volgend jaar ruim 1,2 miljoen Nederlanders door de armoedegrens zakken, onder wie 308.000 kinderen. Het kabinet was de afgelopen weken op zoek naar manieren om grotere groepen burgers te helpen door de klappen van de hoge inflatie en de gestegen energieprijzen te verzachten. Eerder dit jaar trok het kabinet bijna 7 miljard uit. Toen werd de energiebelasting verlaagd, net als de accijnzen op brandstof en de btw op energie. Die lijn trekt het kabinet door: ook in 2023 moeten zo de energieprijzen worden gedrukt. Dit zou bovendien zo ‘gericht mogelijk’ gaan gebeuren, zodat het geld terechtkomt bij mensen die het echt nodig hebben. Daarom wordt de btw-verlaging op energie ingetrokken, maar wordt de energiebelasting wel fors verlaagd. De korting op de accijns op benzine en diesel loopt door tot 1 juli 2023. Verder moet de financiële hulp om de koopkracht te stutten vooral komen via hogere toeslagen. Volgens ingewijden gaan de zorgtoeslag en de huurtoeslag omhoog, net als het kindgebonden budget en de AOW-uitkeringen. De zorgtoeslag gaat in 2023 naar het maximale tarief van 412 euro. De beurs voor uitwonende studenten wordt verhoogd in zowel 2023 als in 2024. In het pakket zitten ook ‘structurele veranderingen in het belastingstelsel’, ingrepen die ook in de jaren na 2023 blijven gelden, onder meer op het verlagen van de belasting op arbeid. Het tarief in de eerste schijf, voor inkomens tot zo’n 70.000 euro, gaat omlaag. De arbeidskorting, een belastingvoordeel voor werkenden, gaat juist omhoog. Daartegenover staat dat de lasten voor vermogenden en bedrijven ook omhoog gaan, zeggen ingewijden. De vennootschapsbelasting gaat van 15 procent naar 19 procent. Ook gaat het Rijk vermogenden zwaarder aanslaan. De belasting op spaargeld, aandelen en een tweede huis gaat omhoog van 31 procent naar 34 procent. Dat stijgt de komende drie jaar in drie stappen. Het heffingsvrije vermogen wordt gesteld op een bedrag van 57.000 euro, dat was zo’n 50.000 euro. Op die manier worden kleine spaarders dus ontzien. Ook gaat de mijnbouwheffing, een belasting die onder meer energiebedrijven betalen, omhoog. De energiefirma’s maken momenteel immers grote winsten door de hoge prijzen. Verder wil het kabinet, zoals het al van plan was, de zelfstandigenaftrek sneller afbouwen. Dat is het vaste bedrag dat van de belastbare winst mag worden afgetrokken. Het kabinet wilde daar al vanaf omdat het ervoor zorgt dat ZZP’ers elkaar met lage tarieven uit de markt drukken. Bovendien blijven de ZZP’ers die eigenlijk te weinig verdienen om te overleven, door die belastingkorting overeind. De coalitiepartijen en het kabinet werden het woensdagochtend rond 5.30 uur eens over de nieuwe begroting. Na een marathonsessie die voor de fractievoorzitters meer dan veertien uur duurde en voor de top van het kabinet ruim elf uur, werd overeenstemming bereikt, meldden premier Mark Rutte en vicepremier Sigrid Kaag. Dat is net op tijd voor een belangrijke deadline. Rutte wilde na afloop alleen spreken van een ‘goed’ pakket. De inhoud van de plannen wordt bekendgemaakt op Prinsjesdag, de derde dinsdag in september. Om dat te halen, moeten de plannen uiterlijk woensdag naar de Raad van State worden gestuurd. Kaag zei dat ze zich geen zorgen had gemaakt dat het overleg in het zicht van de haven zou stranden. “We wisten dat we er eruit zouden komen, alleen is het fijn dat we er om 05.23 uur ook écht uit zijn.” Volgens Rutte zijn de vraagstukken die er lagen ‘heel omvangrijk’, en waren de gesprekken daardoor ‘heel complex’. De marathonsessie was volgens hem dan ook noodzakelijk. “Anders hadden we het niet gedaan. We mogen elkaar graag, maar slapen is ook fijn.”||https://www.parool.nl/nederland/kabinet-meer-dan-14-miljard-voor-koopkrachtreparatie-en-lagere-belasting-op-arbeid-in-2023~bf47d41f/
2022-08-31||FC Utrecht haalt voormalig Ajaxaanvaller Amin Younes terug naar Nederland||Younes kwam eerder uit voor Ajax, Napoli en Eintracht Frankfurt. FC Utrecht kampt met veel blessureleed. Dinsdag legde de club al de Japanner Naoki Maeda vast, die al een poosje meetraint in de Galgenwaard. Mogelijk trekt FC Utrecht vandaag nog meer spelers aan. Uitgaande transfers worden op dit moment niet verwacht, maar gezien de grootte van de selectie is het niet onwaarschijnlijk dat sommige reserves elders heen willen gaan.||https://www.parool.nl/sport/fc-utrecht-haalt-voormalig-ajaxaanvaller-amin-younes-terug-naar-nederland~b90f79f9/
2022-08-31||‘DUO blokkeert aanvraag voor nieuw paspoort van oud-studenten met studieschuld’||Dat bericht Trouw woensdagochtend. Volgens het dagblad hebben de afgelopen jaren 2700 oud-studenten die in het buitenland wonen hun paspoort niet kunnen verlengen. Met de maatregel dwong DUO ze om een betalingsafspraak te maken, waarna ze vaak een tijdelijk paspoort van 12 of 24 maanden kregen. Duo zegt een kwart van de 100.000 oud-studenten in het buitenland ‘kwijt’ te zijn. 80 procent van deze groep heeft een achterstand in het betalen van zijn studieschuld. Om ze te traceren laat DUO hun gegevens opnemen in het register paspoortsignalering. Als ze hun paspoort willen verlengen, krijgen ze nul op het rekest. Ze moeten dan eerst met DUO in gesprek. Trouw sprak met oud-studenten die in het register zijn opgenomen door DUO en hun paspoort niet konden verlengen in het buitenland. Zo zou een oud-student in Oostenrijk een nieuwe baan zijn misgelopen hierdoor en kon een ander in Argentinië geen nieuwe verblijfsstatus aanvragen doordat zijn paspoort was verlopen. Hierdoor verloor hij ook zijn recht op belangrijke medicatie. Veel oud-studenten zeggen dat hun betalingsachterstand een formaliteit is. Ze zijn vergeten een inkomen op te geven aan DUO, waardoor ze al hadden moeten starten met aflossen. Als ze de gegevens wel hadden gemeld, had DUO volgens hen kunnen zien dat hun inkomen ontoereikend was en hadden ze nog niet hoeven beginnen met aflossen. DUO zegt dat het de verantwoordelijkheid is van oud-studenten om het inkomen door te geven. “We zetten daarom paspoortsignalering in om contact te herstellen bij debiteuren met grote betalingsachterstanden,” aldus DUO-woordvoerder Bert Viel. “Als iemand aangeeft die achterstand niet te kunnen betalen, treffen we een regeling die past bij de persoonlijke situatie van de debiteur.” Het aanmelden van een persoon bij paspoortsignalering voor het niet aflossen van zijn studieschuld, vindt DUO een ‘proportioneel middel’. Volgens Trouw is de Nationale Ombudsman kritisch op DUO vanwege deze werkwijze. Als het contact hersteld is zou er volgens ombudsman Reinier van Zutphen meer maatwerk moeten zijn, maar dat ontbreekt vaak. “Je kan betaling niet afdwingen als de oud-student het simpelweg niet op kan brengen. Blokkeer je toch iemands paspoort, dan is dat al snel onbehoorlijk omdat het enorme gevolgen kan hebben voor het sociale of werkleven van de oud-student.”||https://www.parool.nl/nederland/duo-blokkeert-aanvraag-voor-nieuw-paspoort-van-oud-studenten-met-studieschuld~b9cf79e8/
2022-08-31||Minister zélf censureerde advies over minder vlees eten bij overheidscampagne||Het was al bekend dat het advies om minder vlees te eten was gecensureerd bij een klimaatcampagne, maar nu blijkt dat dit gebeurde op verzoek van minister Carola Schouten zelf. Het onderwerp ‘minder vlees consumeren’ moest van de ChristenUniebewindsvrouw totaal gecensureerd worden. ‘Ik blokkeer alles wat maar gaat over vlees, naar wens van de minister,’ zo schrijft een van haar ambtenaren in januari 2019. Dat zij juist het consumeren van vlees eruit wilde hebben is opmerkelijk: voor de productie van vlees is veel water nodig en wordt veel CO2 uitgestoten. Wetenschappelijk onderzoek toont aan dat het maken van een vleesvervanger veel minder water kost dan bij een biefstukje. Dat de minister zelf de informatie achter wilde houden uit de in 2019 gelanceerde campagne Iedereen doet wat, die burgers moest motiveren een bijdrage te leveren in de strijd tegen klimaatverandering, blijkt uit overheidsdocumenten die zijn vrijgegeven na een beroep op de Wet openbaarheid van bestuur (Wob). De overheid probeerde de bemoeienis van Schouten verborgen te houden door passages zwart te lakken. De rechter besloot dat die alsnog openbaar moesten worden. Minister Schouten besloot het onderwerp ‘minder vlees eten’ te schrappen na een artikel in De Telegraaf. Die krant kopte op 16 januari: ‘Vlees moet op rantsoen’. Zij zou bang zijn geweest dat ‘het onderwerp eiwitten’ het klimaatakkoord in gevaar zou brengen. Volgens de ambtenaar in kwestie ‘was het duidelijk dat ze (de minister, red.) hier grote bezwaren tegen had, hetgeen ik me kan voorstellen in het licht van de berichtgeving van de afgelopen dagen’. De ochtend daarna schrijft een ambtenaar al om 07.53 uur: ‘... en ik blokkeer alles wat maar gaat over vlees, naar wens van de minister. Dus het zal vast genoemd worden maar er wordt niets uitgewerkt of opgepakt’, zo staat te lezen in een e-mail. Nog geen uur later reageert een collega-ambtenaar: ‘Ik kan me de verbazing van de minister voorstellen. Het idee was om voedselverspilling en minder vlees te noemen in het rijtje minder douchen en minder vliegen, als onderdeel van een lijst van dertig handelingen die je als burger nu al zelf kunt doen in het kader van CO2-reductie.’ De ambtenaar steunt de minister: ‘Gezien de recente publicatie in onder andere DeTelegraaf lijkt me herbezinning op dit punt op zijn plaats: vleesconsumptie ligt onder een vergrootglas en in dat licht lijkt het onverstandig om deze nu, hoe bescheiden ook, mee te nemen in de ‘always on’-communicatie’, zo klinkt het over de permanente campagne. De minister laat bij monde van haar woordvoerder weten dat de passage met de woorden ‘ik blokkeer’ ‘ongelukkig geformuleerd zijn door een ambtenaar’. “Die bewoordingen heeft zij nooit gebruikt,” aldus de woordvoerder. In de context van die tijd werd ‘in plaats van een negatieve boodschap zoals ‘eet minder vlees’, gezocht naar een positievere boodschap’. “Dat werd iets in de trant van ‘eet meer plantaardige eiwitten’.” In 2019 raakte het land in een impasse door de stikstofuitspraak van de Raad van State. Dat jaar deed D66-Kamerlid Tjeerd de Groot zijn uitspraken over het halveren van de veestapel. Wanneer de lijst met onderwerpen enkele maanden later nog eens wordt besproken, ‘gaat ‘minder vlees’ definitief van de lijst af’, beschrijft een ambtenaar in april 2019. In september, als de campagne op stoom is, komen er veel reacties: waarom gaat het in de campagne niet over minder/geen vlees en zuivel eten? Milieu Centraal, een ‘onafhankelijke’ gids voor duurzame tips en adviezen, stelt dan aan het ministerie voor om op de veganistenlobby (‘waarvan we vanuit onze ervaring weten dat deze zeer sterk is!’) te reageren. Ook die reactie wordt volledig uitgekleed. Wat verdwijnt: ‘Minder vlees eten is inderdaad goed voor het klimaat. De veehouderij stoot broeikasgassen uit, verbruikt veel water, heeft wereldwijd veel ruimte nodig voor de verbouw van veevoer en kan een mestprobleem veroorzaken. Maar niet iedereen kan of wil veganist worden en dit respecteren we.’ Wat overblijft: ‘Het eten van meer plantaardige eiwitten is inderdaad goed voor het klimaat. En natuurlijk zijn er nog veel meer dingen die je kunt doen. Dat juichen we ook van harte toe.’ Stichting Wakker Dier, die opkomt voor dieren in de vleesindustrie, noemt de actie van toenmalig minister van Landbouw, Natuur en Voedselkwaliteit ‘beschamend’. “Mevrouw Schouten liet een cruciale aanbeveling schrappen uit angst voor commotie.”||https://www.parool.nl/nederland/minister-zelf-censureerde-advies-over-minder-vlees-eten-bij-overheidscampagne~bd6f43a0e/
2022-08-31||‘Daar sliepen ze’ – wat wilde Op1 bereiken met een show vanuit Ter Apel?||Lips heeft er afgelopen week met stijgende verbazing naar gekeken: de dixies in Ter Apel, overlopend van de drollen. Hoe kan het dat we in ons rijke land niet eens fatsoenlijke wc’s neer kunnen zetten voor een paar honderd gestrande asielzoekers? Hoe kan het überhaupt dat we mensen buiten laten slapen onder veel te dunne dekentjes? Zijn verbazing werd er niet minder om toen hij dinsdag de juichende berichten zag van de redactie van Op1. Het praatprogramma wilde een speciale uitzending maken over de crisis in de vluchtelingenopvang en had besloten zijn boeltje bij elkaar te pakken om ter plekke gasten te ontvangen. Kijk eens: in één dag bouwen we er een studio! Lips dacht: had een paar dixies neergezet. Wat wil Op1 hiermee eigenlijk bereiken? Hij zag een tafel met stoelen. Pratende hoofden. De baas van het Centraal Orgaan opvang asielzoekers en de plaatselijke burgemeester. Hulpverleners en een voormalige asielzoeker. Klagende buurtbewoners. Vragen naar de bekende weg: zijn wij minder gastvrij geworden? Hoe zit het met de overlast? Wat vindt de PvdA ervan? En de kerk? Achter de tafel stond een hek. “Daar sliepen ze,” zei presentator Margje Fikse. Lips zag een leeg veldje. Fikse: “Toen wij hier aan het repeteren waren kwamen er bussen, werden ze weggehaald en werd ook alles helemaal schoongemaakt.” De teleurstelling droop van haar gezicht. Tegen de directeur van het COA: “Wij wilden ook graag mensen aan tafel, mensen die hier aan het wachten zijn, maar dat kon niet.” Lips begreep het verwijt niet helemaal. De directeur, zijn handen wassend in een ruime hoeveelheid onschuld, ook niet. “Je wilt dat mensen zich veilig voelen, dat er rust op de locatie blijft. Dan maak je soms keuzes.” Arm Op1. Helemaal naar het Hoge Noorden gereisd, maar zelfs het allerkleinste splintertje sensatie werd niet gevonden. Reageren? hanlips@parool.nl.||https://www.parool.nl/nieuws/daar-sliepen-ze-wat-wilde-op1-bereiken-met-een-show-vanuit-ter-apel~b412e2e6/
2022-08-31||Korting op energiezuinige wasmachines en koelkasten voor minima in Amsterdam||De gemeente denkt ongeveer 2700 minimahuishoudens te kunnen helpen met de regeling, die loopt van begin september tot eind februari 2023. Zij kunnen hiermee een wasmachine met energielabel A en een koelkast met energielabel A, B, of C met korting aanschaffen als ze hun oude apparaten inwisselen. Door oud witgoed, dat relatief veel stroom verbruikt, in te wisselen voor zuinigere apparaten, zou volgens de gemeente per huishouden jaarlijks 110 euro kunnen worden bespaard op de energierekening. De nieuwe apparaten worden gratis thuisbezorgd en de oude apparaten gratis afgehaald. Het college stelt 690.000 euro beschikbaar voor de witgoedkorting. “We moeten alle zeilen bijzetten om de energierekening van de Amsterdammer zo laag mogelijk te houden. Daarom gaan we de meest kwetsbare huishoudens ondersteunen,” zegt wethouder Marjolein Moorman (Armoede). Amsterdammers vanaf 18 jaar met een laag inkomen en weinig vermogen kunnen aanspraak maken op de kortingsregeling. Het fiscaal jaarinkomen van een eenpersoonshuishouden mag dan niet hoger zijn dan 20.978 euro en dat van een eenoudergezin niet hoger dan 26.087 euro. Ook mogen alleenstaanden niet meer dan 6295 euro vermogen hebben en een gezin met een of twee ouders niet meer dan 12.590 euro. Bij het toekennen van de energietoeslag hanteert de gemeente Amsterdam dezelfde vermogensgrenzen. Dit geldt ook voor de bijstand. Hiermee is de stad strenger dan de meeste andere gemeenten. Zowel ouderenbond Anbo als de FNV en de Bijstandsbond ontvangen klachten van mensen die dit oneerlijk vinden. De Anbo maakt zich zorgen om alleenstaande ouderen die een klein kapitaal opzij hebben gezet, bijvoorbeeld voor hun uitvaart, en de energietoeslag daardoor niet krijgen. De vermogensgrens zou volgens de ouderenbond veel hoger moeten liggen, rond de 20.000 euro.||https://www.parool.nl/amsterdam/korting-op-energiezuinige-wasmachines-en-koelkasten-voor-minima-in-amsterdam~b83a5b91/
2022-08-31||Justitie VS: bewijs dat Trumpteam documenten verborgen hield||Een advocaat van Donald Trump zou bij een bezoek van de FBI in juni agenten het ‘expliciet verboden’ hebben in dozen in een opslagruimte in Mar-a-Lago te kijken. Het ministerie schrijft dat in een nieuw ingediend stuk in de zaak waarin een rechter beslist over het verzoek van Trump om een zogeheten ‘special master’ aan te stellen. Dat is een soort onafhankelijke arbiter die in het Amerikaans recht optreedt wanneer de rechtbank meent dat overheidsinstanties burgerrechten schenden. Donderdag vindt een zitting plaats in die zaak. ‘De overheid heeft ook bewijs dat overheidsdocumenten waarschijnlijk verborgen en verwijderd zijn uit de opslagruimte en dat er waarschijnlijk pogingen zijn ondernomen om het onderzoek van de regering te belemmeren,’ schrijft het ministerie. De FBI deed op 8 augustus huiszoeking op het landgoed van Trump in Florida. Uit een eerder vrijgegeven huiszoekingsbevel en een lijst met in beslag genomen voorwerpen is gebleken dat een deel van het in Trumps residentie gevonden materiaal de status ‘topgeheim’ had. Volgens protocollen moet dat in overheidsfaciliteiten worden opgeborgen. Daarmee is mogelijk de spionagewetgeving geschonden.||https://www.parool.nl/wereld/justitie-vs-bewijs-dat-trumpteam-documenten-verborgen-hield~b3fdcbab/
2022-08-31||Prijzen in augustus nog harder gestegen: 13,6 procent||De inflatie is al tijden erg hoog doordat de prijzen voor gas en elektriciteit hard zijn gestegen. Die hogere kosten voor energie werken ook steeds harder door in de voedselprijzen. Volgens het CBS waren voedingsmiddelen, drank en tabak in augustus bijna 11 procent duurder dan in dezelfde maand vorig jaar. Het inflatiecijfer dat woensdag naar buiten kwam, is berekend volgens de geharmoniseerde Europese methode. Dat valt altijd hoger uit dan de eigen methode van het CBS. Dat cijfer verschijnt volgende week. In juli bedroeg de inflatie volgens de Europese rekenmethode nog 11,6 procent. Doordat onmisbare producten zoals eten, drinken, gas en licht snel duurder worden, dreigen de kosten voor het levensonderhoud voor veel Nederlandse huishoudens onhoudbaar te worden. Het is voor het kabinet de grote vraag hoe het huishoudens gaat ondersteunen. Na een marathonoverleg over de begroting tussen de coalitiepartijen verklaarde het kabinet eerder woensdag dat nieuwe plannen goed zullen zijn voor de koopkracht van Nederlanders, zonder in detail te treden. De marktprijzen voor gas liepen in augustus op tot nieuwe recordniveaus. Daardoor stegen de prijzen voor energie, benzine, diesel en andere brandstoffen met ruim 88 procent op jaarbasis. De hoge gasprijzen komen vooral door de vrees dat Rusland de toevoer van de brandstof naar Europa verder zal afknijpen. Het Russische staatsgasbedrijf Gazprom kondigde aan de belangrijke Nord Streampijpleiding naar Duitsland opnieuw stil te leggen, wegens ongepland onderhoud. Na de Russische inval in Oekraïne is Gazprom al gestopt met het leveren van gas aan een aantal Europese landen. Grootverbruikers, zoals Duitsland, krijgen veel minder dan normaal.||https://www.parool.nl/nederland/prijzen-in-augustus-nog-harder-gestegen-13-6-procent~b023c480/
2022-08-31||Coalitiepartijen bereiken na marathonoverleg akkoord over nieuwe begroting ||De grote vraag is hoe het kabinet de komende tijd huishoudens gaat ondersteunen nu de inflatie zo hoog is en de kosten voor levensonderhoud voor een grote groep Nederlanders onhoudbaar dreigen te worden. Daarover wilden de twee bewindslieden niet veel kwijt, behalve dat de plannen goed zullen zijn voor de koopkracht van Nederlanders. “Dat is ook het enige wat we er erover gaan zeggen,” zei Rutte. In principe zou vooral gesproken worden over de begroting van volgend jaar, maar het kabinet heeft beloofd ook te kijken of er nog voor dit jaar maatregelen mogelijk zijn voor koopkrachtherstel. Daar kwam wel steeds een waarschuwing bij dat er op korte termijn niet heel veel steun te verwachten is, omdat dat praktisch lastig uit te voeren zou zijn. Rutte noch Kaag wilde zeggen welke mogelijkheden op dat vlak gevonden zijn. De inhoud van de plannen wordt bekendgemaakt op Prinsjesdag, de derde dinsdag in september. Om dat te halen, moeten de plannen uiterlijk woensdag naar de Raad van State gestuurd worden. Kaag zei dat ze zich geen zorgen had gemaakt dat het overleg in het zicht van de haven zou stranden. “We wisten dat we er eruit zouden komen, alleen is het fijn dat we er om 05.23 uur ook écht uit zijn.” Volgens Rutte zijn de vraagstukken die voorlagen ‘heel omvangrijk’ en waren de gesprekken daardoor ‘heel complex’. De marathonsessie was volgens hem dan ook noodzakelijk. “Anders hadden we het niet gedaan. We mogen elkaar graag, maar slapen is ook fijn.”||https://www.parool.nl/nederland/coalitiepartijen-bereiken-na-marathonoverleg-akkoord-over-nieuwe-begroting~b396a26c4/
2022-08-31||Belangrijke fase in de oorlog: Oekraïens tegenoffensief bij Cherson lijkt begonnen||Het Britse ministerie van Defensie bevestigde dinsdag dat verschillende brigades van het Oekraïense leger in actie zijn gekomen langs het zuidelijke front. Frans Osinga, hoogleraar krijgswetenschappen aan de Nederlandse Defensie Academie en bijzonder hoogleraar War Studies aan de Universiteit Leiden, moet een slag om de arm houden in zijn analyse. Het ontbreekt aan onafhankelijke waarnemers ter plaatse die alle, soms tegenstrijdige, berichten kunnen controleren. Volgens Moskou is het Oekraïense offensief al mislukt, volgens Kiev verloopt het volgens plan. Vooruitgeschoven Russische posten in loopgraven zouden op niet nader genoemde plekken zijn doorbroken. De tweede en derde Russische verdedigingslinie, respectievelijk tanks en pantserwagens en daarachter artillerie, zouden vooralsnog standhouden. Ondertussen hebben Oekraïense partizanen collaborateurs gedood in de voorsteden van Cherson. Osinga en andere kenners denken dat alles wat nu speelt nog steeds inleidende aanvallen van Oekraïne zijn, over een breed front van 200 kilometer. We beleven een heel belangrijke fase in de oorlog, juist omdat de Oekraïense president Volodomir Zelenski dit offensief heeft aangekondigd, denkt Osinga. “Het is belangrijk voor het moreel van de bevolking en hij wil ook het Westen laten zien dat de geleverde wapens echt impact hebben. Er hangt heel veel van dit offensief af. Als het mislukt is Zelenski bang dat Rusland de komende twee weken meer versterkingen naar het front brengt, zoals het nieuwe derde legerkorps.” “Een grotere angst is dat het Westen ziet dat Oekraïne niet verder komt en dat wij hier tegen de winter gaan zeggen dat het misschien toch tijd wordt voor een bestand. Oekraïne wordt dan min of meer gedwongen dat te accepteren in de wetenschap dat Rusland die tijd gaat gebruiken om de strijd volgend jaar voort te zetten. Dat willen ze absoluut niet.” Ondertussen doen steeds hardnekkiger berichten de ronde dat Vladimir Poetin zijn minister van Defensie, Sergej Sjojgoe, heeft gepasseerd. Poetin heeft de afgelopen maanden diverse keren hoge commandanten vervangen. Dat was al een indicatie dat het vanuit Russisch perspectief niet goed gaat. Vladimir Poetin zou nu hoogstpersoonlijk de communicatie onderhouden met de Russische legercommandanten in Oekraïne. Osinga: “Dat is meestal een recept voor een ramp, want de president is heel ver verwijderd van het operatiegebied. Poetin moet zich helemaal niet gaan bezighouden met operationele zaken, zeker niet in tijden van crisis.” “Oorlog voeren doe je niet met één man. Daar heb je een hele bureaucratie voor nodig. In zo’n sterk gecentraliseerd stelsel als het Russische maak je weinig efficiënt gebruik van al die mensen die in de organisatie zitten. Die zitten nu te wachten op de orders van bovenaf. Poetin kan de legerleiding wel vervangen en zelf de touwtjes in handen nemen, maar als de opvolgers ook geen accurate opdrachten geven, komt de organisatie eronder nog steeds niet in beweging.” undefined||https://www.parool.nl/wereld/belangrijke-fase-in-de-oorlog-oekraiens-tegenoffensief-bij-cherson-lijkt-begonnen~b03cb534/
2022-08-31||Politie in Amerikaanse staat Indiana houdt verdachte aan in zaak omgekomen Nederlandse militair||De 22-jarige Shamar Duncan wordt verdacht van moord, maakte de politie bekend. De openbaar aanklager moet nog besluiten of Duncan officieel wordt aangeklaagd. De schietpartij vond buiten diensttijd plaats. De militairen waren op oefening in de Amerikaanse staat Indiana en waren in hun vrije tijd in de stad Indianapolis. In het hotel waarbij de schietpartij plaatsvond, verbleven meer Nederlandse commando’s. De omgekomen militair was medic en overleed twee dagen nadat hij werd neergeschoten aan zijn verwondingen. Voorafgaand aan de schietpartij zou er een vechtpartij zijn geweest in een bar, meldde de burgemeester van de Amerikaanse stad eerder deze week volgens lokale media. Volgens burgemeester Joe Hogsett heeft de politie ‘een goed beeld’ van wat er zich heeft afgespeeld. “Zoals ik het begrijp was er een ruzie in een bar, waarna de Nederlandse militairen teruggingen naar hun hotel. Ik weet niet precies wat ze samen buiten deden, maar er is mij verteld dat er een drive-byshooting was en dat er daardoor drie slachtoffers vielen.” Sinds vorige maand is er geen vergunning meer nodig om een wapen te mogen dragen in de staat Indiana.||https://www.parool.nl/wereld/politie-in-amerikaanse-staat-indiana-houdt-verdachte-aan-in-zaak-omgekomen-nederlandse-militair~b5ac718a/
2022-08-31||Irakezen trekken zich na dag vol geweld terug uit groene zone van Bagdad na oproep van leider||Kort na het vertrek van de demonstranten heeft het Iraakse leger de landelijke avondklok opgeheven. Die werd maandag ingesteld nadat er gewelddadigheden uitbraken waarbij zeker 23 doden en minstens 380 gewonden vielen. De rellen tussen rivaliserende sjiitische groepen ontstonden nadat Al-Sadr maandag bekend had gemaakt de politiek te verlaten. Tijdens zijn toespraak vandaag gaf de geestelijk leider aan dat zijn volgelingen 60 minuten hebben om zich terug te trekken, anders lopen ze het risico door hem te worden ‘afgewezen'. “Mijn excuses aan het Iraakse volk, dat hierdoor als enige is getroffen,” zei Al-Sadr tegen verslaggevers. Vanochtend waren er nog volop beschietingen in de Iraakse hoofdstad. Door heel Bagdad klonk het geluid van raketten en automatische wapens vanuit de zwaarbeveiligde zone, waar overheidsgebouwen en diplomatieke missies zijn gevestigd. Zeker vier raketten zijn daar ingeslagen. De partij van Al-Sadr boekte vorig jaar een verkiezingszege, maar het is niet gelukt overeenstemming te bereiken over een nieuwe premier en president. Ondertussen zucht Irak onder een zware economische crisis, hoge inflatie en corruptie. Al-Sadr voert het bevel over een militie van duizenden en heeft miljoenen aanhangers in het hele land. Zijn tegenstanders, bondgenoten van Teheran, controleren tientallen zwaarbewapende paramilitaire groepen die getraind zijn door Iran. De Nederlandse ambassade, die in de groene zone staat, werd gisteravond ontruimd door de ongeregeldheden. Het personeel werkte tijdelijk vanuit de Duitse ambassade, een stuk verderop. Minister Hoekstra van Buitenlandse Zaken liet vanmiddag op Twitter weten dat de Nederlanders weer zijn teruggekeerd naar hun eigen gebouw, nu de situatie in de omgeving weer rustig is. De ambassade is goed beschermd, met hoge muren en prikkeldraad. Ook is er op de compound gewapende beveiliging door onder anderen de BSB van de marechaussee. Het Nederlandse ambassadepersoneel woont op de compound.||https://www.parool.nl/nederland/irakezen-trekken-zich-na-dag-vol-geweld-terug-uit-groene-zone-van-bagdad-na-oproep-van-leider~b2ad5ebe/
2022-08-31||Een soort Remkes kan helpen bij cao-conflict NS en spoorbonden: ‘Het is nu zoeken naar geitenpaadje’||Woensdag voeren vakbonden FNV Spoor, VVMC en CNV Vakmensen weer actie op het spoor. Het is de vijfde en laatste dag van de eerder aangekondigde estafettestaking. Dinsdag lag daardoor in bijna heel Nederland het treinverkeer plat. Woensdag rijden de treinen in Noord-, Midden- en West-Nederland weer. Zuid- en Oost-Nederland moeten tot donderdag wachten. De vraag is: wat is de volgende stap in dit cao-conflict? Twee weken geleden lieten de bonden er in een persbericht nog geen misverstand over bestaan: ‘Als na afloop van deze acties NS nog altijd niet akkoord gaat met de door de bonden gestelde cao-eisen, dan volgen in de week erna landelijke stakingen.’ Een rondje langs de partijen leert dat het allemaal wel meevalt. “NS heeft even de estafette-acties uitgezeten, hopende dat de sympathie niet bij de stakers zou liggen. Dat viel vies tegen. Ik verwacht dat het bedrijf nu komt,” zegt een vakbondsbron. “Alleen moeten ze niet zeggen: ‘De deur staat open’. We hebben al vijf keer onderhandeld, dat heeft niks opgeleverd. Er moet een schriftelijk voorstel voor een verbeterde cao komen, dan kunnen wij intern bepalen hoe we daar verder op reageren.” Rondom NS valt te horen dat er altijd bereidheid is geweest om op verschillende onderdelen verbeterde of gewijzigde afspraken te maken met de vakbeweging. Met deze estafettestaking is de stoom even van de ketel gehaald, klinkt het. Als er vervolgens een deal komt, kunnen de onderhandelaars van FNV, CNV en VVMC claimen dat ze, na intensieve acties, een mooi resultaat hebben bereikt voor hun achterban. Volgens een ingewijde heeft het huidige proces wel iets weg van een formatie. “Je moet er uiteindelijk samen uitkomen, maar iedereen houdt vooralsnog de kaarten tegen de borst.” In ieder geval heeft staatssecretaris Heijnen, verantwoordelijk voor het reilen en zeilen van NS, de partijen opnieuw opgeroepen om hun conflict snel bij te leggen. Of snelheid hier gaat werken is de vraag: alle partijen gaan volgens betrokkenen tot het gaatje en de spoorvakbonden zijn het onderling ook niet helemaal eens over het precieze eisenpakket. Henk Strating is cao-expert en onderhandelde in een ver verleden zelf met NS over een nieuwe cao. Hij ziet veel parallellen tussen vroeger en nu. “Er zijn wederom heel veel conflicten opgestapeld: het gaat over hogere lonen, maar de bonden willen ook automatische prijscompensatie voor elkaar boksen. Daaronder ligt weer grote frustratie over de oplopende werkdruk en roosterproblematiek bij NS. Die enorme complexiteit herken ik. Als de lont in het kruitvat gaat, dan explodeert het bij NS vaak behoorlijk.” Strating denkt niet dat de huidige estafettestaking een onderhandelingstactiek is van de bonden. “Het ultimatum van de vakbeweging kwam er nadat de onderhandelaars over tientallen punten in de clinch lagen. Dan lopen onderhandelingen onherroepelijk vast en moet er wel actie worden gevoerd. Bij NS slaagt dat bijna altijd, want er zijn relatief weinig mensen voor nodig om het te laten ontsporen. Voor de top van het bedrijf zit er niets anders op dan deze estafettestaking uitzitten.” Vooralsnog zijn de grenzen afgetast, constateert de cao-expert. Strating: “Eventueel is er nu een externe partij nodig om er samen uit te komen. De volgende stap is: zoeken naar het geitenpaadje. Wat is voor de bonden net voldoende om akkoord mee te kunnen gaan en wat kan NS verantwoord extra geven? De vervoerder heeft al maximaal geprobeerd om aan de looneisen van de bonden tegemoet te komen. Nu moet er een deal worden gevonden door slim te kijken naar de vele eisen die op tafel liggen.”||https://www.parool.nl/nederland/een-soort-remkes-kan-helpen-bij-cao-conflict-ns-en-spoorbonden-het-is-nu-zoeken-naar-geitenpaadje~b40104a5/
2022-08-31||727.000 runderen verdronken bij overstromingen Pakistan: ‘Een derde van het land staat onder water’||Omdat veel bruggen en wegen zijn weggespoeld is het voor hulpverleners moeilijk ter plaatse te komen. Het gemelde aantal slachtoffers kan snel oplopen, als ook in afgelegen gebieden duidelijk wordt hoe groot de schade is. Die is hoe dan ook immens, met grote gevolgen voor de nabije toekomst. Volgens de Pakistaanse rampendienst, de National Disaster Management Authority (NDMA), zijn van 14 juni tot 28 augustus alleen al in de provincie Balochistan, in het zuidwesten van het land, meer dan een half miljoen runderen verdronken. 23.000 dieren gingen dood in Punjab en 15.000 in Sindh. Over de laatste provincie groeien de zorgen nu ook een aantal dijken van de rivier Indus dreigt te bezwijken. Door de dood van al het vee is er nu al een groot tekort aan vlees en melkproducten in het hele land. De zeldzaam hevige moessonregens hebben grote delen van Pakistan in een voor mens en dier levensgevaarlijke poel veranderd. “Letterlijk een derde van Pakistan staat nu onder water, dit overstijgt elke limiet, dit overstijgt ook alles wat we in het verleden hebben meegemaakt”, aldus Sherry Rehman, minister van Klimaat. Eerder sprak ze van een ‘aan klimaatverandering gelinkte humanitaire ramp van epische proporties’. De Pakistaanse minister Ahsan Iqbal van Planning schat de schade momenteel op ruim 10 miljard euro. Hij denkt dat de recente overstromingen erger zijn dan die van 2010. Toen stierven ruim tweeduizend mensen en kwamen de Verenigde Naties met de grootste hulpoproep ooit. Het Internationaal Monetair Fonds (IMF) heeft 1 miljard dollar toegezegd. Het kan volgens de Pakistaanse regering wel vijf jaar duren voordat het land is herbouwd. Er is op de korte termijn vooral een tekort aan voedsel. Pakistan overweegt voedsel van aartsrivaal India te importeren, waar nu geen handel mee wordt gedreven. In Pakistan is sinds juni twee keer zo veel regen gevallen als gebruikelijk. Vooral in het zuiden en het westen zijn weinig droge stukken land te vinden. Het noodweer treft ruim 33 miljoen mensen, ongeveer 15 procent van de Pakistaanse bevolking. Pakistan roept de internationale gemeenschap op hulp te leveren en de eerste landen, Turkije en de Verenigde Arabische Emiraten, hebben daar al gehoor aan gegeven. Er zijn inmiddels al wat tenten en voedselpakketten aangekomen. In lokale media is sprake van diefstal van de eerste noodhulp, die op de markt tegen woekerprijzen zou worden doorverkocht. Ook lokale en internationale hulporganisaties die ter plaatse hulp willen inkopen krijgen te maken met extreme prijzen. Tenten worden verkocht voor soms wel (omgerekend) 100 euro, wat naar Pakistaanse begrippen buitensporig veel geld is. “Profiteurs halen alles uit de kast om de eerste hulp uit te buiten”, klaagt Abdul Rasheed, een lokale hulpverlener, in de Pakistaanse media. Regeringswoordvoerders beloven profiteurs aan te pakken. Minister Iqbal stelt dat de wereld Pakistan hulp verschuldigd is. Volgens de minister is Pakistan het slachtoffer van klimaatverandering die is veroorzaakt door de ‘onverantwoordelijke ontwikkeling van de ontwikkelde wereld’. De Verenigde Naties willen voor Pakistan 160 miljoen euro ophalen. Daarmee kunnen 5,2 miljoen mensen worden geholpen met onder meer voedsel, water, sanitaire voorzieningen en zorg. Secretaris-generaal António Guterres stelt dat de Pakistaanse bevolking wordt geconfronteerd met ‘een moesson op steroïden’ en roept op tot solidariteit. “Laten we stoppen met slaapwandelingen richting de vernietiging van onze planeet door klimaatverandering.”||https://www.parool.nl/wereld/727-000-runderen-verdronken-bij-overstromingen-pakistan-een-derde-van-het-land-staat-onder-water~b67b1f5a/
2022-08-31||Last van buikpijn of maagzuur? Aantal patiënten met buikproblemen groeit hard||In 2019 bezochten 724.000 mensen een medisch specialist vanwege klachten aan het spijsverteringsstelsel (maag, darmen, lever). Die groep patiënten groeide in twee jaar tijd met ruim 15 procent. Dat blijkt uit onderzoek van het RIVM, in opdracht van de Maag Lever Darm Stichting (MLDS), dat vandaag verschijnt. Het RIVM bestudeerde het aantal patiënten dat in 2019 medische hulp inschakelde vanwege problemen aan het spijsverteringsstelsel. Eerder deed het een soortgelijk onderzoek over 2017. Nog eens ruim 150.000 mensen per jaar belandden met buikklachten in het ziekenhuis, omgerekend waren dat gemiddeld 417 opnames per dag. Hoewel dat aantal langzaam daalt, zijn buikproblemen na hart- en vaatziekten en kanker de belangrijkste veroorzaker van ziekenhuisopnames. “Dat het aantal opnames daalt, komt doordat ziekenhuizen mensen minder snel opnemen. Desondanks zien we een enorme stijging van de zorgkosten door buikproblemen,” constateert Mark Bouwens van de MLDS. Aan de behandeling van buikklachten werd 3,72 miljard euro uitgegeven. Die kosten namen met zo’n 14 procent toe in vijf jaar tijd, maar groeiden evenredig met de totale Nederlandse zorgkosten. Volgens de MLDS is een deel van die kosten te voorkomen. “We zien bijvoorbeeld meer leververvetting en chronische ontstekingen in de darmen. Een groot deel van de toenemende klachten komt door een slechte leefstijl,” verklaart Bouwens. Nanne de Boer, maag-, darm-, leverarts in het Amsterdam UMC, is gespecialiseerd in chronische ontstekingsziekten in de darmen, zoals Crohn en colitis ulcerosa. Uit cijfers blijkt dat het aantal patiënten met die ziektes ook in Nederland stijgt. “Dat komt door een samenspel van genetische aanleg, maar ook omgevingsfactoren. Voeding is altijd van grote invloed.” Met de campagne Listen to your guts roept de MLDS mensen op naar hun buik te luisteren. Iedereen kan zelf letten op eetgewoonten en genoeg beweging. Tegelijkertijd pleit de stichting voor verbetering van het voedselaanbod, waardoor het eenvoudiger wordt om gezonder te eten, bijvoorbeeld door verlaging van btw op groente en fruit, of de invoering van een suikertaks. Bovendien hoopt de MLDS dat mensen zich bewuster worden van het belang van een gezonde spijsvertering. Specialist De Boer merkt op de poli dat het taboe om over buikproblemen en ontlasting te praten in ieder geval kleiner wordt. “De drempel om hulp te zoeken is lager.” Ook bij huisartsen klopten meer patiënten aan met problemen aan het spijsverteringsstelsel. In 2019 ging het om liefst 3,8 miljoen mensen die met klachten bekend stonden, terwijl dat er in 2011 nog 3,4 miljoen waren. Voor een deel komt die stijging door het bevolkingsonderzoek darmkanker, vermoedt Tamara de Weijer, huisarts in Amersfoort. “Ik zie daardoor ook meer verwijzingen.” Los daarvan krijgt deze huisarts veel patiënten in de spreekkamer met prikkelbare darmen, maagzuur of buikpijn. “Het is niet levensbedreigend, maar kan wel ontzettend belastend zijn. Die mensen hebben last van buikkrampen, winderigheid of opboeren. Vaak hebben eetgewoontes en stress daar grote invloed op”, aldus de Weijer.||https://www.parool.nl/nederland/last-van-buikpijn-of-maagzuur-aantal-patienten-met-buikproblemen-groeit-hard~ba750cbaa/
2022-08-31||‘Schrik van De Pijp’ York M. is psychisch zo ziek dat justitie hem niet durft vrij te laten	||In zijn oude wereldje is zo’n beetje alles veranderd sinds York M. op 6 januari 2012 werd gearresteerd. Zijn maatje Jaïr Wessels is in 2017 geliquideerd. Met hem achtervolgde hij op 10 november 2011 gewapenderhand ‘president’ Etou’s Belserang van motorbende Satudarah in een gestolen Audi. Volgens justitie wilde het duo Belserang liquideren. Dat mislukte, maar Belserang stierf medio 2021 aan hartfalen. De zware criminelen in opdracht van wie M. en Wessels de voorman van de motorbende zouden hebben willen vermoorden, verkeren alweer jaren in de luwte. Het zal allemaal niet betekenen dat York M. na het uitzitten van twee derde van zijn straf in alle rust ‘buiten’ een nieuw leven kan opbouwen. Het spookt in zijn hoofd, en deskundigen en justitie vinden het om meerdere redenen onverantwoord als hij nu de straat op gaat. Hij leed altijd al aan stoornissen, maar in detentie zijn die verergerd in plaats van verminderd. Bovendien: wat als zijn oude vrienden vrezen dat hij te veel weet, en hem in zijn huidige labiele toestand een groot risico achten dat uit de weg moet worden geruimd? In de Amsterdamse rechtbank was donderdag een bewogen zitting waarop officier van justitie Hetty Hoekstra de rechters vroeg de ‘voorwaardelijke invrijheidstelling’ van M. met welgeteld drie dagen uit te stellen, zodat hij niet ‘met een plastic zak met zijn spullen’ op straat zou komen te staan, maar kan worden opgenomen in een gesloten kliniek waar vanaf deze week een plek beschikbaar is. Anders is de kans levensgroot dat M. snel weer misdrijven zal plegen. York M. was zonder advocaat verschenen. Hij wiebelde onrustig op zijn stoel in zijn vale gele T-shirt. Hij bleek in detentie behoorlijk te zijn aangekomen. “Ik ben ontkennend veroordeeld en werk niet mee aan onderzoeken,” zei hij de rechters, “maar ik ben best bereid als het moet naar een kliniek te gaan, met maar één doel: bewijzen dat ik níet in een kasplantje ben veranderd.” In het Penitentiair Psychiatrisch Centrum kreeg M. tot zijn weerzin dwangmedicatie. “Ze hebben me vastgebonden, geboeid, en ongevraagd een naald in mijn lichaam gedrukt. Die medicatie is heel kwalijk spul, met bijwerkingen zoals onvruchtbaar worden en versnelde haaruitval. Het is legaal kapotmaakspul,” zei M. “Ik heb het gevoel dat het me voor 90 procent sloopt. Het is een kwalijke zaak dat ik gedwongen word dit te laten inspuiten. Dat wil ik als mens en burger gezegd hebben. Dit moet aan het licht gebracht worden.” Hoewel M. ‘liever weer op vrije voeten staat’, ziet hij ook in dat zijn perspectief buiten belabberd is. “Ik heb geen woning, geen geld en kan niet naar mijn moeder. Ik ben een jong volwassen man in een sociaal isolement. Met schulden van 10.000 en 40.000 euro. Ik sta heel ver van het leven vandaan, van wie ik was.” De rechtbank besloot M.’s invrijheidstelling inderdaad uit te stellen, zodat hij eerst naar een Amsterdamse kliniek kan, en later naar een kliniek buiten de stad, omdat hij uiteindelijk niet meer in Amsterdam wil wonen. Volgens deskundigen moet een belangrijk doel van behandeling zijn dat hij ‘leert omgaan met zijn ziektebeeld’. “Ik erken mijn ziektebeeld niet,” bevestigde M. “Wat is schizofrenie? Wat is een psychose, mevrouw? Er staat: buitenzintuiglijke belevingen. Ik ervaar dat niet. Ik ruik met mijn neus en hoor met mijn oren. Wanneer ben ik dan genezen? Waar moet ik dan over praten? Moet ik het spelen?” Hoe het dan is in zijn hoofd, vroeg een rechter? “Onrustig stil. Als ik alleen ben, ben ik alleen.” Als aan zijn vrijlating uiteindelijk de voorwaarde wordt verbonden dat M. zich moet laten behandelen en hij doet dat niet, dan moet hij in het uiterste geval nog meer dan 1100 dagen van zijn straf uitzitten. De rechtbank was het met de aanklaagster eens: als M. onbehandeld de straat op gaat, zijn de risico’s enorm. Het wordt dus de kliniek.||https://www.parool.nl/amsterdam/schrik-van-de-pijp-york-m-is-psychisch-zo-ziek-dat-justitie-hem-niet-durft-vrij-te-laten~b4767d26/
2022-08-31||Voor een paar tientjes naar Saoedi-Arabië? Riyad hoopt Europese budgettoeristen te lokken||Europese toeristen die slechts een paar tientjes willen besteden aan een vlucht, komen vaak op dezelfde plekken uit: de stranden van Ibiza, Kos en Bulgarije zijn al jaren populair onder de doorgewinterde budgettoerist. Vanaf eind dit jaar kunnen ze hun grenzen verleggen. Althans, Saoedi-Arabië hoopt dat ze dat doen. De Hongaarse budgetmaatschappij Wizz Air vliegt straks vanuit elf Europese steden op de Saoedische luchthavens van Riyad, Jeddah en Dammam. Dat heeft de Saoedische toerismeautoriteit bekendgemaakt. De goedkoopste tickets gaan voor 55 euro over de toonbank, een stuk minder dan de honderden euro’s die andere luchtmaatschappijen rekenen voor de reis. De eerste vluchten, vanuit Boedapest en Boekarest, vertrekken deze week al. Daarna volgen steden als Rome, Wenen en Larnaca op Cyprus. Saoedi-Arabië opende pas enkele jaren terug de deuren voor buitenlandse toeristen. Voor die tijd waren visa voornamelijk voorbehouden aan zakenmensen, expats en pelgrims. Sinds de lancering van ‘Visie 2030’, de plannen om de Saoedische economie minder afhankelijk te maken van de olie-industrie, is er vol ingezet op het toerisme. Het land geeft miljoenen uit aan buitenlandse reclamecampagnes, die de focus leggen op luxe resorts aan de Rode Zee, historische trekpleisters zoals Madain Saleh, de oude rotsstad van de Nabateeërs, en nog niet afgeronde megaprojecten zoals The Rig, een feestlocatie met hotel en pretpark op een boorplatform. Mensenrechtenorganisaties zoals Human Rights Watch ergeren zich aan deze campagnes, die door de Saoedische staat zouden worden gebruikt om het imago van het land op te schonen en de aandacht af te leiden van mensenrechtenschendingen, zoals de willekeurige opsluiting van activisten en minderheden, en de Saoedische bombardementen in buurland Jemen, waar Saoedi-Arabië al jaren meevecht in de burgeroorlog daar. De grote bedragen die in toeristische campagnes worden gepompt, lijken effect te hebben. Volgens de Britse World Travel and Tourism Council zal de Saoedische toerismesector de komende tien jaar met zeker 11 procent groeien. De Saoedische regering heeft aangekondigd een ‘renaissance’ in de sector te willen zien en zet alle zeilen bij. Zo ligt er het plan om het WK in buurland Qatar aan te grijpen om voetbalfans te verleiden de grens over te steken. Iedereen met een kaartje voor een WK-wedstrijd krijgt zonder problemen een visum voor twee maanden voor Saoedi-Arabië, maakte het ministerie van Buitenlandse Zaken vorige week bekend. Er bestaat een kans dat een aantal voetbalfans sowieso moet uitwijken naar Saoedi-Arabië, omdat er in Qatar mogelijk te weinig hotelkamers zijn om iedereen te herbergen. De autoriteiten van Qatar hebben al aangekondigd tijdens het WK dagelijkse shuttlevluchten in te stellen om het voor fans mogelijk te maken heen en weer te pendelen tussen hotels in Saoedi-Arabië, de Verenigde Arabische Emiraten en Koeweit, en voetbalstadions in Qatar.||https://www.parool.nl/wereld/voor-een-paar-tientjes-naar-saoedi-arabie-riyad-hoopt-europese-budgettoeristen-te-lokken~b57d852e/
2022-08-31||Read My World viert jubileum met trots, plezier en ontroering – en met de zwaarte die er is in de wereld||Het idee voor Read My World werd geboren in 2010, in de Palestijnse stad Ramallah. Daar raakte Willemijn Lamp, mede-oprichter en artistiek directeur van het festival, in gesprek met dichter Asmaa Azaizeh over Palestijnse poëzie. Hoe kon het, vroeg Lamp zich af, dat haar beeld van Palestijnse poëzie zo anders was dan het werk dat ze van Azaizeh voorgeschoteld kreeg? Lamp kreeg direct een minicollege van Azaizeh, die vertelde dat in ons deel van de wereld vaak vooral oog is voor de verzetspoëzie, omdat die het beeld bevestigt dat men van Palestina heeft. Maar, zo benadrukte Azaizeh, Palestijnse dichters hebben zoveel meer te vertellen. Er is poëzie die het leven viert, waarin mensen dansen en verliefd worden en er is bovendien muzikale poëzie. Lamp: “Ik dacht toen maar één ding: wat als Azaizeh nou naar Nederland komt en de mensen op haar begeesterde manier vertelt over wat zij interessant vindt?” Het zaadje was geplant. Een paar jaar later kreeg ze de kans om dat te laten uitgroeien tot een realiteit. De gemeente Amsterdam had een potje subsidie over en er werd besloten dat dat moest worden uitgegeven aan een literair festival in de stad. In samenwerking met SLAA, Stichting Perdu, de School der Poëzie en de Tolhuistuin kon Lamp aan de slag met haar idee en Read My World was geboren: een driedaags festival voor wereldliteratuur met literaire en kunstzinnige programma’s in alle vormen en maten. Lamps visie was vanaf het begin: curatoren aanstellen en die carte blanche geven. “Je moet er niet tussen gaan zitten modereren, zij weten het beste welk verhaal ze willen vertellen.” En, hoe kon het ook anders, de curator van de eerste editie van Read My World in 2013 was Asmaa Azaizeh, samen met Abeer Soliman uit Egypte. “Het regende pijpenstelen en het festival vond plaats in een grote tent, want het paviljoen van de Tolhuistuin was nog in verbouwing,” herinnert Lamp zich. Niet alles verliep even soepel; het terrein was veranderd in een modderpoel en de Palestijnse dichter Tariq Hamdan werd door een wesp in zijn oog gestoken en moest naar de eerste hulp. Maar wat iedereen bijbleef, was dat het een feest was waar iedereen zijn kunst kon uitdragen. In een verslag over die allereerste editie schreef de Amsterdamse journalist en publicist Frank Siddiqui: “Kunst als communicatiemiddel, als brug tussen werelden, bedient zich van wezenlijk andere vormen.” De edities die volgden, stonden elk jaar in het teken van een andere regio. Zo is er een Caraïbische editie geweest en passeerden Zuidoost-Azië en Turkije de revue. De coronapandemie vergde wat creativiteit, want verre reizen zaten er niet meer in. In plaats van om regio’s draaide het festival twee jaar om een thema, zoals ook dit jubileumjaar: Joy and Sorrow. Lamp: “De joy is de trots, het plezier én de ontroering, maar de sorrow is ook gewoon dat er veel zwaarte is in de wereld. Bij ons en ook bij veel mensen die we uitnodigen. En die mag er zijn, die zwaarte, maar die maakt ook heel kwetsbaar.” Verwondering en meer leren, daar gaat het voor Lamp om bij Read My World. “Ik denk dat het ongelooflijk belangrijk is dat we ons realiseren dat we niet het centrum van de wereld zijn. En dat realiseer je je volgens mij het allerbeste als je om je heen blijft kijken.” Deze jubileumeditie brengt het festival verschillende werelden bijeen in Amsterdam met tien internationale gasten die al een keer op het festival zijn geweest. Met de terugkeer van auteurs als Sulaiman Addonia, Dalilla Hermans, Maurice Carlos Ruffin en natuurlijk de vrouw met wie het allemaal mee begon, Asmaa Azaizeh, liggen wereldverbredende dagen in het verschiet.||https://www.parool.nl/kunst-media/read-my-world-viert-jubileum-met-trots-plezier-en-ontroering-en-met-de-zwaarte-die-er-is-in-de-wereld~b6795af0/
2022-08-31||Zo kon ik ‘held’ worden in mijn eigen groep van Ajaxfans||Oekraïne is begonnen met het tegenoffensief. Is de aanval de beste verdediging? Angstige twijfel. Is het geen aanval uit wanhoop? Is winst eigenlijk wel mogelijk? Brengt dit een eventuele wapenstilstand (over vrede hebben we het niet eens) niet verder weg? Ik hoop dat Oekraïne ‘wint.’ En je houdt jezelf de reden voor: Rusland is de agressor. Bekentenis: toen ik 12 jaar was (1965) , ging ik weleens naar Ajax. Na afloop was er vechten. Terwijl ik doodsbang was voor de vliegende stenen en takken – ik probeerde uit de buurt van de rellen te blijven, maar ik wilde het ook meemaken – voelde ik de haat jegens Feijenoorders door mijn lichaam gieren. Wat bezielde mij toen? Het was echt bezield zijn: iets anders nam mijn gedrag over, leek het wel. Lichaam en geest kunnen snel giftige cocktails maken. Eenmaal weer thuis begreep ik donders goed dat ik niet moest vertellen dat ik had meegedaan. Dat ik kapotte tegels had teruggegooid en had meegeholpen een tramhalte te vernielen. Mijn vader zou woedend zijn geworden. Op het moment zelf had ik geen moreel besef. Ik was angstig, angstig en angstig. Bang voor pijn, bang dat ze me te pakken zouden nemen en bang dat ik misschien opgepakt zou worden door de politie. Ik was overdonderd door het geschreeuw en door de agressie die ik zag en door daarvan onderdeel te worden – door ook te schreeuwen en agressief te zijn – verminderde mijn angst, verdween hij zelfs. Angst heb je als je denkt wat er kan gebeuren of wat er kon gebeuren. Nooit op het moment zelf. Daar kwam iets bij. Door mee te doen, kon ik ‘held’ worden in mijn eigen groep van Ajaxfans. “Gooi die steen…. Goed zo!” Ik was strijder, soldaat, cowboy en indiaan tegelijk, ridder en Superman. Ik heb achteraf vaak aan die scènes gedacht. En liet me dan vollopen met schuldgevoel, terwijl ik tegelijkertijd wist: ik wil weer naar Ajax... Misschien om van dat schuldgevoel af te komen. Stel, ik zat bij een kindleger ergens in een oorlogsgebied, wat zou ik allemaal hebben gedaan? Er is een filmpje van de laatste dag en daad van Hitler. Berlijn is gevallen en hij deelt militaire onderscheidingen uit aan jongens van 14... De constante staat van agressie is oorlog. Als je dan niet sterft door een kogel, sterf je gedurende de rest van je leven aan een dood hart dat blijft kloppen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/zo-kon-ik-held-worden-in-mijn-eigen-groep-van-ajaxfans~b17f993e/
2022-08-31||‘De enige reuring op de Uitmarkt 2022 is de eindeloze tv-repetitie’||Met stomheid geslagen na bezoek aan de Uitmarkt 2022. Een leeg Museumplein, een cultuurtuin die bestaat uit hekken? Sfeerloos begin van het culturele seizoen! De enige reuring is een eindeloze repetitie van een tv-programma... Wie heeft dit dramatisch slechte concept bedacht?Colin Jones, Amsterdam Afgelopen zaterdag waren we sinds jaren weer naar de Uitmarkt. Lekker weer en een hoop gezelligheid. Na het bijwonen van een repetitie in het Concertgebouw naar het Museumplein. Eerst wat gegeten en daarna in het gras genieten van muziek in de zon. Daar hoort een biertje bij. Ik bestelde twee biertjes en rekende af. Voordat ik wegliep, vroeg ik nog of er statiegeld op de plastic bekertjes zat. Het antwoord was opmerkelijk: “Ja, er zit statiegeld op, maar als u bij het weggaan de bekertjes inlevert krijgt u het geld niet terug.” Toen ik vroeg waarom het statiegeld niet wordt teruggegeven was het antwoord: “We doen dit voor het milieu.” Zo wordt ‘het milieu’ een interessant verdienmodel. Peter Struijs, Amsterdam Theaters en concertzalen kampen nog steeds met lege stoelen. Je zou dus denken dat die wel wat goede ‘reclame’ kunnen gebruiken. De Uitmarkt is daar een perfecte gelegenheid voor. Helaas, zo niet de editie van 2022. Wat een zielloze vertoning op het grotendeels lege Museumplein. Markt van cultuur en evenementen? Welnee, van QR-codes.Hein Jansen, Amsterdam Ik woon buiten het centrum in Oost. Op het terras van het Muziekgebouw zouden de vijf rietblazers van Calefax vanavond een concertje spelen. Ik ga er niet naartoe want ik word hier nu al thuis bedolven onder duizenden watts uit geluidsinstallaties uit het Westerpark, het Vondelpark of waar dan ook. Wordt het niet tijd om de Uitmarkt letterlijk te nemen? Uit met al die oorverdovende geluidsinstallaties, zodat Amsterdammers zich weer kunnen informeren over het brede culturele aanbod, waarvoor die Uitmarkt is bedoeld?Maarten Legêne, Amsterdam Ik ben het niet altijd eens met Johan Fretz. Hoeft ook niet, want wat kan de man schrijven. Elke keer wanneer Nederland halsstarrig een ontsteking probeert te negeren, houdt Fretz je op zo’n wijze een spiegel voor, dat je recht de dooretterende wond in kijkt.Jonas van Praag, Amstelveen||https://www.parool.nl/columns-opinie/de-enige-reuring-op-de-uitmarkt-2022-is-de-eindeloze-tv-repetitie~b14b125b/
2022-08-31||Opinie: ‘Schrijf complexen waar starters en statushouders samenwonen nog niet af, maar verbeter ze’ ||In een recent artikel in Het Parool van 6 augustus worden problemen aangestipt die in gemengde woonprojecten met statushouders regelmatig voorkomen. Van geweldsincidenten tot aanranding, het lijkt in sommige woonprojecten eerder regel dan uitzondering. Ik heb drieënhalf jaar in Stek Oost gewoond, een woonproject waar statushouders en jongeren (17 t/m 28 jaar) samen een community proberen te vormen. Ik vervulde drie jaar van mijn woontijd daar als communitybuilder en kreeg de taak van woningbouwvereniging Stadgenoot om een gemeenschap te vormen op de gang waar ik woonde. Dit probeerde ik voor elkaar te boksen door het organiseren van activiteiten, het bijhouden van een gezamenlijk schoonmaakrooster en vooral het leren kennen van de andere 37 bewoners op mijn gang, zodat ik bij elke naam een gezicht en een verhaal kende. In die periode heb ik twee statushouders zien afglijden omdat ze psychische problemen hadden. Door hun onvoorspelbare gedrag ontstond een onveilige sfeer op onze gang waar meerdere bewoners last van hadden. Daartegenover staan zestien statushouders die hun weg hebben kunnen vinden in de Nederlandse maatschappij met of zonder hulp van Nederlandse medebewoners. Hierdoor is mijn ervaring met het wonen in Stek Oost niet helemaal in lijn met eerdergenoemd artikel; de succesverhalen overheersen de mislukkingen in mijn ervaring en ik kijk met een positief gevoel terug naar mijn tijd daar. Ik wil de problemen die spelen op dit soort woonprojecten niet bagatelliseren. Er ontstaan zeer onveilige situaties door het gedrag van bepaalde individuen, maar tegelijkertijd kan dit geen verrassing zijn gezien de achtergrond van veel statushouders: gevlucht uit oorlogsgebieden en/of dictatoriale regimes. De ervaringen die leiden tot de vlucht of de ervaringen tijdens de vlucht (denk aan de erbarmelijke omstandigheden waarin vluchtelingen terechtkomen in Libië of de boottocht over de Middellandse Zee) laten hun sporen na. Veel statushouders kampen met psychische problemen, die het opbouwen van een normaal leven in de Nederlandse maatschappij verhinderen. Helaas is hier nauwelijks rekening mee gehouden bij het opzetten van gedeelde woonprojecten als Stek Oost. Waar in dit soort projecten de gemeenschapsvorming cruciaal is om statushouders het extra steuntje in de rug te geven dat ze nodig hebben, wordt dit ruw verstoord door individuen die asociaal gedrag vertonen (let wel: dit zijn niet alleen statushouders). De onveilige sfeer die ontstaat als gevolg van dit gedrag zorgt ervoor dat bewoners die wel bereid zijn om zich in te zetten voor de gemeenschap, zich terugtrekken en minder tijd en moeite stoppen in het vormen van die gemeenschap. Ik geloof dat dit soort woonprojecten goed kunnen werken als de juiste omstandigheden worden gecreëerd. In het licht van de huidige problemen met de opvang van asielzoekers in het land is het van groot belang dat dit soort woonprojecten als een oplossing wordt gezien en niet als een probleem. Ze maken de doorstroom van statushouders mogelijk en helpen hen bij het opbouwen van een bestaan in de complexe samenleving die Nederland is. Ten eerste zou het helpen om ook voor statushouders een selectieprocedure te gebruiken, die Nederlandse bewoners nu al hebben. Zo wordt de kans kleiner dat er statushouders op gemengde woonprojecten komen te wonen die niks met een community te maken willen hebben. Daarnaast zou het helpen om een centraal orgaan te hebben dat kan ingrijpen als het wel misgaat. Er gaat nu veel tijd overheen voordat een bewoner uit een woonproject verhuist, terwijl de negatieve impact op de gemeenschap enorm is. Juist omdat het een woonproject is waar de focus ligt op de gemeenschapsvorming is het van groot belang dat deze bewoner verhuist. Een vast plan van aanpak voor problematische individuen in communityprojecten kan zo’n procedure versnellen. Ik hoop dat dit soort woonprojecten niet ten onder gaat aan de negatieve aandacht in het nieuws. Het blijft voor veel bewoners, zowel Nederlandse als statushouders, een waardevolle ervaring om in contact te komen met bevolkingsgroepen die ze nauwelijks in hun bubbel tegenkomen.||https://www.parool.nl/columns-opinie/opinie-schrijf-complexen-waar-starters-en-statushouders-samenwonen-nog-niet-af-maar-verbeter-ze~bd5ea67d/
2022-08-31||Opinie: ‘Rechtbank had het gedoe in de zaak van de moord op Peter R. de Vries kunnen voorkomen’||Wat moet er gebeuren met het proces tegen de verdachten van de moord op Peter R. de Vries, nu één rechter is weggevallen en de zaak nog niet voldongen is (Het Parool, 25 augustus)? Er moest een nieuwe rechter worden ingezet: het panel bestaat nu eenmaal volgens de wet uit drie rechters. Maar daarmee ontstond een nieuw probleem. Het recht gaat namelijk uit van het onmiddellijkheidsbeginsel: de rechter die zijn handtekening onder de uitspraak zet en in de raadkamer heeft meegepraat, moet het hele proces hebben meegemaakt. Zij of hij moet alle verhoren op de zitting hebben meegekregen uit de eerste hand, de vertogen van het Openbaar Ministerie en van de verdediging hebben aangehoord, vragen hebben kunnen stellen, het doen en laten van de verdachten en hun uitingen hebben ervaren. Dat alles moet meegewogen worden bij de beoordeling in raadkamer. Het onmiddellijkheidsbeginsel is dus heel belangrijk, en maakt deel uit van het recht op een eerlijk proces. Een nieuwe rechter inzetten gaat dus niet zonder meer: die staat niet op gelijke voet met zijn collega’s die wel alles hebben meegemaakt, omdat er een grote informatieachterstand bestaat. Er is intussen een wettelijke regeling die ingezet kan worden bij het wegvallen van een rechter: het aanwijzen van een reservist. Dat is een rechter die wel van begin af aan een zaak bijwoont, en die ingeschoven kan worden als iemand om welke reden dan ook – pensioen, dood, verhuizing, bevordering – niet meer zijn handtekening kan zetten. Er zitten dan dus vier rechters achter de tafel, van wie één zijn mond houdt. De wet geeft die mogelijkheid als de veiligheid van het rechterlijke panel in het geding is, of als de zaak langer dan één dag zal duren. Beide voorwaarden zijn, lijkt mij, in de zaak van de moord op Peter R. de Vries van toepassing. De vraag is dus waarom zo ’n reservist niet is ingezet in zo’n belangrijke, veel meer dan een dag durende, de publieke aandacht trekkende zaak. Zijn het OM of een van de verdachten het niet eens met de inzet van een nieuwe, onbeschreven rechter, dan moet de hele zaak over, en dat had voorkomen kunnen worden door al meteen een reserverechter aan te wijzen. Is men weer penny wise, pound foolish? Of is er meer aan de hand? Het piept en het kraakt in de rechterlijke macht. Te weinig mensen, te veel nieuwe en ingewikkelde zaken. Het gelijkheidsbeginsel staat daarmee op de tocht, en de rechtsstaat schudt op zijn grondvesten. Het zou kunnen dat dit een oorzaak is voor de dure penarie die is ontstaan. En anders is het gewoon onhandig geweest van het gerechtsbestuur om geen reservist aan te wijzen.||https://www.parool.nl/columns-opinie/opinie-rechtbank-had-het-gedoe-in-de-zaak-van-de-moord-op-peter-r-de-vries-kunnen-voorkomen~b7ca4fbb/
2022-08-31||Mee met de magneetvisser: ‘Van de honderd Rolexen is er eentje echt’	||In het water van de Erasmusgracht mag hij niet meer komen. Daar heeft magneetvisser John Vleers al zoveel handgranaten en vuurwapens opgevist dat de politie heeft gezegd: het is mooi geweest. Terwijl daar nog genoeg explosiefs op de bodem ligt, dat weet Vleers zeker. Dan was er nog het idee om naar Osdorp te gaan, achter de rugbyvelden. Daar moeten nog twee AK47’s liggen. Waarschijnlijk iets met een afrekening. Maar de kans dat hij daar nog iets vindt, is klein. Vleers is er al een paar keer tevergeefs terug geweest. “Waarschijnlijk hebben de mensen van die afrekening ze zelf al opgevist.” Het centrum heeft ook geen zin, zeker de Wallen niet. Alleen maar fietsen, fietsen, fietsen. “Ik heb er een keer 86 op één dag omhooggehaald. Dan voel je de dag daarna je schouders niet meer.” En hij weet nog ergens twee motoren te liggen. Probleem: die haal je alleen omhoog met een takel. Vandaar dat John Vleers, officiële naam John Molenaar (58) uit Heiloo, deze zondagochtend vroeg om 7 uur met enkele magneetvismaten klaar staat op de Timo Smeehuijzenbrug in Oud-Zuid. Zaterdagochtend had ook gekund, maar dan geldt betaald parkeren. Voor hem is het een latertje, normaal begint hij om 5 uur. “Criminelen gaan om half vijf, vijf uur naar bed. Dan kan ik beginnen.” In een boot – dat zou je toch verwachten – vist hij niet. Dan kun je geen kracht zetten tijdens het ophalen. Zijn maten binden hun touw aan de reling van de brug. Vleers niet, hij bindt het touw aan zijn pols. “Iedereen heeft zijn eigen techniek.” Aan dat touw, een soort zeiltouw met een trekkracht van drie ton, zit een magneet met niet alleen een magneetveld aan de onderkant, maar ook helemaal rondom. Alles bij elkaar sterk genoeg voor 1600 kilo. Hij draagt dubbele rubberen handschoenen, tegen de chemicaliën in het water, maar vooral tegen de drab. Met een zwiep gooit hij de magneet – een soort XXL hockeypuck – in het Noorder Amstelkanaal langs de Reijnier Vinkeleskade en haalt het touw dan langzaam binnen. Op deze plek gooiden veel Duitse soldaten vlak voor de overgave nog snel hun dienstwapen in het water, weet Vleers. Hij heeft hier ook al eens het achterstuk van een Lee-Enfield gevonden, het dienstwapen van de Britten destijds. Ook moeten hier sieraden van Joden liggen. Een tweede zwiep mikt hij onder de brug, en dan voelt hij het meteen. “Een winkelwagen.” Met zijn maten trekt hij het ding aan wal, nog best een klus. “Dit is ontspanning én inspanning. Soms is het gewoon een work-out.” Het is er eentje van Albert Heijn. De volkomen bemodderde winkelwagen doet meteen dienst als opslagplek, die de komende uren steeds voller wordt. Fietssturen, veel schroot, een oude autoradio – nog met cassette –, een klapstoel, een geldkistje vol modder. Tegen de brug staan al snel een stuk of vijf fietsen. “Hier, kijk,” zegt Vleers, terwijl hij een ovaal object schoonveegt. “Dan denk je: een granaat, maar dan is het gewoon de dynamo van een fiets.” Vleers schat dat er in Nederland zo’n vijf- à zeshonderd magneetvissers actief zijn. Tenminste, die het serieus nemen. Tijdens corona was het een hype. Toen waren volgens hem wel zo’n 20.000 mensen met een magneet in de weer. “De wateren zijn niet meer zoals ze geweest zijn.” Al die amateurs gooien hun magneet lukraak in het water. Vleers niet, hij doet vooraf onderzoek. Waar wonen veel criminelen? Wat is voor hen een gunstig plekje aan het water, met een bankje en een parkeerplek in de buurt? Waar kwamen de geallieerden een stad binnen? Waar gaven de Duitsers zich over? Waar waren bombardementen? Vleers: “De geschiedenis herhaalt zich. Wij vissen de geschiedenis weer uit het water.” Lugers, machinegeweren als de MP40, maar ook modern wapentuig, een paar AK47’s ook. “Ik zit boven de 500 wapens. Over granaten praat ik niet eens. Soms haal je ze met zeven of tien tegelijk omhoog. In België bel ik niet eens meer de politie. Dan worden ze boos. Dan gooi ik ze maar terug in het water. Wel op een veilig plekje.” Van alle rommel die ze bij elkaar vissen wordt de locatie doorgegeven aan de gemeente, voor grofvuil. Vleers: “Alleen bij wapens moet je de politie bellen. Bij kogels eigenlijk ook. Bij een granaat bel je iets eerder. Sieraden en geld mag je houden. Maar je moet je wel voorstellen: van honderd Rolexen is er maar eentje echt.” Waardevolle spullen moet hij wel eerst ook inleveren bij de overheid. Die worden een jaar en één dag op een site met gevonden voorwerpen geplaatst, en daarna zijn ze voor de vinder. Vleers: “Op die site staat nu een Patek Philippe-horloge van 1,1 miljoen. Nog een week, en dan is die van mij.”||https://www.parool.nl/amsterdam/mee-met-de-magneetvisser-van-de-honderd-rolexen-is-er-eentje-echt~b9bed2e3/
2022-08-31||Michail Gorbatsjov (1931-2022): de man die de Sovjet-Unie ten grave droeg||Op een zonnige meidag in 1993 reed een luxe auto, geëscorteerd door twee motoragenten, een smalle laan in van een Haagse woonwijk aan de rand van de duinen. Even later stopte de wagen, waarna het portier openzwaaide en Michail Gorbatsjov uitstapte. De voormalige president en partijleider van de Sovjetunie, die een eind had gemaakt aan de Koude Oorlog en de deur had opengezet voor democratie in Oost-Europa, ging op de koffie bij de negentigjarige econoom en Nobelprijswinnaar Jan Tinbergen. Bij zijn hervorming oftewel perestroika van de sovjetmaatschappij had Gorbatsjov zich laten inspireren door de werken van Tinbergen, een man die hij zeer bewonderde en die hem de weg wees naar een (deels) door de staat aangestuurde economie met een sociaal karakter. Nu hij toch in Nederland op bezoek was, wilde hij graag eens persoonlijk met deze leermeester kennismaken. Zo bezien heeft Nederland in de persoon van Tinbergen nog een steentje bijgedragen aan de uiteindelijke teloorgang van het communisme. Michail Sergejevitsj Gorbatsjov werd op 2 maart 1931 geboren in een boerengezin uit een onaanzienlijk stadje in de Kaukasus, tussen de Zwarte Zee en Kaspische Zee, vlak bij Stavropol. Eind jaren veertig ging hij rechten studeren in Moskou en na z’n huwelijk met medestudente Raisa (die zich bekwaamde in de filosofie) voltooide hij nog een studie landbouweconomie in Stavropol, waar ze waren gaan wonen. Daar vervulde Michail verschillende functies binnen het partijapparaat. Eind jaren veertig had hij zich al aangesloten bij de jongerenorgansatie van de communistische partij, want alleen een actief partijlidmaatschap bood kansen om maatschappelijk hogerop te komen. In de jaren zeventig kwam Gorbatsjovs opmars in de bestuurlijke gelederen in een versnelling. Hij viel op door zijn intelligentie en organisatietalent, werd secretaris van de regio Stavropol en vervolgens lid van de Opperste Sovjet, het ‘parlement’ in Moskou. Partijleider Breznjev benoemde hem in 1978 tot lid van het Centraal Comité, de nationale partijtop, waar Gorbatsjov de landbouwportefeuille kreeg. In 1980 stootte hij door naar het Politbureau, de eigenlijke regering, waar hij met z’n 49 jaar de jongste was te midden van partijdinosaurussen als Brezjnev, Gromyko, Andropov en Tsjernenko. Vijf jaar later al stond hij aan de top van het failliete sovjetrijk. In 1982 was Brezjnev overleden en diens opvolgers Andropov en Tsjernenko bleken een dermate slechte gezondheid te hebben dat ze ook al snel op de begraafplaats belandden. Met het aantreden van Gorbatsjov woei er vanuit Moskou direct al een frisse wind de wereld in. Alleen al de aanblik van de nieuwe Russische leider verschilde hemelsbreed met wat men decennialang gewend was geweest. Nu eens geen norse en star ogende man, maar iemand met een plooibaar en vriendelijk gelaat die ook nog eens een nimmer eerder vertoonde openheid betrachtte. Nog geen jaar nadat Gorbatsjov de leiding over de vervallen grootmacht had overgenomen, leerde het Westen twee Russische woorden kennen die geregeld uit Gorbatsjovs mond vloeiden: glasnost (openheid) en perestroika (hervorming). De opgave waarvoor de man met de karakteristieke wijnvlek op het voorhoofd zichzelf had gesteld was immens: binnenslands moest de wrakke economie een oppepper krijgen en diende het begrip ‘democratie’ gestalte te krijgen en op het buitenlands toneel moest er ook schoon schip worden gemaakt, hetgeen onder meer inhield de terugtrekking van Russische militairen uit Afghanistan (dat in 1979 was binnengevallen) en het sluiten van akkoorden met de door Ronald Reagan geleide Verenigde Staten over wederzijdse vermindering van kernwapenarsenalen. De twee laatstgenoemde doelen werden gehaald, maar de voorgenomen grote schoonmaak in de Sovjetunie verliep aanzienlijk stroever en had soms veel weg van sisyfusarbeid. Intussen begon het in de Russische vazalstaten te broeien. Ook daar werd de roep om hervormingen luider. In juni 1987 wierp Ronald Reagan tijdens een bezoek aan Berlijn nog eens olie op dat vuur met zijn oproep” “Meneer Gorbatsjov, breek deze muur af!” Tekst gaat verder onder de foto. In oktober 1988 kreeg Gorbatsjov meer bevoegdheden omdat hij behalve partijleider ook president van de Sovjetunie werd. In de maanden die volgden, voerde hij een aantal zuiveringen uit waarbij in diverse partijgeledingen talrijke leden van het ancien régime werden afgezet. In een toespraak tot de Algemene Vergadering van de Verenigde Naties kondigde Gorbatsjov in december 1988 de geleidelijke terugtrekking van een half miljoen Russische militairen uit Oost-Europa aan en in mei 1989 bezocht hij China, waar hij de al sinds lang bekoelde relaties tussen beide landen weer opwarmde. Ademloos keek de wereld in datzelfde voorjaar toe hoe er gaten ontstonden in het IJzeren Gordijn: eerst tussen Hongarije en Oostenrijk en daarna ook in Tsjechoslowakije. Duizenden inwoners uit Warschaupactlanden, onder wie ook veel Oost-Duitsers, namen de wijk naar het Westen. Gorbatsjov greep niet in. Op 9 november trilde de DDR op z’n grondvesten en viel de Berlijnse Muur. De wens van Reagan en miljoenen anderen was in vervulling gegaan, hoewel Gorbatsjov zelf de Muur niet had neergehaald. Hij had er slechts indirect voor gezorgd. Toch was er een jaar later niemand in de wereld die met meer recht de Nobelprijs voor de Vrede in ontvangst mocht nemen dan hij. De lofprijzingen die Gorbatsjov in het buitenland ten deel vielen, stonden in schril contrast met de protesten die hem binnenslands om de oren vlogen. Er kwam weliswaar meer democratie, maar in economisch en politiek opzicht was het een chaos. Het kostte veel tijd om het roer om te gooien. Velen waren teleurgesteld: de hoge verwachting dat het snel met de armoede gedaan zou zijn, kwam niet uit. Anderzijds waren voormalige partijbonzen verbitterd over het verlies van aanzien, privileges en een redelijk goed inkomen. Daarnaast werd Gorbatsjov geconfronteerd met opspelend nationalisme en onafhankelijkheidsdrang in allerlei deelrepublieken, met de Baltische staten Estland, Letland en Litouwen voorop. Bij demonstraties in Litouwen en Letland liet hij zelfs het leger met harde hand ingrijpen. De situatie leek hem langzamerhand boven het hoofd te groeien. Er was een geest uit de fles ontsnapt die er nooit meer in zou kunnen. Michail Gorbatsjov was een tragische held geworden. Bij vrije verkiezingen in juni 1991 werd Boris Jeltsin, voormalig voorzitter van de Opperste Sovjet, gekozen tot president van ‘deelrepubliek’ Rusland. Gorbatsjov bleef partijleider en overkoepelend president van de in staat van ontbinding verkerende unie. Maar niet lang meer. In augustus pleegde een groep communisten-oude-stijl een staatsgreep. Gorbatsjov werd ontvoerd en kreeg huisarrest, maar de eveneens hervormingsgezinde Jeltsin, tegen wie de coup ook was gericht, wist het vertrouwen van het leger te winnen en de coupplegers in de hoek te zetten. Gorbatsjov keerde heelhuids, maar politiek beschadigd terug. Nu was Jeltsin de sterke man. Hij maakte Gorbatsjov duidelijk dat het beter was de Sovjetunie op te heffen, hetgeen in december 1991 daadwerkelijk gebeurde. De deelrepublieken, met Rusland als centrale grootmacht, vormden van toen af aan het Gemenebest van Onafhankelijke Staten. Gorbatsjovs rol in de wereld was echter nog lang niet uitgespeeld. In het buitenland genoot hij nog steeds een enorme populariteit. Hij vloog de wereld rond, hield lezingen en ontving onderscheidingen en eredoctoraten bij de vleet. In 1992 richtte hij de Gorbatsjov Stichting op, een internationale denktank op met name sociaal en economisch gebied, en in 1993 de milieuorganisatie Green Cross International. Een comeback in de Russische politiek zat er echter niet in. Toen hij het bij presidentsverkiezingen in 1996 opnam tegen Jeltsin, kreeg hij maar één procent van de stemmen. Bijna op de drempel van de nieuwe eeuw moest Michail Gorbatsjov afscheid nemen van zijn geliefde Raisa, die aan kanker overleed. Na een periode van rouw ging hij echter weer aan het werk. In september 2008 kondigde hij zelfs samen met de steenrijke zakenman Aleksander Lebedev de oprichting aan van een nieuwe Russische partij, die de onder Poetin ingezakte democratische beginselen weer nieuw leven in wilde blazen. In 2008 deed Gorbatsjov nog eens van zich spreken door plannen een nieuwe partij te stichten, maar zijn Onafhankelijke Democratische Partij kwam nooit van de grond. Gorbatsjov werd in het buitenland geprezen. In eigen land gold hij vooral als de man die de Sovjet-Unie naar de ondergang hielp. De laatste jaren van zijn leven was hij kritisch naar president Poetin en diens partij Verenigd Rusland die hij van verkiezingsfraude betichtte. Ook bleef Gorbatsjov teleurgesteld in het Westen. Bij de herdenking van de 25ste verjaardag van de val van de Berlijnse Muur verweet hij de westerse landen hun afspraken met hem niet te zijn nagekomen en te hebben geprofiteerd van het tijdelijk verzwakte Rusland. Drie jaar geleden kwam Gorbatsjov voor het laatst in het nieuws. Tegen de BBC zei hij dat het gevoel van onveiligheid tussen het Westen en Rusland vooral komt door de vele nucleaire wapens. Volgens de oud-president moesten die allemaal worden vernietigd ‘om ons en onze planeet te redden’.||https://www.parool.nl/wereld/michail-gorbatsjov-1931-2022-de-man-die-de-sovjet-unie-ten-grave-droeg~b9dc11ab/
