2022-08-02||A10 Zuid vanaf woensdag weer vrij||De werkzaamheden zijn onderdeel van een project genaamd Zuidasdok, ‘een van de grootste infrastructurele projecten van Nederland,’ geleid door Rijkswaterstaat, Prorail en gemeente Amsterdam. Eerder kwam dit project in het nieuws door budgetoverschrijdingen en vertragingen. De geplande opleverdatum is verschoven van 2028 naar 2036 en vorig jaar berichtte Het Parool over een begrotingstekort van 1,2 miljard euro. Het project moet leiden tot een betere bereikbaarheid van Amsterdam en van het noordelijk deel van de Randstad, zowel over de weg als met het openbaar vervoer. De werkzaamheden begonnen op 22 juli. Tijdens de anderhalve week durende bouwwerkzaamheden is bij Station Zuid een nieuwe fundering gelegd voor een tweede reizigershal en is het stuk snelweg van de A10 verbreed.||https://www.parool.nl/amsterdam/a10-zuid-vanaf-woensdag-weer-vrij~bc69755d/
2022-08-02||Mohamed Ihattaren traint weer met Ajax||Door middel van een foto op het trainingsveld met het onderschrift ‘Back in business’ laat Ihattaren weten weer mee te trainen met Ajax. Er werd gespeculeerd dat zijn afwezigheid te maken heeft met ‘ernstig veiligheidsrisico vanuit het criminele milieu’. De Telegraaf, die met het nieuws naar buiten kwam, baseert zich op informatie vanuit politiekringen, bronnen rond Ihattaren en de voetballerij. De dreiging zou zijn ontstaan nadat Ihattaren een relatie kreeg met een vrouw, die op weerstand zou stuiten van haar familie. De ‘ernstige bedreigingen in de privésfeer’ leidden ertoe dat veiligheidsexperts het niet verantwoord zouden vinden hem bij de club te laten verschijnen. Ihattaren zelf ontkent de beweringen. ‘Wat kan ik soms toch om de media lachen,’ plaatste hij zondagavond op Instagram. De officiële reden voor de afwezigheid van Ihattaren is dat hij ‘niet fit genoeg’ is. Dit is wat Ajax zelf heeft gecommuniceerd.||https://www.parool.nl/amsterdam/mohamed-ihattaren-traint-weer-met-ajax~bd176106/
2022-08-02||Nieuwe arrestaties om bedreigingen Femke Halsema||De twee aangehouden mannen zijn 21 en 23 jaar oud en komen uit Veenendaal en Dordrecht. Ze werden eind juni, begin juli gearresteerd. Ook de drie mannen die eerder zijn gearresteerd, zijn geen Amsterdammers; ze komen uit Den Bosch, Dokkum en de gemeente Hollands Kroon. De burgemeester heeft aangegeven dat ze met de verdachten in gesprek wil via mediation. Na afloop van deze gesprekken besluit het OM – onafhankelijk – of het de vervolging van de verdachten doorzet. Het OM meldt dat er nog meer arrestaties kunnen volgen. Halsema kreeg de bedreigingen naar aanleiding van haar besluit om de Ajaxhuldiging op 11 mei vanwege de 36ste landstitel niet op het Museumplein, maar in de Johan Cruijff Arena te laten houden. Dit gebeurde omdat er te weinig beveiligingspersoneel beschikbaar was om de huldiging op het Museumplein ordentelijk te laten verlopen. ‘Halsema sterf lekker een pijnlijke dood’ en ‘Ik hoop dat Halsema er snel aan gaat’’ waren enkele van de tientallen bedreigingen die de burgemeester om haar oren kreeg. Uit onderzoek van De Groene Amsterdammer blijkt dat vrouwelijke politici met meer haat en agressie worden bejegend dan hun mannelijke collega’s.||https://www.parool.nl/amsterdam/nieuwe-arrestaties-om-bedreigingen-femke-halsema~bc5b854d/
2022-08-02||Ik zou het in de wilde natuur nog geen dag volhouden||Het was warm en de watermeloenen waren in de aanbieding. Bij de bak met de grote, groene vruchten stond een man. Hij had zijn boodschappenmandje op de grond gezet en was met twee handen de watermeloenen aan het slaan. Met de vlakke hand, alsof hij bongo’s aan het bespelen was. Het tafereel lokte nogal wat publiek. Over de schouder van een vrouw keek ik hoe de man de meloenen petsen verkocht. Hij had zijn hoofd licht gekanteld en luisterde aandachtig wat de meloenen hem vertelden. “Ik heb er eergisteren ook een gekocht, maar die was helemaal niet rijp toen ik ’m doorsneed,” fluisterde een vrouw tegen een andere vrouw. “Deze man heeft er verstand van.” “Wat heb je met die meloen gedaan?” “Weggemieterd. Bobo lustte het ook niet.” “En Bobo eet nog kattenstront.” “Zo kan ie wel weer, hè. En nou even stil, want ik wil er eigenlijk weer een kopen.” “Hij zit wel overal met z’n tengels aan, anders. Dat vind ik vies.” Ik heb eens minuten staan wachten voor de bakken met avocado’s. Een mevrouw zat ze allemaal te bevoelen. Ze had waarschijnlijk die middag of avond rijpe avocado’s nodig voor een recept. Af en toe ontsnapte haar een zachte vloek. Ook toen een duim in een blijkbaar overrijp exemplaar verdween. Bruinig kwam de duim weer uit de vrucht tevoorschijn. Mij ontsnapte toen een nauwelijks ingehouden lach. De vrouw keek kwaad om, haar duim afvegend aan een rode paprika. Op mijn boodschappenlijstje streepte ik avocado’s door zonder ze in het mandje te hebben gelegd. (Zelf heb ik een keer de wind van voren gekregen toen ik aan een trosje trostomaten rook.) Onverstoorbaar ging de man verder met het meloenenconcert. Voor mij klonken ze allemaal hetzelfde, maar de man trok een wantrouwend gezicht bij een paar stuks, pakte er ten slotte met een grote lach op zijn gezicht een op, legde de watermeloen voorzichtig in zijn mandje en liep weg, richting de aardbeien. Niemand die een meloen durfde te pakken. Ik bleef bij de bak staan en rolde wat wezenloos met de vruchten heen en weer. Ik gaf er een een klap, en toen een andere. Ik zou het in de wilde natuur nog geen dag volhouden. “Zal ik er een voor u uitzoeken?” hoorde ik achter me. De watermeloenman. Ik knikte. Na een korte trommelsessie pakte hij er een op en gaf de meloen nog een flinke pets. Ik wilde de meloen aanpakken, maar de man schudde het hoofd. “Dat klonk als het dichtslaan van een autoportier. Dof. Niet goed.” Hij pakte een andere meloen, en daar ging zijn hand weer. “Hoor je dat? De meloen moet hol klinken, maar niet te hol, snap je? Als een high five. Dan is de meloen je vriend, dan is ie rijp.” Hij wees naar een gele vlek op de meloen. “En die moet niet in het midden zitten, maar aan de bovenkant. Alstublieft.” Ik bedankte de man. Buiten was het nog steeds heel warm, en ik sleepte met een zware tas. Maar ik liep verlicht naar huis, want mij was het geheim van de watermeloen onthuld. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/ik-zou-het-in-de-wilde-natuur-nog-geen-dag-volhouden~b5a28d27/
2022-08-02||Susanne is Europees kampioen schapen drijven||“Er wordt hetzelfde mee bedoeld, maar de term drijven wordt gebruikt in verband met wedstrijden en trainingen, terwijl hoeden gebruikt wordt om onze activiteiten op de hei te omschrijven.” “In zekere zijn wel, ja. De sport bestaat eruit dat je de hond traint en al zijn talent om schapen te drijven naar boven haalt. ” “Zeker. Ze moeten vertrouwen hebben in hond en herder. Als schapen geen respect hebben voor de hond, zetten ze geen stap, of geven ze de hond een kopstoot. Onze kudde van zeshonderd schapen bestaat vooral uit vriendelijke, makkelijke schapen, maar wederzijds respect is noodzakelijk.” “Ja, want een hond heeft een instinct, hij is een roofdier, terwijl het schaap een prooidier is. De schapen zorgen zodoende voortdurend voor prikkels bij de hond. Wat je traint, is het samenspel. Als herder moet je de hond zover krijgen dat hij voor jou met de schapen wil samenwerken.” “Nee, maar er stond wel een tribune. Met name tijdens de laatste twee finaledagen stonden er rijendik mensen langs de kant van het parcours. Het WK van 2017 in Nederland werd goed bezocht, ik heb het idee dat schapen drijven populairder wordt. Maar laten we wel zijn: het is nog steeds een heel kleine sport.”||https://www.parool.nl/ps/susanne-is-europees-kampioen-schapen-drijven~ba671b57/
2022-08-02||Zomerzweetgids: waarom zweten we zo veel, en wat doe je ertegen?||1. Hoe werkt dat eigenlijk, zweten?We zweten om af te koelen. Als je het warm krijgt bij bijvoorbeeld inspanning, ontstaat in de hersenen een zweetprikkel, waardoor de zweetklieren vocht gaan produceren. Het vocht verdampt en neemt warmte uit je lichaam mee, met als gevolg dat je lichaamstemperatuur daalt. Het zweet wordt geproduceerd door de zogeheten exocriene klieren in de huid – een type klier dat stoffen afscheidt aan het oppervlak van het lichaam. Over je hele lichaam verspreid zitten miljoenen van deze kliertjes. Ze werken al vanaf je geboorte. Hoeveel je transpireert per dag verschilt per persoon en hangt ook van de inspanning af. Soms produceer je een halve liter en soms, bij warmte en inspanning, tot wel zeven liter. Zweten neemt ook toe bij emoties zoals stress, weet Theo Klinkenberg. Als cardiothoracaal chirurg behandelt hij in de Hyperhidrosis Kliniek Groningen mensen die last hebben van overmatig zweten. “Alcohol, roken, warme dranken en pittig eten kunnen de lichaamstemperatuur ook laten stijgen.” Een ander soort zweet wordt geproduceerd door de zogeheten apocriene klieren, waarvan je een paar duizend hebt. Deze ontwikkelen zich in de puberteit en zitten voornamelijk in de okselregio, de tepelhof, de schaamstreek en rond de geslachtsorganen en anus. Apocrien zweet heeft niks te maken met temperatuurregulatie. Het wordt de hele dag door geproduceerd en is bedoeld om geur af te scheiden, je lichaamsgeur. Dat kan namelijk een rol spelen bij de aantrekkingskracht van mensen. 2. Hoe voorkom je een sterke zweetgeur?Een zweetgeur kan op twee manieren ontstaan, aldus dermatoloog Roeland Ceulen en oprichter van Ceulen Klinieken, waaronder ook een zweetpoli valt. “Het zweet dat vochtproducerende eccriene klieren voortbrengen, is meestal geurloos. Maar je kunt de pech hebben dat de klieren bij jou overactief zijn, waardoor het zweet wel gaat ruiken.” Een zweetgeur kan ook ontstaan doordat zweet uit de exocriene klieren een reactie aangaat met bacteriën op de huid, die het zweet omzetten in geurstoffen, vervolgt hij. “Dit heeft vaak te maken met een slechte hygiëne. Vaker wassen helpt hiertegen, vooral onder de oksels.” Neem bijvoorbeeld pH-neutrale zeep en was als het nodig is meerdere keren per dag. De oksels scheren is eveneens een goed idee, omdat de haren de geur vasthouden. Het kan ook helpen om luchtige, wijde kleding te dragen zodat het vocht gemakkelijk verdampt. “Synthetische stoffen, zoals polyester, houden het zweet gemakkelijk vast. Plantaardige stoffen, zoals linnen en katoen, zijn luchtiger. Door luchtige kleding te dragen zul je minder zweten. Minder zweet betekent ook minder zweetgeur. En trek elke dag nieuwe bovenkleding aan. Zo kunnen bacteriën moeilijker een reactie aangaan met het oude okselzweet.” Maar heb je last van overmatig transpireren, ofwel hyperhidrosis, dan zijn deze tips onvoldoende, zegt Ceulen. Dan ben je aangewezen op andere methoden. 3. Hoe ontstaat overmatig zweten?Meestal ontstaat ‘hyperhidrosis’ in de kinderleeftijd of in de tienerjaren. In ongeveer 5 procent van de gevallen is er een onderliggende oorzaak zoals suikerziekte, een schildklieraandoening of medicijnengebruik. Zo iemand zweet dan over het hele lichaam en niet alleen aan de handen, voeten of oksels. Maar vaker, in 95 procent van de gevallen, is de oorzaak onbekend. Zweten is dan juist beperkt tot de handen, voeten of oksels. Deze vorm is in de helft van alle gevallen erfelijk. Dus als je vader of moeder of andere familieleden het hebben, heb je als kind een grotere kans om het ook te krijgen. De aandoening heeft grote gevolgen voor de kwaliteit van je leven: fysiek, psychisch, sociaal, relationeel en professioneel. “In de bevolking komt overmatig zweten bij ongeveer 3 tot 5 procent van de mensen voor,” aldus Klinkenberg. “In Nederland komt dat neer op zo’n 400.000 mensen. Het is een verborgen probleem: veel mensen schamen zich ervoor. Ze hebben altijd natte handen of een druipend voorhoofd, zweetplekken onder de oksels en vlekken in de kleding. Dat geeft ze dagelijks stress. Mensen passen hun kleding en soms zelfs hun beroepskeuze eropaan. Zo was er een docent die zoveel last had van zijn natte handen dat hij glazenwasser is geworden.” “Mensen met hyperhidrosis verliezen zoveel vocht dat ze rigoureuze maatregelen nemen: ze moeten zich elk half uur omkleden of lopen bijvoorbeeld met maandverband onder de oksels. Ze zijn vaak bang om hevig te transpireren en daardoor gebeurt het juist.” 4. Welke deodorant werkt dan het best?Deodorant is erop gericht een onaangename zweetgeur te voorkomen. Veelal bevat het een parfum om de transpiratielucht te camoufleren. En er zitten stoffen in die de bacteriën doden, zoals alcohol. Bijna alle deodorants bevatten ook conserveringsmiddelen. Ceulen: “Deo werkt prima als transpireren binnen de perken blijft. Dat geldt voor de meeste mensen.” Heb je last van overmatig zweten, dan werkt een anti-transpirant vaak beter dan een deo. Anders dan een deo camoufleert anti-transpirant niet de zweetgeur, maar zorgt het ervoor dat je minder zweet. Het bevat vaak aluminiumzouten. Deze blokkeren tijdelijk de uitgangen van de zweetklieren, waardoor je minder zweet. Het duurt alleen wel even voor het werkt. Als je het er ’s avonds op smeert, werkt het de volgende ochtend goed. Aluminiumzout kan geen kwaad, het geeft hooguit irritatie. Je kunt ook overgevoelig of allergisch zijn voor deodorant, vertelt Ceulen. “Vaak is dit een reactie op een geurstof of conserveermiddel, waardoor je bijvoorbeeld uitslag krijgt.” Kun je in dat geval niet beter zelf je deo maken? Ceulen: “Dan zou je aluminiumzouten ergens in moeten oplossen, bijvoorbeeld in etherische olie. Maar dat zijn vaak juist de stoffen waar mensen allergisch voor zijn. Bovendien is de concentratie niet verfijnd als je zelf aan de slag gaat. Ik zou het dus niet aanraden om zelf te maken. Als deo’s en anti-transpirant niet het gewenste effect hebben, kun je beter naar een zweetpoli komen.” 5. Welke behandelingen helpen bij overmatig zweten?Er zijn veel tijdelijke oplossingen. Zo kan een arts of dermatoloog aluminiumzouten voorschrijven; wat je met een kwastje onder de oksel smeert. Het kan zoals gezegd wel irritatie geven, zoals uitslag en eczeem, en het werkt maar een paar dagen. Een andere behandeling is botox inspuiten. Deze (gif)stof blokkeert de overdracht van de zenuwuiteinden van de zweetklieren, waardoor ze geen zweet meer kunnen produceren. Maar uiteindelijk, binnen uiterlijk drie maanden, komt de overdracht tussen de zenuwuiteinden en de zweetklier weer op gang. Ceulen Klinieken helpt mensen met hyperhidrosis met een relatief nieuwe techniek: Miradry, waarbij elektromagnetische golven de huid in worden gestuurd. De huid warmt op waardoor de exocriene en endocriene zweetklieren stukgaan. Wat is kapotgegaan, komt niet meer terug. “Het kan alleen op plekken waar vet zit, zoals de oksel,” zegt Ceulen. “Dus niet op de handen en voeten. De behandeling heeft geen nadelen en er zijn mij geen blijvende restverschijnselen van bekend. Wel zijn er neveneffecten, zoals zwelling gedurende een paar dagen na de ingreep.” De kosten van zo’n behandeling bedragen zo’n 2500 euro. “Maar je moest eens weten hoeveel geld mensen met hyperhidrosis al hebben uitgegeven. Bijvoorbeeld om nieuwe kleding te kopen vanwege een vieze zweetgeur of door regelmatig botoxgebruik.” Klinkenberg helpt mensen met endoscopische thoracale sympathectomie-techniek (ETS). “We maken één sneetje van nog geen centimeter in de oksel en brengen een cameraatje naar de borstholte. De zenuw die naar de handen loopt, wordt aan­gepakt. Het is een blijvende oplossing en als je aan bepaalde criteria voldoet, wordt het vanuit de basisverzekering vergoed.” Wel kan als bijwerking zogenaamd compensatoir zweten ontstaan, zegt hij. “Dit betekent dat je van het hand- of okselzweten af bent, maar op een andere plek van het lichaam meer gaat zweten. Een groot voordeel is, dat als de operatie wordt uitgevoerd door ervaren chirurgen, de kans op complicaties nihil is. Daarna hebben mensen met hyperhidrosis hun leven terug.”||https://www.parool.nl/ps/zomerzweetgids-waarom-zweten-we-zo-veel-en-wat-doe-je-ertegen~b1f465ee/
2022-08-02||Muidertrekvaart vanaf het Amsterdam-Rijnkanaal dicht om Naardermeer te beschermen ||Waterschap Amstel Gooi en Vecht heeft een tijdelijke damwand gebouwd voor de ingang van de Muidertrekvaart. De pleziervaart van en naar Muiden moet omvaren, aldus het schap. Zoetwater in de grote rivieren voorkomt gewoonlijk dat zout water vanaf de Noordzee het land kan binnendringen. Maar doordat de waterstand in de rivieren heel erg laag is, is de tegendruk niet meer voldoende. Zout water komt steeds verder landinwaarts. Dieren en planten in het zoete water sterven, omdat ze niet tegen brak water kunnen. Amstel Gooi en Vecht beschermt ook de Vinkeveense Plassen tegen verzilting met een bellenscherm in De Geer. Waterschappen en Rijkswaterstaat moeten steeds meer maatregelen nemen tegen verzilting, droogte en zeer lage waterstanden, zegt de Landelijke Coördinatiecommissie Waterverdeling (LCW). Bij een aantal waterschappen is sinds deze week sprake van een watertekort. Op tal van plaatsen zijn noodpompen geplaatst om gebieden van voldoende water te voorzien. Het water warmt steeds verder op, wat voor blauwalg zorgt. In het Volkerak-Zoommeer is zoveel blauwalg dat er problemen ontstaan met de noodzakelijke waterinlaat. In de natuur wordt het uitblijven van regen en de steeds verder dalende grondwaterstanden steeds zichtbaarder. De waterafvoer van beken is minimaal geworden. Steeds meer beken, vennen, poelen en nevengeulen vallen droog. Het is volgens de LCW moeilijk in te schatten hoe groot de schade aan kwetsbare biotopen zal zijn. Datzelfde geldt voor de landbouw. Er zijn veel sproeiverboden en graslanden in West-Nederland hebben last van verzilting. Ook de scheepvaart heeft veel hinder van te weinig water in de rivieren en lange wachttijden voor sluizen.||https://www.parool.nl/amsterdam/muidertrekvaart-vanaf-het-amsterdam-rijnkanaal-dicht-om-naardermeer-te-beschermen~be130fae/
2022-08-02||Magneetvisser vindt wapentuig uit Erasmusgracht maar klein bier: ‘In Brussel hengelde ik écht veel op’||Nee, John Vleers is niet snel onder de indruk. Afgelopen zondag viste hij in België ook al wat granaten uit het water. Een poos daarvoor nog twee bazooka’s. En wat dacht je van laatst in Brussel, toen hij verspreid over zeven dagen meer dan driehonderd wapens, zestig granaten en talloze kluizen – waarvan zo’n dertig nog gedeeltelijk of helemaal gevuld – op de kade hengelde? Zijn vangst in het Erasmuspark steekt er maar bleek bij af, zegt hij een beetje teleurgesteld. Dinsdagochtend was hij al vroeg vertrokken naar het Erasmuspark. Om vijf uur zat hij aan het water. Al snel vond hij een aantal wapens. Daarna nog wat kogels en fietsen. En toen, rond een uur of negen, nog een zak met drie pistolen en een revolver, gevolgd door een granaat, en nog een. Het verrast Vleers niet. Hij voelt al aan zijn magneet dat er vermoedelijk een handgranaat aan vastgeplakt zit. Dat maakt hem niet bang, want hij weet wat hij moet doen: rustig blijven, de magneet niet van de granaat losmaken (de granaat kan ontploffen en het dna dat erop zit kan beschadigen) en de hengel langzaam terug laten zakken in het water. Nadat Vleers de tweede granaat uit het water had gevist, zaten al zijn magneten vast aan een vuurwapen of granaat. Hij kon niet meer verder vissen. Hij besloot de politie maar eens te bellen. De Explosieven Opruimingsdienst Defensie (EOD) was snel ter plaatse. “Wil je nog mee om naar de ontploffing te kijken?” vroeg iemand hem. “Nee,” zei Vleers. “Heb ik al genoeg gezien.” En hij reed naar huis. Magneetvissers vissen met een krachtige magneet voorwerpen van de bodem op, in een zoektocht naar bijzondere ijzeren vondsten. Voornamelijk munten, fietsen en gereedschap. Maar ook wapens dus. “Amsterdam is een aantrekkelijke regio, het vele water van de grachten en de hoge criminaliteitscijfers maken het een verrassing wat je omhoog kan halen,” zegt Roy Schouten, beheerder van magneetvissen.nl. “Ik denk dat er in regio Amsterdam honderden magneetvissers actief zijn, hier kun je alles tegenkomen: kluizen, scooters, wapens. Een wapen is natuurlijk erg spannend, vaak illegaal gedumpt, en het kan met een misdrijf te maken hebben. Sowieso is het bezit van een gevonden vuurwapen illegaal en mag je dat als magneetvisser niet zomaar meenemen.” Hoe vaak wapens en explosieven worden opgevist door magneetvissers is niet duidelijk, de politie houdt geen cijfers bij. Maar Magneetvissers zelf kijken er niet meer van op. “Wapens vinden we wekelijks. Explosieven komen met kleinere regelmaat voor, met name in Oost- en Zuid-Nederland, doordat daar veel werd gevochten tijdens de Tweede Wereldoorlog. Daar is op veel plekken nu ook een verbod op magneetvissen.” Het vinden van een stoffelijk overschot, zoals afgelopen maandag bij de Oudezijds Voorburgwal gebeurde, komt niet vaak voor. “Misschien eens per jaar,” zegt Schouten. “Een magneet plakt ook niet aan een lichaam, dus het is vaak puur toeval dat een lichaam omhoog komt.”||https://www.parool.nl/amsterdam/magneetvisser-vindt-wapentuig-uit-erasmusgracht-maar-klein-bier-in-brussel-hengelde-ik-echt-veel-op~b4fb3eee/
2022-08-02||Coronacijfers dalen verder, Amsterdam volgt landelijke trend||Dinsdagochtend lagen er 431 mensen met coronagerelateerde klachten in een ziekenhuis. De week ervoor waren dat er nog 647, een afname van 33 procent. De cijfers van het RIVM zijn niet volledig: de organisatie registreert alleen tests die bij de GGD-locaties zijn uitgevoerd. Zelftests worden niet meegerekend. Het aantal mensen dat naar een officiële testlocatie gaat, krimpt al weken. Ook in de veiligheidsregio Amsterdam-Amstelland (de gemeentes Aalsmeer, Amstelveen, Amsterdam, Diemen, Ouder-Amstel en, Uithoorn) is het aantal coronabesmettingen de laatste weken gestaag afgenomen. Over de afgelopen zeven dagen gemeten waren er tot dinsdagochtend bij de GGD gemiddeld 171 positieve tests per dag, waar dat er drie weken geleden nog 476 waren. Het aantal ziekenhuisopnames in de veiligheidsregio per dag was gemiddeld 3,9. Opnames op een intensive care-afdeling worden hierin niet meegeteld. Hoewel de dalende cijfers een hoopvol beeld schetsen, waarschuwde de Europese directeur van wereldgezondheidsorganisatie WHO, de Belg Hans Kluge, vorige maand voor misplaatst optimisme. “Het is overduidelijk dat we ons in een vergelijkbare situatie bevinden als vorige zomer, alleen wordt de huidige Covid-19-golf voortgestuwd door subtypes van de omikronvariant, die zich gemakkelijker verspreiden dan de eerdere varianten,” aldus de WHO-baas. Kluge roept landen op het virus beter in de gaten te houden en potentiële verspreiding beter in te dammen. De WHO benadrukt dat goede ventilatie belangrijk is en spoort landen aan het gebruik van mondmaskers in binnenruimtes en het openbaar vervoer aan te moedigen. Kluge kijkt voorbij de positieve cijfers van het moment en waarschuwt voor problemen in de herfst en winter.||https://www.parool.nl/nederland/coronacijfers-dalen-verder-amsterdam-volgt-landelijke-trend~b6bc9275/
2022-08-02||Schiphol kan problemen niet oplossen: grote rijen en geannuleerde vluchten zijn nog lang niet voorbij||Zo extreem als in de drukte van de meivakantie en vroege zomer is het niet meer, maar het is Schiphol ook zeker niet gelukt de wond te dichten. Terwijl augustus de laatste maand had moeten zijn met ingrepen en wachtrijen, legt de luchthaven het aantal vertrekkers nu tot november aan banden. Wachtrijen en personeelstekorten blijven daarmee het reisgenot verstoren. De nieuw ingreep volgt op de verhoging van de passagiersgrens, afgelopen maandag, tot 73.000 reizigers per dag. Die leidde prompt weer tot een drukte-infarct. Er zijn simpelweg te veel reizigers en te weinig medewerkers. Weliswaar stromen deze maand 200 nieuwe, hals-over-kop opgeleide beveiligers toe om passagiers en handbagage te controleren en volgen er vanaf oktober nog 80, maar is dat nog altijd ver verwijderd van de ‘circa 500’ die de luchthaven voor de zomer zei extra nodig te hebben. Ook is er nog altijd een fors tekort aan bagagepersoneel. De ‘zomerbonus’ van 5,25 euro per uur die Schiphol nog deze maand uitbetaalt bovenop het vaste salaris heeft onvoldoende geholpen. Dat de toeslag vanaf september terugzakt naar 1,40 euro per uur, zal het probleem evenmin verlichten. Het blijft hoe dan ook opvallend dat er in september en oktober meer beveiligers zijn, maar dat de luchthaven dan mínder passagiers kan verwerken dan in augustus. De uitleg van Schiphol leidde dinsdag tot verbazing bij de luchtvaartmaatschappijen. “In de herfstperiode hebben reizigers meer handbagage bij zich, zoals jassen, bergschoenen en vesten. Daardoor duurt het langer voordat alle handbagage is gecontroleerd en passagiers zijn gefouilleerd.” “Schiphol lijkt een tekort aan excuses te krijgen,” zegt voorzitter Marnix Fruitema van Barin, de branchevereniging van maatschappijen. “Het is glashelder dat men de controle en regie kwijt is. Mijn vertrouwen dat er ooit nog een oplossing komt, is door deze nieuwe aankondiging sterk afgenomen. Schiphol zorgt opnieuw voor enorme overlast bij reizigers en inkomstenderving voor de luchtvaartmaatschappijen.” De nieuwe maatregelen openen volgens Fruitema de deur naar schadeclaims. “Dit brengt serieuze schadeclaims niet alleen dichterbij, maar zorgt er ook voor dat deze steeds hoger zullen uitvallen.” Niet alleen leiden de maatschappijen schade doordat ze minder vol vliegen en vluchten moeten schrappen, ook betalen ze de verplichte vertragingsclaims aan reizigers. In de eerste helft van dit jaar kostte dat KLM-moeder Air France-KLM al 70 miljoen euro. Ook de reisbranche schermt met claims richting Schiphol en namens inmiddels 300 passagiers bereidt de Consumentenbond 33n massaclaim voor. Volgens vakbonden is de situatie voor medewerkers nog altijd onhoudbaar. “Schiphol geeft met deze nieuwe ingreep aan dat de problemen helemaal niet zijn opgelost,” zegt Erik Honkoop van CNV Vakmensen. “We zien echt wel dat de luchthaven zich inspant om de situatie draaglijk te maken, maar de werkdruk is zo hoog dat het ziekteverzuim stijgt en voor meer uitval zorgt. Nog steeds doen de beveiligingsbedrijven een beroep op mensen om overuren te maken. Daarmee wordt het probleem nog groter.” Er vertrekt dan ook veel personeel. “Ik heb geen cijfers, maar onze elden op Schiphol zeggen dat nieuwkomers na een aantal weken weer afhaken. Het is echt heel zwaar werk; er is veel onvrede bij reizigers. Dat kan niet iedereen aan.” Dat de luchthaven, de vijf betrokken beveiligingsbedrijven en acht afhandelaars na oktober de benodigde mensen wel weten te vinden, is klein.” Daarmee liggen ook in de kerstvakantie en het wintersportseizoen wachtrijen en passagiersbeperkingen op de loer. Of de situatie volgend voorjaar en zomer is opgelost zonder lange rijen en beperkingen lijkt twijfelachtig. Economen voorspellen al langer dat personeelstekorten blijvend zijn. “Het is geen tekort aan mensen,” zegt CNV-bestuurder Honkoop, “het is een tekort aan goedkope mensen. Dat zal niet snel veranderen tenzij overheid, bedrijven en opdrachtgevers als Schiphol structureel meer betalen en Nederlanders bereid zijn meer voor hun tickets te betalen.” Na november 2023 verandert de situatie sowieso. Schiphol moet dan van het kabinet 60.000 vluchten en daarmee rond de 10 miljoen reizigers inleveren om binnen de geluidsgrenzen te blijven.||https://www.parool.nl/nederland/schiphol-kan-problemen-niet-oplossen-grote-rijen-en-geannuleerde-vluchten-zijn-nog-lang-niet-voorbij~ba373cad/
2022-08-02||Burak Yilmaz in Sittard? Geen grap, wel een wonder||Fortuna was vorige maand voor even wereldnieuws. Vol trots kondigde de Limburgse eredivisieclub op de eigen website de komst aan van Burak Yilmaz. Dé Burak Yilmaz. De spits die in zijn carrière 228 goals in 416 competitiewedstrijden maakte en in zijn vaderland onder meer uitkwam voor de grootmachten Besiktas, Fenerbahçe en Galatasaray. Die met zestien competitiedoelpunten in 2021 zo belangrijk was in het behalen van de Franse titel met Lille OSC. En die met zijn 31 goals in 77 interlands alleen de Turkse icoon Hakan Sükür (51 goals) voor zich moet dulden. Yilmaz staat de komende vijf seizoenen onder contract bij Fortuna, waarvan de eerste twee seizoenen als speler. Want hij is met zijn 37 jaar niet meer de jongste. “De club is ambitieus en ik wil de komende seizoenen met mijn ervaring daarin een bijdrage leveren,” zei Yilmaz glimlachend bij zijn presentatie. Een wonderlijke transfer is het, de wonderlijkste tot nu toe deze zomer. De transfer heeft veel losgemaakt in Sittard en omstreken. Er zijn nu al bijna 1500 seizoenkaarten meer verkocht dan een jaar geleden. Sponsors staan te dringen om aan te sluiten. Het is niet alleen de aanwezigheid van Yilmaz die de verwachtingen opschroeft. De club is er tevens in geslaagd verdediger Rodrigo Guth van Atalanta Bergamo los te weken. Voor hem telde Fortuna ruim een miljoen euro neer. Ook Inigo Córdoba, vorig seizoen de revelatie van Go Ahead Eagles, is aangetrokken. En publiekslieveling Mats Seuntjens is gebleven. Dankzij Isitan Gün en Atilla Aytekin, twee vermogende Turkse financiers, is de spelersbegroting opgeschroefd naar zeven miljoen euro. Er zijn eredivisieclubs uit de middenmoot en de subtop die het met een paar miljoen minder moeten doen. Yilmaz heeft van Gün de toezegging gekregen dat hij na zijn actieve loopbaan aan zijn trainersloopbaan mag beginnen in Limburg. Het aantrekken van Yilmaz moet de succesvolle toekomst van Fortuna waarborgen. De ploeg van de jonge trainer Sjors Ultee voetbalt nu vier seizoenen in de eredivisie, maar de publieke belangstelling valt tegen. Het stadion (capaciteit 12.500) is zelden vol. In een gebied waarin veel mensen met Turkse roots wonen, moet Yilmaz voor een grotere aantrekkingskracht zorgen. Er is geen speler die het Nederlands elftal vaker pijn heeft gedaan dan de nieuwe aanvalsleider van Fortuna. Yilmaz scoorde in zijn loopbaan vijf keer tegen Oranje – meer dan Cristiano Ronaldo (4) en de Tsjechische reus Jan Koller (4). In de laatste confrontatie met Oranje, vijftien maanden geleden, maakte de Turkse spits een hattrick, en hij bezorgde Nederland daarmee een valse start (4-2) in de WK-kwalificatie. Pierre van Hooijdonk, zelf twee seizoenen spits van Fenerbahçe, gaf ooit een heldere analyse over Yilmaz: “Hij leeft voor het maken van goals, is enorm doelgericht en nergens bang voor. Zoals de Engelsen het zeggen:‘He goes where it hurts.’ Bij een voorzet durft hij overal zijn kop voor te steken, zolang het hem maar een doelpunt kan opleveren.” Geen wonder dat heel Sittard reikhalzend naar de seizoenouverture uitkijkt. Hoewel het meespelen van Yilmaz in die eerste wedstrijd tegen Ajax nog lang niet zeker is. De aanvaller kampt met een conditionele achterstand en vreest dat het duel met de landskampioen te vroeg komt. “Ik ben er nog niet klaar voor als ik eerlijk ben. Ik heb drie of vier keer met de ploeg getraind.” Yilmaz maakte afgelopen zaterdag tegen VVV wel zijn eerste minuten voor zijn nieuwe club, maar dat was vooral om de supporters op de open dag zijn respect te tonen. Voor trainer Ultee is het afwachten of hij dit weekend tegen kampioen Ajax een beroep kan doen op Yilmaz. “Je kunt nog geen anderhalf uur van Burak verwachten. Wat ik wel kan verwachten, is lastig te zeggen. We zullen moeten kiezen: hem aan het begin van de wedstrijd laten spelen, of pas aan het einde, als invaller. Allebei gaat niet lukken.”||https://www.parool.nl/sport/burak-yilmaz-in-sittard-geen-grap-wel-een-wonder~b190c71f/
2022-08-02||Grootse plannen, nu het geld nog: gaat er eindelijk gebouwd worden naast Paradiso?||Het is misschien wel het enige bouwperceel in Nederland met een eigen Twitteraccount: het landje naast Paradiso. Sinds de oplevering van het voormalige kerkgebouw in 1880 staat het stuk grond ernaast leeg. De kerk transformeerde na een kraak in 1967 tot een club, werd vervolgens door buurtbewoners van de sloop gered en groeide uit tot een van de beste concertzalen van Nederland. The Rolling Stones, Prince, Nirvana en Lady Gaga: bijna alle grootheden uit de muziekgeschiedenis stonden er in ruim 50 jaar op het podium. Een ding bleef altijd hetzelfde: het terrein naast de poptempel – 698 vierkante meter groot – lag braak. Niet dat er geen plannen werden gemaakt voor dit zeldzame stukje vrijliggend bouwterrein in het centrum van de stad: een hotel, crèche, moestuin, dependance van het tegenovergelegen Barlaeus Gymnasium, een kas om eten te verbouwen; geen van de ideeën haalde het. Het terrein is een kapitaal waard, maar niet onomstreden. In 2000 werd het perceel voor 1,9 miljoen euro aangekocht door vastgoedhandelaren Willem Endstra en zijn toenmalige zakenpartner Klaas Hummel. Eerstgenoemde werd enkele jaren later geliquideerd in opdracht van Willem Holleeder, waarna Hummel het stuk grond in 2006 losweekte van de erven van Endstra. Hummel had grootse ideeën voor het terrein, maar stuitte op weerstand van de gemeente, omdat hij vanwege zijn connecties met Endstra niet door de Bibob-check heenkwam. Vervolgens gooide de kredietcrisis roet in het eten. Een plan uit 2018 voor de bouw van kantoren en vier appartementen haalde het uiteindelijk ook niet. Toch stond er in 2019, na 139 jaar zonder bebouwing, ineens een huis op het perceel. Het Nail house, zoals het kunstwerk heet, bleek geplaatst door kunstenaar Leonard van Munster uit protest tegen het kunstbeleid van de gemeente; het staat er nog steeds. Paradisodirecteur Geert van Itallie kondigde maandag in NRC aan de grond gekocht te hebben voor 3,5 miljoen euro. Het ‘borrelt van de ideeën’ voor het terrein, zei hij. De verworven grond moet namelijk een ‘essentiële’ rol gaan spelen in de grootschalige renovatie- en nieuwbouwplannen van Paradiso. Op het gebied van geluiddichtheid, duurzaamheid en ruimte voor publieksstromen schiet het oude kerkgebouw namelijk flink tekort. Vorige maand werd al bekend dat Paradiso de voormalige ondergrondse fietsenstalling naast het poppodium waarschijnlijk bij het gebouw mag trekken. Een ondergrondse nachtclub wordt die niet, wel kan de ruimte dienen als doorgang om de overlast bij omwonenden van luidruchtige bezoekersstromen ’s nachts te verminderen. Van Itallie hoopt door de aankoop van de grond de muren van Paradiso niet te hoeven isoleren, een ingreep die ten koste zou gaan van de zaalruimte. In plaats daarvan zou hij een glazen ombouw om het pand willen plaatsen om geluidsoverlast te verminderen. Op het nieuwe perceel moet bovendien een nieuwe pand van vijf verdiepingen verrijzen waar Paradiso’s kantoren, technische faciliteiten, een garderobe en expositieruimte in komen; zo komt er meer ruimte voor bezoekers in de concertzaal zelf. Aan ideeën dus geen gebrek, aan geld op dit moment nog wel. De kavel is voor 3,5 miljoen euro aangekocht en door hypotheekverstrekker Rabobank en verkoper Hummel aan Paradiso ‘gegund’, aldus marketingmanager Jurry Oortwijn. Een onderpand heeft Paradiso niet, de concertzaal wordt gehuurd van de gemeente en de kosten voor onderhoud en verbouwing komen voor rekening van de huurder, Paradiso dus. De kosten voor de renovatie, verbouwing en nieuwbouw op het perceel worden door Paradiso geschat op zo'n 30 miljoen euro. Hoe dat bedrag precies opgehoest moet worden is nog niet duidelijk: de concertzaal wil donateurs werven, maar mikt ook op fondsen en een mogelijke bijdrage van de gemeente. De Kunstraad, die de gemeente over kunstsubsidies adviseert, noemde Paradiso al enkele maanden geleden in de Culturele Investeringsrekening. Volgens de Kunstraad is Paradiso een ‘internationaal en lokaal (nacht)podium’ dat met ‘gebreken’ kampt. ‘Tegelijkertijd is aan weerszijden van het gebouw de mogelijkheid tot uitbreiding,’ aldus de Kunstraad. ‘Door zowel te verbouwen als te vergroten kan de poptempel ook op de lange termijn bijdragen aan het behoud van de hoogwaardige nacht- en popcultuur in Amsterdam.’ Om op de kavel te mogen bouwen hoeft niet van het huidige bestemmingsplan afgeweken te worden. Er mag gebouwd worden tot een hoogte van 18,5 meter, dat is vergelijkbaar met omliggende panden. Een woordvoerder van wethouder Touria Meliani (Cultuur) laat weten bekend te zijn met de bouwplannen van Paradiso. “Maar we weten ook dat die nog uitgewerkt, getekend, begroot en gefinancierd moeten worden,” aldus de woordvoerder. Tot die tijd wil Paradiso alvast tijdelijke kantoorruimte bouwen op het aangekochte stuk grond en daarmee ook ‘een geluidswal’ creëren om overlast voor de buren te verminderen. Het blauwe huisje hoeft daar voorlopig nog niet voor te wijken, aldus Oortwijn.||https://www.parool.nl/amsterdam/grootse-plannen-nu-het-geld-nog-gaat-er-eindelijk-gebouwd-worden-naast-paradiso~b11f3e6f/
2022-08-02||Wereld kijkt gespannen toe: Pelosi op dit moment in Taiwan ||Pelosi is in Azië om de banden met bondgenoten in de regio aan te halen. Taiwan stond niet op het officiële reisschema, maar toch heeft zij die omstreden bestemming nu aan haar programma toegevoegd. Gevreesd wordt voor hoogoplopende spanningen tussen de VS en China. Pelosi is de eerste hooggeplaatste Amerikaanse politicus die in ruim 25 jaar het eiland bezoekt. Een van haar voorgangers - Newt Gingrich - bezocht Taiwan voor het laatst in 1997. De Chinese minister van Buitenlandse Zaken - Wang Yi - zei eerder al dat ‘het verraad van Washington over de Taiwanese kwestie zijn nationale geloofwaardigheid ondermijnt'. “Sommige Amerikaanse politici spelen met vuur over de kwestie Taiwan”, aldus Wang in een verklaring. “Dit zal zeker geen goede uitkomst hebben...de ontmaskering van Amerika’s pestgezicht toont het opnieuw als ‘s werelds grootste saboteur van vrede.” Rusland steunt China in deze en liet eerder vandaag bij monde van het Kremlin al weten dat alles rondom deze Azië-trip en het bezoek aan Taiwan ‘pure provocatie’ is. Het Russische ministerie van Buitenlandse Zaken noemt de VS een ‘staatsprovocateur’ en zegt China te steunen in zijn ‘Eén-China Principe’ en is ‘tegen elke vorm van onafhankelijkheid’ van Taiwan dat sinds de oorlog in 1949 gescheiden is van China. De VS erkennen Taiwan diplomatiek niet, maar hebben informele banden met het eiland. Een bezoek van Nancy Pelosi geeft de onafhankelijkheid van Taiwan internationale legitimiteit. President Biden wilde liever dat Pelosi niet zou gaan. Hij verwees naar de Amerikaanse legerleiding, die het bezoek ‘geen goed idee’ vindt. Maar Pelosi zette dus toch door. Ze heeft het in haar lange politieke carrière vaak aan de stok gehad met de Chinese autoriteiten. In 1991 bracht ze al een spandoek naar het Tiananmenplein in Peking om slachtoffers te herdenken van de studentenopstand die twee jaar daarvoor bloedig werd neergeslagen. Pelosi's trip begon deze week in Singapore en Maleisië. Later reist de voorzitter van het Amerikaanse Huis van Afgevaardigden ook nog naar Japan en Zuid-Korea.||https://www.parool.nl/wereld/wereld-kijkt-gespannen-toe-pelosi-op-dit-moment-in-taiwan~b07ea43e/
2022-08-02||Indonesisch eethuis Miko haalt Jakarta naar Zeeburgereiland||“Wat ruikt dat lekker, neem je ook bestellingen aan?” vroegen mensen als Michel Purba (36) aan het koken was. Hij blufte van wel en zo ontstond jaren geleden een cateringbedrijf vanuit huis, onder zijn bijnaam Miko. Zijn vriendin moest Purba een duw in de rug geven om een eethuisje te beginnen toen een pand aan de Rie Mastenbroekstraat vrijkwam. “In de Indonesische cultuur zijn we humble en durven niet zo snel,” zegt hij. Voor het interieur haalde Purba wel alles uit de kast: felroze muren met zacht oranje banken, geïnspireerd door het huis van zijn grootouders op Sumatra. Een foto van de woning hangt aan de muur. De meeste toko’s serveren rijsttafels uit bakken met ingrediënten in vitrines. “De rijsttafel is gebaseerd op een Indonesisch eetritueel, maar is door de Nederlanders meegenomen en daardoor niet authentiek,” zegt Purba. Hij gaat daarom voor een plateservice met een wisselend menu, uiteenlopend van nasi en bami goreng in de varianten kip (€14,50), zeevruchten (€15,50) en vegetarisch (€13), tot de kokossoep soto betawi met rundvlees (€10,50). Met zijn familiegerechten wil Purba een huiselijke sfeer creëren en zo dicht mogelijk bij de oorspronkelijke gerechten blijven. “Iedereen is inmiddels de wereld rondgereisd dus ze kennen de Indonesische smaken.” In 2020 liep Purba mee met koks van traditionele Indonesische streetfoodkraampjes op Bali, Ambon en in Jakarta. “Het voelde voor mij als de film American Gangster met Denzel Washington. We gingen echt terug naar de bron.” De Indonesische keuken kun je volgens Purba niet leren. Hij kookt dan ook nooit met ‘een eetlepel zout’, alles is puur op gevoel en met liefde. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/indonesisch-eethuis-miko-haalt-jakarta-naar-zeeburgereiland~b55423f2/
2022-08-02||10 onder €10: bij welke restaurants kun je nog goedkoop uit eten in Amsterdam?||Al dertig jaar een begrip in de Westerparkbuurt: eetcafé De Oude Schaeper, voorheen Café Schaper, op de Tweede Hugo de Grootstraat. Het is een bruine kroeg met industriële invloeden, alle Ajaxwedstrijden zijn er live op groot scherm te volgen en er is geregeld een pubquiz. Wie stevige trek heeft, kan er terecht voor een kipsaté met friet en salade (€9,50) of flamkuchen (€7,20). Kom je op maandag of donderdag? Dan kun je ook aanschuiven voor de wekelijks wisselende daghap van €9,50. Tweede Hugo de Grootstraat 19 In hartje Amsterdam vind je ’Skek. Al veertien jaar is het cultureel eetcafé onder studenten een begrip en runt de doelgroep het volledig zelf. Behalve muziekoptredens en exposities bezoeken, kun je er ook eten. Zo serveren ze onder meer een vegetarische Spaans-Marokkaanse tortilla met aardappel en ei (€6,50). Voor een frisse maaltijd kun je kiezen voor een venkelsinaasappelsalade (€6). Ook veganisten kunnen bij ’Skek terecht, voor een Siciliaanse auberginestoof met courgette (€7). Zeedijk 4-8 Eetcafé De Avonden (Oost) Eetcafé De Avonden op de Middenweg in Oost wil graag de huiskamer van de stad zijn en is ook voor groepen af te huren. Op het menu vind je verschillende vlees- en visgerechten. Geserveerd met frietjes en salade, eet je er voor een tientje een halve kip. Wie kip liever combineert met pesto, kiest voor de pasta pesto (€10). Niet alles is even goedkoop; de pasta’s wel, zoals de pasta bolognese (€10). Middenweg 398 In Bos en Lommer vind je aan de Admiraal de Ruijterweg familierestaurant Loving Hut Vegan House. Het is een wereldwijde keten, maar elke locatie heeft een eigen identiteit. In West resulteert dat in een vegan restaurant in Aziatische stijl, met de slogan ‘be vegan & make peace’. Onder een tientje kun je er terecht voor een bami- of nasimaaltijd (€9,50). Maar ook voor de Lovely Hut Burger (€8,50) van sojabonen of de Smokey BBQ Burger (€8,50) met vegan bacon. Admiraal de Ruijterweg 334h Het Chinees-Surinaamse eethuis Kam Yin begon in 1980 op de Zeedijk en heeft inmiddels een tweede vestiging in de Amsterdamse Poort. Op beide locaties kun je zowel afhalen als ter plekke dineren. In het restaurant aan het Bijlmerplein eet je diverse noedelsoepen (vega, vlees of vis) variërend in prijs van 8 tot 9,50 euro. Er is ook een riant aanbod van Surinaamse rijstschotels voor, of onder een tientje, zoals de rijst met moksimeti speciaal (€9,50) of rijst met pom uit de oven (€10). Voorkeur voor een Chinese maaltijd met vis? Voor 10 euro heb je een gerecht met noedels en garnalen. Bijlmerplein 525 en Warmoesstraat 6 Bij Eetcafé Oceaan in Oost krijg je door de boten en het water aan de Borneokade het gevoel op vakantie te zijn. Op de menukaart staan verschillende Libanese broodpizza’s, die allemaal onder de tien euro zijn en goed vullen. Zo kun je proeven van een BBQ-pizza met kip, huisgemaakte barbecuesaus, jalapeño’s, mozzarella en rucola (€10) of een pizza met spek, zure room, ui, bieslook en mozzarella (€8,50). Binnen kun je poolen en darten, en op zondagmiddag is er vaak livemuziek. R.J.H. Fortuynplein 29 Wie van pizza en spaghetti houdt kan terecht bij Il Palio, in de buurt van het Leidseplein. Hier vind je veel gerechten onder de 10 euro. De naam verwijst naar de beroemde paardenrace die sinds 750 jaar geleden wordt gehouden midden in het centrum van het Toscaanse Siena. Bij Il Palio heb je een simpele pizza margherita voor €5,90; groots uitpakken met een zeevruchtenpizza kost je €9. Ook staan er spaghetti’s op de menukaart, zoals spaghetti ai funghi met geraspte kaas in roomsaus: €8,25. Leidsekruisstraat 23 Op vijf minuten lopen van de pont vind je aan de Buiksloterweg Café ONS. Je kunt er terecht voor lunch en diner. Op het grote terras zit je bij mooi weer volop in de zon. Voor minder dan een tientje serveren ze verschillende ‘wannabe’ pizza’s. Hoewel de naam anders doet vermoeden, zijn dit gewoon lekkere pizza’s voor 8 euro. Zo is er de vegetarische variant met met geitenkaas en spinazie, maar zijn er ook pizza’s met vlees. Meer trek in vis? Kies dan voor de ‘wannabe’ pizza met tonijn en jalapeño’s. Buiksloterweg 27 9. Annavilaas (Zuid) Bij restaurant Annavilaas in De Pijp serveren ze authentieke vegetarische gerechten uit Zuid-India. Op de menukaart kun je bijvoorbeeld kiezen voor vegetarische kothu parotta met ui, flatbread, tomaat en een assortiment aan kruiden (€9). Ook hebben ze elke dag een ander dagmenu. Op maandag is dat bijvoorbeeld gestoomde rijst met Indiase kruiden en citroen (€7,50). Van Woustraat 117-119 Restaurant Amoi in Oud-West serveert traditionele Indonesische gerechten, die de gasten een nostalgisch gevoel zouden moeten geven. Proef sajoer lodeh, een gerecht op basis van gemengde groenten in een licht pittige kokossaus (€10) of laat je verrassen door sambal tempeh buncis met knapperige gewokte sperziebonen, knoflook en rode peper (€9). Kinkerstraat 53A||https://www.parool.nl/ps/10-onder-10-bij-welke-restaurants-kun-je-nog-goedkoop-uit-eten-in-amsterdam~bd14165ec/
2022-08-02||Standing Stone, een twee miljard jaar oude steen op doorreis||Aan het begin van de Overtoom staat een enorme steen op een zwarte granieten sokkel. Op die sokkel staat in gouden kapitalen: ‘Standing Stone 1989 –’, daaronder iets kleiner: ‘Pink’. Het is een tekst waar je alle kanten mee op kunt: Wat betekent dat liggende streepje? Wie of wat was Pink? Is hij/zij dood? De informatietegel is ook niet heel verhelderend, maar daar valt in ieder geval uit op te maken dat Standing Stone de titel van het werk is, Pink de kunstenaar en dat het gevaarte er staat sinds 1989. Verder word je er niet heel veel wijzer van: ‘PINK is de kunstenaarsnaam van Helen Scheerder. Ze studeerde drama aan het conservatorium in Brussel en acteerde in diverse theater- en televisieproducties. Ze was mede-oprichter van The Mass Moving Project in Brussel (1968-71). Vanaf de jaren tachtig betrok ze haar man en dochter in haar performancekunst waarbij ze het gezin isoleerde uit de gebruikelijke context waardoor het publiek voyeur werd.’ Enfin. PINK de Thierry, in 1943 in Haarlem geboren als Helena Scheerder, maakte in de jaren tachtig – lang voordat social media en realityshows zoals Big Brother van het alledaagse een spektakel maakten – furore met performances waarmee ze de grens tussen privé en het publieke domein onderzocht. Die performances voerde ze doorgaans uit onder de noemer MWC, kort voor Man Woman Child. Die man is haar partner Donald Louw, alias Dr De Koning, de vrouw is zijzelf, en het kind is hun dochter Sara. Standing Stone – Portret van Holland is een performanceproject uit 1989. De bijna twee miljard jaar oude rots (een rode Vaxjö graniet, om precies te zijn) die in de ijstijd, ongeveer 150.000 jaar geleden, vanuit het zuidoosten van Zweden in Drenthe belandde, werd op instigatie van Pink naar de Overtoom vervoerd. Daar werd hij ter hoogte van nummer 16 – waar de kunstenaar destijds atelier hield – even op een speciaal vervaardigde sokkel geplaatst. De volgende dag gingen MCW en de kei op reis, de bijna 3 ton wegende kei op een oplegger, MCW stapvoets erachteraan. Na een tussenstop in het Frans Hals Museum (de zwerfkei werd ’s nachts in de hal geparkeerd) werd de steen bij Zandvoort in de branding van de Noordzee gekieperd. Man, vrouw en kind zijn vervolgens op de steen geklommen en gefotografeerd. De foto bevindt zich in de collectie van Museum Helmond. De steen is na het maken van de foto teruggebracht naar de Overtoom. In maart 1996 stelde het Amsterdams Fonds voor de Kunst dat het werk moest verdwijnen, omdat het slechts tijdelijk zou zijn, voor zolang het project duurde. Het staat er nog steeds. Pink en Louw zouden de sokkel graag van een QR-code voorzien, zodat voorbijgangers direct kunnen zien wat Standing Stone was, is en wordt. Het werk blijft immers in beweging. Volgend jaar zomer organiseert het Frans Hals Museum de eerste overzichtstentoonstelling van PINK, waarvoor de steen tijdelijk naar Haarlem wordt verplaatst. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/standing-stone-een-twee-miljard-jaar-oude-steen-op-doorreis~bbc5ad2e/
2022-08-02||Vastlijmen aan een kunstwerk? Ik zou mezelf vastlijmen aan Taylor Swift||‘Klimaatactivisten bestormen de kunstwereld.’ Zo luidde de kop boven het stuk in Het Parool waarin een aantal incidenten werden beschreven waarin mensen hun handen hadden vastgelijmd aan bekende kunstwerken in musea in Londen en Florence om aandacht te vragen voor de catastrofe van een opwarmende aarde. Hoewel ik vind dat deze mensen gelijk hebben – het is misdadig hoe laat en hoe weinig er wereldwijd feitelijk wordt gedaan om klimaatverandering nog enigszins te beperken en de gevolgen zijn catastrofaal – vraag ik me toch een beetje af hoe goed deze activisten de kunstwereld kennen en of ze de impact van kunst eigenlijk wel begrijpen. Met name voelde ik mijn rechterwenkbrauw flink omhoog trekken toen ik las dat een van de aan kunst vastgeplakten, ‘Caspar Hughes’, stelde ‘dat hij het schokkend vindt dat we weinig kunst zien die onze verslaving en consumptie van fossiele brandstoffen weerspiegelt’ en dat hij denkt ‘dat veel kunstenaars, net als het publiek, zich niet bewust zijn van hoe ernstig de situatie is’. Niet om het een of ander, want wat ik nu opschrijf is toch ook een beetje ter verdediging van mijn eigen sector, maar júíst in de kunsten worden de belangrijkste verhalen verteld en wordt de impact van vervuiling en klimaatverandering (et cetera) invoelbaar gemaakt en juist dáár komt voor veel bedrijven en beleidsmakers inspiratie vandaan om wél actie te ondernemen. Denk aan de recente film Don’t look up, het werk van Esther Kokmeijer, The Yes-Men, het initiatief The Turn Club van Merlijn Twaalfhoven, de staaapels geschreven literatuur (dit is een random greep uit wat me nu als eerste te binnen schiet) en nog duizenden voorbeelden van hedendaagse kunstvormen. Verder zegt deze zelfde Caspar: “Stel je voor welke impact het kan hebben als artistieke en culturele instellingen besluiten hun deuren te sluiten totdat onze regeringen beseffen waar ze mee bezig zijn.” Nou... nu is de situatie natuurlijk niet in elk land hetzelfde geweest, maar als ik deze stelling van culturele instellingen die hun deuren sluiten even op onze Nederlandse bodem plak: dit was nog maar zeer kort geleden de feitelijke situatie. En niet omdat de kunstsector dat wilde, maar omdat het de kunsten door onze overheid (lees: Mark en Hugo) was opgelegd. Alle musea, theaters et cetera werden grotendeels onnodig gesloten gehouden tijdens de pandemie. Waar je, als je zou willen, in zou kunnen lezen dat het in tijden van nood niet door iedereen gewaardeerd wordt dat kunstenaars spiegels voorhouden ter toning van de tijdsgeest. Terwijl de kunsten júíst de plek zijn waar inzichten, en daarmee oplossingen, vandaan komen. Dus, als ik mezelf ergens effectief aan vast zou lijmen, zou ik kiezen voor een vrachtwagen vol varkens op weg naar de slacht. Een chartervliegtuig op Eindhoven Airport. Of gewoon, aan Taylor Swift. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/vastlijmen-aan-een-kunstwerk-ik-zou-mezelf-vastlijmen-aan-taylor-swift~bbb805cd/
2022-08-02||Hans Kemmink (1947-2022): een impulsieve avonturier die barstte van de energie||Twee jaar geleden werd er longkanker met uitzaaiingen ontdekt, 35 chemobehandelingen volgden. Drie weken geleden maakte de familie een laatste tripje naar Depot Boijmans Van Beuningen in Rotterdam, afgesloten met een lunch op het dak. Stilzitten was niks voor de energieke Kemmink, die 75 is geworden. Om met zijn geliefde toy-foxterriër Mo toch nog rondjes Vondelpark te kunnen blijven lopen, kocht hij een rollator. Puck Kroon: “Daar had hij een hekel aan, hij is naarstig op zoek geweest naar een designexemplaar.” Ze hadden onderling een fantastische dynamiek. Puck ging naar schilderles, Hans tenniste, verder deden ze alles samen, 53 jaar lang. Kroon was de gediplomeerde vakvrouw met jarenlange ervaring op een Rotterdams couture-atelier, Kemmink was in het begin nog de fotograaf die voor trouwreportages rondreed op zijn Solex. Omdat ze niet veel geld hadden zochten ze naar creatieve oplossingen: jasjes van stropdassenstof bijvoorbeeld. Met de etalages werd flink uitgepakt, klanten fietsten er zelfs voor om. In 1967 openden ze hun eerste boetiek in Den Haag. Hans schilderde ’m knalpaars en timmerde een podium in bloemvorm. Later volgden Rotterdam en Amsterdam. Artiesten vonden in hun winkel aan het Rokin een walhalla aan uitgesproken en gedurfde kleren, van Jean Paul Gaultier, Azzedine Alaïa, jonge Nederlandse ontwerpers en het eigen label. Bewaren deden ze niet, maar hun grote schare fans des te meer. Voor de overzichtsexpositie Puck & Hans: Couture Locale in 2017 in het Amsterdam Museum leverde een oproep op Facebook zeshonderd kledingstukken op in bruikleen. Daarvoor moesten ze vaak praten als Brugman, zei Kemmink destijds. “Veel mensen realiseerden zich pas later dat ze het kledingstuk maanden kwijt waren, stonden op de stoep en wilden het weer terug. Man, man, taferélen. Ik heb nog net niet aan jassen staan trekken.” In 1998 stopten ze met de winkel, geen zin meer in. Kroon begon een studie kunstgeschiedenis en ze kochten een ruïne in Umbrië, die ze na verbouwing weer verkochten. Ook werd er veel gereisd, onder meer per cruiseschip naar Antarctica. Zijn onophoudelijke ideeënstroom maakte Kemmink uniek. Zijn dochter, fotograaf Carmen Kemmink: “Mijn vader was heel speels en hield van avontuur. Als er op reis in India of Nepal een vrachtwagen met dertig mensen voorbijkwam, dan sprongen wij er ook op – we zagen wel waar we uitkwamen. Alsof hij altijd wist waar het feestje was, belandden we continu op de meest bizarre plekken tussen de locals. Op een voodoofeest op Haïti, bij illegale hanengevechten op Cuba, waar we gearresteerd werden omdat ik een fotoshoot deed bij een muurschildering van Che Guevara. Onze energie en nieuwsgierigheid én papa’s charismatische verschijning werkten blijkbaar als een magneet.” Kleindochter Lola (18) noemt Kemmink haar beste vriend. “We waren heel close, opa was zelf ook nog een beetje een kind. Hij genoot erg van het leven en wilde graag dat iedereen kon meegenieten. Opa maakte altijd vakantiefilmpjes, daar begon mijn interesse in film mee. Ik lijk best veel op hem.” Hoe nu verder zonder hem? Kroon: “Daar probeer ik nog niet aan te denken, we zijn nu vooral bezig om hem een prachtig afscheid te geven. Met vrienden zijn we daar dag en nacht mee bezig. Kunstenaar Niels Shoe Meulman beschilderde de kist. ‘Voor altijd samen’, staat erop in calligraffiti.” Carmen Kemmink: “Wij woonden vroeger beneden, de huurder is met vakantie en we mochten papa daar in de mooie spiegelzaal balsemen en opbaren. Mama en ik hebben hem samen aangekleed. Ook nu is Hans nog prachtig in een wit smokingachtig pak van Francisco van Benthum met doorgeputte revers, lichtgrijs overhemd en een tijgerstrikje van Dries van Noten. Er staat onder meer een vitrine vol foto’s en herinneringen, inclusief zijn ridderorde. Het is zó mooi geworden, dat ik het heel jammer vind dat mijn vader het niet kan zien. Dat zei hij ook toen we de plannen maakten: “Wow, wat wordt het mooi, ik wou dat ik erbij was.” Donderdag is er een wake, de uitvaart is maandag in kleine kring op Zorgvlied.||https://www.parool.nl/nederland/hans-kemmink-1947-2022-een-impulsieve-avonturier-die-barstte-van-de-energie~b5707fe3/
2022-08-02||Workshops over creatief verzet in het Tropenmuseum||Het Tropenmuseum, het museum over wereldculturen in één van de mooiste museumgebouwen van Nederland, in het hart van Amsterdam, biedt een omvangrijke vaste collectie met verhalen over universele menselijke thema’s zoals rouwen, vieren, versieren, bidden of vechten. Alles in het Tropenmuseum maakt nieuwsgierig naar de enorme culturele diversiteit die de wereld rijk is. Het is dé plek om te ontdekken dat we allemaal, op enkele verschillen na, hetzelfde zijn: mensen. Deze zomer kun je in de imposante centrale Lichthal doorlopend jouw persoonlijke statement laten zetten op een button, label of affiche, in de speciale MAAK JE DRUK maakplaats, een ontwerp van kunstenaar Kevin van Braak samen met Framer Framed. Op zoek naar nog meer creatieve inspiratie? Iedere zondag en woensdag kun je in de maakplaats aan de slag tijdens een serie bijzondere Maak je druk! workshops (vanaf acht jaar) rondom het thema creatief verzet. De workshops zijn geïnspireerd op de tentoonstelling Onze koloniale erfenis, die aantoont dat creatief verzet helpt. Tijdens de workshops, gegeven door uiteenlopende, jonge kunstenaars, zoals Baby Reni, Kevin van Braak, Roxane Mbanga, AiRich en Max Kisman, word je aangespoord om na te denken over waar jij voor staat en waar je tegen op wilt staan. Vervolgens ga je zelf aan de slag, met allemaal verschillende materialen. Maak bijvoorbeeld een sjaal samen met de Vietnamees-Nederlandse modeontwerpster Baby Reni, die bekend staat om haar sjaals met veel felle kleuren, met daarin verstopte boodschappen over identiteit en solidariteit. Of ontwerp een affiche voor het Tropenmuseum samen met kunstenaar en verhalenverteller Pris Roos, die via haar werk de verhalen van echte mensen en de straat naar voren laat komen. Ze Zo laat ze je nadenken over wie of wat je op een straatwaardige poster zou willen zien en welk verhaal je ermee wilt vertellen. Nieuwsgierig geworden naar wat je deze zomer allemaal kunt doen in het Tropenmuseum? Het programma loopt t/m 28 augustus. Bestel hier je tickets (2 euro voor de workshops excl. museumtoegang) of bekijk het complete programma op tropenmuseum.nl/zomervakantie||https://www.parool.nl/nieuws/workshops-over-creatief-verzet-in-het-tropenmuseum~be3631fa/
2022-08-02||Amsterdamse dakloze weer thuis dankzij Housing First||“Ik was een van de eersten die een woning kreeg via Housing First”, vertelt André Kelders in zijn woning in Bos en Lommer. Nu, bijna tien jaar later, woont hij er nog steeds. “Ik ben hier vlakbij opgegroeid. Mijn vader was jarenlang voorzitter van de speeltuin in Westerpark. Dus ik kende de buurt en veel mensen. Ik ben bijvoorbeeld scheidsrechter geweest. Dus als ik naar DWS ga, is het: ‘Hé, scheids, kom je weer eens kijken?’. Zo hoef ik nooit te betalen”, glundert Kelders. Kelders denkt dat de buren in het begin een beetje aan hem moesten wennen. Maar het gaat hartstikke goed. “Weet je hoe dat komt? Het is heel simpel, gewoon praten. Je mond opendoen als je iemand tegenkomt op straat. Goedemorgen, goedemiddag. Hoe gaat het met jou? Ik praat met iedereen. Een kusje op het hart kost helemaal niks. En iedereen vindt dat prettig”, weet Kelders uit ervaring. De Amsterdammer is weer thuis. Hij wordt hierin begeleid door de stichting HVO-Querido. Housing First is één van de kennisgebieden van de organisatie. Bij Housing First gaat het zeker niet om housing only, HVO-Querido is geen woningbouwvereniging. De stichting is er om mensen in een kwetsbare situatie te helpen. Het gaat daarbij vooral om ondersteuning en het verlenen van de juiste hulp. “In elke buurt zit wel een aso, maar hier wonen allemaal lieve mensen”, zegt Kelders. “Ik voel me sowieso gelijk aan iedereen. Niemand is minder of beter dan een ander. In de marine heb je rangen, hier niet.” Kelders vindt dat hij geluk heeft gehad met de beste begeleider allertijden. “Karin is echt een superwijf. Ik kan alles tegen haar zeggen. Alleen onfatsoenlijke dingen zeg ik niet. Omgekeerd zegt zij ook alles tegen mij. Samen zijn wij een fantastisch team: zij heel rustig, ik superdruk”, vervolgt de Amsterdammer. Hij weet het natuurlijk wel, maar het voelt voor hem niet alsof het voor Karin werk is. Het voelt meer als familie, geeft Kelders aan. Deze persoonlijke aanpak is typerend voor HVO-Querido. De stichting gelooft niet in professionele afstand, maar in professionele nabijheid en echt contact. “Het voelt heel dichtbij en vertrouwd. Van Karin leerde ik relativeren. Misschien heeft ze van mij ook wel iets geleerd. Doorzetten, niet opgeven. Misschien. Maar dat moet je aan haar vragen. Ik ga mezelf niet lopen prijzen, ik ben geen haantje, ik ben geen pauw.” Kelders, die ook in de Nederlandse film Dropouts heeft gespeeld, is weer thuis en staat midden in het leven. En dat is precies waar HVO-Querido het voor doet. De stichting voer op 6 augustus mee met de Canal Parade om ook daar uit te dragen waar ze voor staat: dat mensen mogen stralen, zo mooi als ze zelf zijn. Hoe mooi dat kan zijn, blijkt uit verhalen als die van Kelders. Maar zeker ook uit de verhalen van andere daklozen die door Housing First weer plannen maken voor de toekomst.||https://www.parool.nl/nieuws/amsterdamse-dakloze-weer-thuis-dankzij-housing-first~b9e444bd/
2022-08-02||Bij Barcelona worden voetballers onder druk gezet om miljoenen in te leveren zodat ze andere voetballers kunnen betalen||Zestien jaar geleden sloeg Barcelona een aanbod van Qatar Airways af dat voor 125 miljoen vijf jaar lang het shirt van de club wilde kopen. In plaats daarvan ging Barcelona betalen voor shirtreclame, anderhalf miljoen aan Unicef. Wat is er met de reputatie gebeurd van wat ooit ‘meer dan een club’ was? Naar de gallemiezen geholpen door sjoemelaars die voetballers onder druk zetten om miljoenen in te leveren. Waarom? Omdat de sjoemelende bazen andere voetballers kopen die ze niet kunnen betalen. Frenkie de Jong wordt gechanteerd om het salaris van Lewandowski te betalen. Volgend jaar wordt Lewandowski gechanteerd om het salaris van de teruggekeerde Messi te betalen. Dan willen de sjoemelaars Mbappé kopen. Ze laten de spelers balletje-balletje doen. Wie verliest betaalt Mbappé. Barcelona is inderdaad meer dan een club. Het is een organisatie die elders maffia wordt genoemd.||https://www.parool.nl/sport/bij-barcelona-worden-voetballers-onder-druk-gezet-om-miljoenen-in-te-leveren-zodat-ze-andere-voetballers-kunnen-betalen~b94088ae/
2022-08-02||Judith en dochter Emma: ‘Ondanks haar ziekte bleef mijn moeder heel sterk’||“Toen Emma zeven was zijn we vanuit Amsterdam naar Abcoude verhuisd. Ze raakte hier snel gewend, ze speelde veel buiten met de buurtkinderen en dat waren ook haar schoolgenootjes. Na de basisschool ging ze als enige uit haar klas naar de middelbare school in Amsterdam, naar het Montessori Lyceum. Ze wilde heel graag naar Amsterdam, in het diepe gegooid worden in de grote stad. Na de middelbare heeft ze eerst een jaar de bakkersopleiding gedaan. Dat was niet helemaal haar ding en toen heeft ze een omzwaai gemaakt naar het Media College. Bij de opleiding mediavormgeving was ze, in tegenstelling tot op het MLA, echt op haar plek. Dat was fijn om te zien. Emma is iemand die altijd aan anderen denkt. Ze vindt het belangrijk dat mensen niet vergeten worden: als een vriendin van haar jarig is, stuurt ze bijvoorbeeld een cadeautje op. Ook bij mij doet ze dat. Ik heb twee keer kanker gehad. Dat gaat je niet in de koude kleren zitten. Als ze verdriet bij me ziet, doet ze altijd haar best om me op te vrolijken. Dan gaan we samen wat leuks doen. Dat zijn gewoon kleine dingen, zoals naar een film in de bioscoop, maar wel iets waar ik veel steun uit haal. We houden allebei van reizen, en dat mag ook best een beetje avontuurlijk zijn. Dit jaar heeft Emma vier maanden in haar eentje door Azië gereisd. Ik vond dat best spannend, maar we hadden afgesproken dat ze elke dag een appje zou sturen. Op een gegeven moment had ik al twee dagen geen bericht van haar ontvangen. Ik wist in welk hostel ze zat, dus ik heb hen opgebeld. ‘Geen zorgen,’ zeiden zij, ‘met Emma is alles goed.’ Wat bleek: er was zand in haar telefoon gekomen waardoor hij niet werkte. Meestal is het ook wel een goed teken als je niks hoort: dat betekent dat ze te druk is met leuke dingen doen. Het maken van de reis heeft haar uit haar comfortzone gehaald. Ze is altijd al betrokken geweest, maar nu ze gezien heeft hoe sommige mensen leven zou ze het liefst meteen teruggaan om ze te helpen. Op reis had ze weinig spullen, ze leefde uit een koffer. Daardoor werd ze bewust van het feit dat je eigenlijk niet zoveel nodig hebt. Thuis heeft ze natuurlijk een kast vol kleren. Ik was benieuwd of ze daarin terug zou vallen, maar ze zoekt nu regelmatig haar spullen uit om te kijken wat ze niet nodig heeft en ergens anders naartoe kan. Volgend jaar willen we graag samen naar Vancouver, om mijn zus te bezoeken. Ik weet nu al dat dit een leuke reis gaat worden samen.” “Mijn moeder staat altijd voor me klaar. Al sinds ik jong ben, biedt ze altijd een luisterend oor – ze merkt het ook altijd als ik ergens mee zit. Ik kan alles met haar bespreken en dat doe ik ook. Daten bijvoorbeeld is niet iets dat iedereen bespreekt met zijn ouders, maar ik kan daar heel open over zijn. Dat ze altijd zo klaar voor mij staat, veranderde niet toen ze ziek werd. Ik merkte wel dat ze ziek was, maar ze bleef alsnog heel sterk en altijd doorgaan. Ik vond het moeilijk om mijn moeder ziek te zien, maar tegelijkertijd vind ik het ook mooi om te zien hoe ze zich erdoorheen heeft gesleept. Omdat ze voor iedereen zo zorgzaam is, vergeet ze zichzelf soms een beetje. Ze mag zichzelf ook wel eens op de eerst plek zetten. Al merk ik dat, hoe ouder ik word, ik daarin wel steeds meer op haar ga lijken en dat ook vergeet. Toen ik op reis ging, heb ik tegen haar gezegd: ‘Ga af en toe ook iets voor jezelf doen, ontspan.’ Al is het maar dat ze mijn vader een avondje het huis uit schopt zodat ze het huis voor zichzelf heeft, haha. Bij terugkomst vroeg ik of ze dat had gedaan, en het antwoord was natuurlijk nee. We doen graag dingen samen. Als een van ons in de put zit kan het wat kleins zijn, gewoon even een kopje theedrinken samen als afleiding. Ook kijken we graag samen televisie. We kunnen allebei een beetje emotioneel worden van televisie, of het nou Disney is of All You Need Is Love. ‘Zitten ze weer te huilen,’ zegt mijn vader dan. Toen ik begon met afvallen steunde ze mij daar heel actief in en gingen we vaak samen sporten, en tijdens de pandemie wandelden we veel. We hebben ook samen een pottenbakcursus gedaan, dat was erg leuk. Ze raakte meteen gestrest als het niet lukte. Dan zei ze: ‘Ik kan het niet!’ Terwijl, mam, het is gewoon plezier voor ons, we zijn hier juist om het te leren. Toen ik een jaar of 14 was zijn we voor het eerst met z’n tweeën op vakantie geweest, naar Tsjechië. We gaan nog steeds graag samen op reis of weekendjes weg. Als iets op zo’n reisje afwijkt van het plan of tegenvalt, kan ik snel geïrriteerd raken. Zij kan me dan rustig maken en opvrolijken. Toen we samen in Parijs waren, was er een ov-staking. Ik raakte daar geïrriteerd van, want het ging niet zoals we wilden. Ik vind het dan lastig om de positieve kant te zien, mijn moeder kan dat juist wel. We zijn goede reispartners.”||https://www.parool.nl/ps/judith-en-dochter-emma-ondanks-haar-ziekte-bleef-mijn-moeder-heel-sterk~b169ba57/
2022-08-02||Een ruzie over nummerborden? De spanning tussen Servië en Kosovo gaat om veel meer||Etnische Serviërs uit Kosovo hebben dit weekend toegangswegen naar twee grensposten met Servië geblokkeerd. Er werd zelfs geschoten ‘richting de politie’, aldus de politie. Daarbij raakte niemand gewond. Ook zouden passerende Albanezen zijn mishandeld. De Serviërs, die vooral in het noorden van Kosovo wonen (aan de grens met Servië), zijn boos over een nieuwe maatregel die 1 augustus zou ingaan. De regering wil dat zij Servische nummerplaten op hun auto’s vervangen door Kosovaarse. Ook hebben Serviërs die naar Kosovo reizen voortaan een extra document nodig – andersom is dat overigens al het geval. Ja, in feite is dit een nieuw hoofdstuk in een slepende en ingewikkelde kwestie. Servië heeft Kosovo nooit erkend als onafhankelijk land en beschouwt het nog steeds als een eigen provincie. De Serviërs die er nog wonen zijn wat Belgrado betreft officieel nog Servische burgers. Dat betekent onder meer dat ze rondrijden met nummerborden die zijn uitgegeven door de Servische autoriteiten. De Kosovaarse regering wilde vorig jaar dezelfde maatregel doorvoeren als nu, en ook toen leidde dat tot blokkades. Kosovo stuurde speciale politietroepen, Servië liet straaljagers langs de grens vliegen. Als compromis werd toen bedacht dat Serviërs/Kosovaren het staatsembleem op hun nummerbord moesten afplakken (het ‘stickersysteem’) als ze naar Kosovo/Servië reden. Voor de buitenstaander natuurlijk wel. Maar de relatie tussen Servië en Kosovo is uitermate problematisch. Het overgrote deel van de Kosovaarse bevolking (negentig procent van 1,8 miljoen inwoners) bestaat uit etnische Albanezen. Tegelijkertijd beschouwen de Serviërs Kosovo als heilige historische grond. In het Joegoslavië van na de Tweede Wereldoorlog was Kosovo een ‘autonome provincie’ van Servië. Belgrado deed toen echter alles om het almaar sterker wordende Albanese nationalisme te onderdrukken. Na het uiteenvallen van Joegoslavië en de opkomst van Slobodan Milosevic werden de verhoudingen zo mogelijk nog slechter. Het leidde uiteindelijk tot de Kosovo-oorlog van 1998 en 1999, en de Navo-bombardementen op Servië. In 2008 riep Kosovo eenzijdig de onafhankelijkheid uit. Die werd door veel landen erkend (meer dan honderd), maar niet door bijvoorbeeld China, Rusland en Spanje. Die kampen ook met opstandige regio’s. Ook dat is ingewikkeld. Het gaat natuurlijk niet om nummerborden, maar om iets veel diepers. Door het erkennen van Kosovaarse nummerborden erkent Servië ook automatisch het bestaan van een onafhankelijk Kosovo. En dat is op dit moment nog steeds het allergrootste taboe in Servië. De kwestie ligt dus uitermate gevoelig. Dit weekend had de Kosovaarse regering nog een crisisoverleg met de ambassadeurs van de Europese Unie en de Verenigde Staten. Niemand wil een nieuwe oorlog op de Balkan. Er is niet voor niets nog steeds een Navo-missie met op dit moment 3770 soldaten, die de situatie ‘nauwlettend in de gaten houden’ en paraat staan ‘om in te grijpen als de stabiliteit in gevaar komt’. De nummerbordenmaatregel is een maand uitgesteld, waarna de blokkades zijn verwijderd. De EU maant tot kalmte en roept de partijen op tot overleg. Maar in principiële kwesties als deze ligt een compromis doorgaans ver weg.||https://www.parool.nl/wereld/een-ruzie-over-nummerborden-de-spanning-tussen-servie-en-kosovo-gaat-om-veel-meer~bb1b199a3/
2022-08-02||Amsterdams corps opent inschrijvingen en gaat verder met ‘noodbestuur’||Het bestuur van het corps – de Senaat – moet volgens de statuten uit zes personen bestaan om besluiten te kunnen nemen, maar vrijdag is tijdens een algemene ledenvergadering besloten het bestuur dispensatie te verlenen. Het ‘noodbestuur’, dat na het vertrek van twee bestuursleden nog maar vier personen telt, kan daardoor alsnog besluiten nemen. Een van de opgestapte bestuursleden is de vicevoorzitter van het corps, die vrouwen hoeren noemde op het omstreden herendiner tijdens de lustrumviering twee weken geleden. Bestuursvoorzitter Heleen Vos stapte donderdag eveneens op, omdat ze niet langer de verantwoordelijkheid wil blijven dragen voor incidenten en gedrag van leden die haar persoonlijke grens te boven gaan, zo liet ze weten tijdens een besloten bijeenkomst op de sociëteit. Annemijn Oskam, voorheen assessor binnen de Senaat, is aangesteld als de nieuwe bestuursvoorzitter van het corps. Onder leiding van Oskam zijn de inschrijvingen voor nieuwe leden deze dinsdag hervat. Die zouden eigenlijk vorige week woensdag al beginnen, maar werden vanwege de ophef tijdelijk opgeschort. Tot nu dus. Nieuwe leden kunnen zich sinds dinsdag 13.00 uur inschrijven. Voorgaande jaren waren er altijd meer aanmeldingen dan het Amsterdamsch Studenten Corps ASC/AVSV aankon. Het is de vraag of dat dit jaar wederom zo zal zijn. Als er te veel aanmeldingen binnenkomen wordt 4 augustus om plaatsen geloot. De ontgroeningen van de nieuwe leden worden dit jaar sowieso anders aangepakt dan voorgaande jaren, nadat vorig jaar de groentijd voortijdig stil moest worden gelegd omdat zes disputen zich volgens intern onderzoek schuldig hadden gemaakt aan grove mishandeling en vernedering. Voor aspirant-leden is daarom dit jaar geen nachtprogramma en is er geen ruimte meer voor ‘doelloze ontgroeningsactiviteiten’. Daarmee wordt onder andere gedoeld op het onnodig wakker houden van nieuwe leden. Overdag zal er door de vereniging extra toezicht worden gehouden. Vos zei vorig jaar al dat er veel moest veranderen binnen het corps. Maar de ‘drastische cultuuromslag' die ze voor ogen had, heeft zich gezien de misstanden tijdens het lustrumfeest nog niet voorgedaan. Het lustrumfeest, dat van 16 tot 25 juli werd gehouden, was een aaneenschakeling van grensoverschrijdend gedrag, erkende Vos achteraf. Honderden leden hebben geschokt gereageerd op de seksueel intimiderende, vrouwonvriendelijke en respectloze speeches die tijdens het herendiner werden afgestoken. Ook bleek de ‘act’, waarin halfnaakte vrouwen op mannenhoofden bonkten, ingehuurd te zijn door het corps zelf. Het Amsterdamsche Studenten Corps ASC/AVSV doet nog onderzoek naar de misstanden tijdens het lustrumfeest. Het Openbaar Ministerie maakte maandag bekend geen strafrechtelijk onderzoek in te stellen naar de uitspraken die zijn gedaan. Burgemeester Femke Halsema noemde de speech, waarin werd aangekondigd ‘de nekken van vrouwen te zullen breken om hun lul erin te steken’, eerder een oproep tot geweld.||https://www.parool.nl/amsterdam/amsterdams-corps-opent-inschrijvingen-en-gaat-verder-met-noodbestuur~bcb2dafc/
2022-08-02||Spanningen in Bosnië lopen op, Nederland overweegt militairen te sturen||Laatst bestelde Jan Waltmans, sinds een jaar ambassadeur in Bosnië en Herzegovina, een Sarajevsko, het lokale biertje uit Sarajevo. Alleen: hij was niet in Sarajevo, maar nét buiten de hoofdstad, in het Servische deel van het land. En dus zei de ober afgemeten: “Dát verkopen we hier niet.” De anekdote illustreert hoe ogenschijnlijke onschuldige zaken als een lokaal pilsje in dit land al ‘heel gevoelig’ kunnen liggen, zegt Waltmans. “Nog altijd.” Dat heeft alles te maken met de oorlog uit de jaren negentig – 27 jaar geleden – en hoe er, sindsdien, eigenlijk nauwelijks werk wordt gemaakt van échte verzoening. “Dat is zorgelijk.” Vooral rond de herdenking van de genocide in Srebrenica, 11 juli, nemen de spanningen toe. Dit jaar werden op de toegangsweg naar de begraafplaats en herdenkingsplek tientallen zwart-wit foto’s op houten stokjes gezet: de gezichten van Serviërs die in de oorlog omkwamen. Een paar jaar geleden, zegt Waltmans, was er een groot popconcert waar de partner van een veroordeelde oorlogsmisdadiger optrad. “Het verdriet bij alle bevolkingsgroepen is vanzelfsprekend, en in een oorlogssituatie worden aan alle kanten misdrijven gepleegd. Maar als je dit doet op het moment van de herdenking van Srebrenica, is dat een bewuste keuze om de ander pijn te doen. Dat draagt niet bij aan verzoening, over en weer respect tonen voor andermans verdriet.” Bosnië en Herzegovina is een ingewikkeld land. Het komt voort uit voormalig Joegoslavië, dat sinds 1992 na een serie van oorlogen uiteen viel. De Bosnische burgeroorlog werd in 1995 aan de onderhandelingstafel in het Amerikaanse Dayton beëindigd. Daar werd Bosnië en Herzegovina in twee delen opgesplitst: de federatie van Bosnië en Herzegovina, waar vooral Kroaten en Bosnische moslims wonen, en de Servische republiek Republika Srpska (niet te verwarren met Servië). In het land moeten de drie bevolkingsgroepen, ooit vijanden, vreedzaam samen leven. Bij conflicten beslist de internationale Hoge Vertegenwoordiger, nu Duitser Christian Schmidt, als een soort scheidsrechter wat er dan moet gebeuren. Dat is ook wel nodig, want de verdeeldheid is groot. Scholen, bijvoorbeeld, kennen drie versies van geschiedenisles, waarin kinderen te horen krijgen dat vooral de ándere twee bevolkingsgroepen fout waren in de oorlog. “Die ander, zo wordt hen voorgehouden, heeft opa vermoord en het huis afgepakt. Daar begint het mee, al op jonge leeftijd.” De media is ook in handen van die politieke elite, die maar één kant van het verhaal belichten. “We zien nu allemaal in Rusland wat het effect kan zijn van zulke propaganda. Als je de hele dag een bepaalde boodschap tot je krijgt, via school, via de media, via je sportclub, de speech van je burgemeester, dan ga je op een bepaalde manier denken.” Zo wordt de genocide in Srebrenica, waar meer dan 8000 Bosnische moslimmannen- en jongens werden gedood, aan Bosnisch-Servische zijde steeds vaker ontkend. Waltmans: “Soms subtiel, soms hardop. Dan wordt er in toespraken voor de eigen achterban gezegd: het was geen genocide, maar gewoon oorlog.” Op verschillende plekken duiken muurschilderingen op van Ratko Mladic, de Bosnisch-Servische opperbevelhebber die bekend staat als ‘de slager van Srebrenica’. “En die worden dan door de Bosnisch-Servische autoriteiten niet overgeschilderd.” Alsof dat niet genoeg reden tot zorg is, mengen ook China en, met name aan de Servische kant, Rusland zich in het land. “Milorad Dodik, de president van de Republika Srpska, heeft het voortdurend over ‘zijn grote vrienden Poetin en buitenlandminister Lavrov’. Hij reist ook regelmatig naar Rusland en doet uitspraken die erop duiden dat hij de Russen als zijn grootste vrienden beschouwt.” Of dat in de praktijk ook tot vergaande relaties leidt, kan Waltmans ‘niet overzien’. “Maar het is duidelijk dat een deel van de politieke leiders in Bosnië warme banden onderhoudt en wil onderhouden met Rusland. De Bosnisch-Servische leiders staan ook minder positief tegenover EU-lidmaatschap.” Dat Bosnische politici jubelen over hun contacten met Rusland laat in Brussel en elders in de EU de alarmbellen afgaan. Júíst in het licht van de oorlog in Oekraïne. Door de Russische inval wordt het risico op ‘verscherpte verhoudingen’ op de Balkan groter geacht. Nederland overweegt daarom ook militairen te leveren aan de Europese vredesmissie die sinds 2004 toeziet op de naleving van het vredesverdrag. Rust op de Balkan, zegt ambassadeur Waltmans, is immers ook in Nederlands belang. “Stabiliteit zorgt bijvoorbeeld dat de economie zich gaat ontwikkelen: dat is goed voor de mensen hier, en goed voor onze handelsbetrekkingen.” Of de vlam weer in de pan kan slaan? Waltmans: “Dat kun je niet voorspellen. Het is te hopen dat een nieuw conflict kan worden voorkomen.” Er zijn wel maatregelen genomen om de kans op gewelddadigheden te verminderen: zo heeft het land een gezamenlijk leger en beperkte bewapening. De Eufor-missie houdt met duizend militairen ook een oogje in het zeil. Nee, een positief verhaal heeft Waltmans niet, erkent hij. “Als je in dit soort moeilijke landen werkt, moet je het niet om laten slaan in frustratie. Dat heeft weinig zin. Je zoekt voortdurend naar lichtpunten.” Met beter bestuur, een rechtsstaat die functioneert, minder corruptie en het juiste beleid, denkt Waltmans, zou het land ‘enorm kunnen profiteren’. “En zou dan ook zeker passen binnen de Europese Unie.” Sinds de Oekraïne-oorlog gaan er stemmen op om Balkanlanden sneller uitzicht te geven op EU-lidmaatschap, om te voorkomen dat landen in de Russische invloedssfeer terecht komen. Kroatië is al lid, Servië is kandidaat-lid en Bosnië en Herzegovina is potentieel kandidaat-lid. Landen die lid willen worden van de EU moeten aan een reeks eisen voldoen. Waltmans vergelijkt een recente evaluatie van die lijst door de Europese Commissie met een verkeerslicht. “Bij andere kandidaat-lidstaten zie je al onderwerpen groen en oranje kleuren. Maar bij Bosnië staan alle seinen op rood.” Terwijl het land wel potentie heeft, vindt de ambassadeur, die eerder in Libanon, Irak en Afghanistan werkte. “Er zijn veel natuurlijke bronnen. Er liggen kansen in de bosbouw, toerisme – het land is prachtig: je kunt wandelen, raften, het is een outdoorparadijs – en waterkrachtenergie. Maar om het echt een boost te geven zijn de hervormingen zo belangrijk: als je eenmaal lid van de EU bent, is het veel makkelijker om te importeren en te exporteren.” Een meerderheid van de bevolking, 60 tot 65 procent, wil ook lid worden van de EU. Nu al verruilt een gigantische hoeveelheid jonge Bosniërs het land voor West-Europa. Vorig jaar 140.000, zegt Waltmans, en voor dit jaar staat de teller al op hetzelfde aantal. “Op een bevolking van ruim 3,5 miljoen is dat écht heel veel. Als je die trend doorzet, dan heb je bijna geen jonge mensen meer in het land.” Zonder die jongeren kan de haperende economie van het land, dat al gebukt gaat onder hoge inflatie, jeugdwerkloosheid en benzineprijzen, helemaal ineenstorten. Dat zorgt, zegt Waltmans, voor een ‘gevoel van alertheid en enige spanning’. Hij hoopt dat het de politieke leiders wakker schudt, dat zij bijvoorbeeld corruptie aanpakken, hervormingen doorvoeren, al zijn het maar kleine stapjes. “Dat zou voor de bevolking zo belangrijk zijn. Mensen willen een baan, naar een ziekenhuis kunnen zonder eerst extra geld te betalen voor een afspraak.” Maar ook de bevolkingsgroepen moeten tot elkaar komen, maar de politieke elite doet daar niks aan. “Die benadrukt voortdurend de identiteit van de eigen groep.” Recent nodigde Waltmans Bosnisch-Servische politici uit om met hem naar Srebrenica te gaan, om daar met nabestaanden te spreken. Tot nu toe accepteerde niemand zijn uitnodiging. “Dat ligt voor hen heel moeilijk. Ze zeggen: de verkiezingen van oktober moeten eerst achter de rug zijn. Ik hoop dat iemand daarna de moed heeft om dat wél te doen.”||https://www.parool.nl/wereld/spanningen-in-bosnie-lopen-op-nederland-overweegt-militairen-te-sturen~b6e2af96/
2022-08-02||Door magneetvisser gevonden persoon niet omgekomen door misdrijf||Dat laat een woordvoerder dinsdag weten. Een magneetvisser zag het lichaam in het water liggen. De identiteit van de persoon is nog niet bekend, aldus de woordvoerder. Ook is nog niet duidelijk hoe die persoon om het leven is gekomen. De politie kon niet zeggen hoe het met de magneetvisser gaat. Aan de magneetvisser en omstanders is slachtofferhulp aangeboden.||https://www.parool.nl/amsterdam/door-magneetvisser-gevonden-persoon-niet-omgekomen-door-misdrijf~bda35d99/
2022-08-02||Magneetvisser vindt vuurwapens en handgranaat in water Erasmuspark||Rond half tien 's ochtends dacht de magneetvisser ineens: wat heb ik nou toch aan mijn magneet hangen? Het bleek om een serieuze, gevaarlijke vondst te gaan. Een woordvoerder van de politie is blij dat de visser meteen het alarmnummer belde. “Want wij denken dan meteen: wat ligt er nog meer in het water?” Voordat het water doorzocht gaat worden, moet door de EODD worden vastgesteld of de omgeving veilig is. Een gedeelte van het Erasmuspark is tot die tijd afgesloten. Het onderzoek zal waarschijnlijk nog wel een poos duren.||https://www.parool.nl/amsterdam/magneetvisser-vindt-vuurwapens-en-handgranaat-in-water-erasmuspark~be1ec72f/
2022-08-02||Nancy Pelosi reist (zeer waarschijnlijk) af naar Taiwan – en speelt daarmee met vuur||Nancy Pelosi, voorzitter van het Amerikaanse Huis van Afgevaardigden, bezoekt volgens geruchten in Amerikaanse en Taiwanese media deze week Taiwan, het eiland dat in Peking als Chinees territorium wordt beschouwd. Mogelijk dinsdagavond of woensdagochtend al. Ze is in Azië om de banden met bondgenoten in de regio aan te halen. Taiwan staat niet op het officiële reisschema, maar alles wijst erop dat ze die omstreden bestemming zal toevoegen. Het Witte Huis gaat er alvast vanuit – en staat op scherp. Want China heeft duidelijk laten weten dat het zo’n visite als provocatie ziet en fel zal reageren. Een bezoek van zo’n hooggeplaatste Amerikaan geeft de onafhankelijkheid van Taiwan namelijk internationale legitimiteit. Het Chinese leger, waarschuwde een woordvoerder van het ministerie van Buitenlandse Zaken, zal ‘niet werkeloos toekijken’. “Welke maatregelen we treffen? Als ze durft te gaan, zullen we het zien.” Het verleden leert dat het om militaire manoeuvres kan gaan. Afgelopen november stuurde China al 27 oorlogsvliegtuigen het Taiwanese luchtruim in, kort na een bezoek van een groepje minder prominente Amerikaanse Congresleden. President Biden wil liever dat Pelosi niet gaat. Hij verwees naar de Amerikaanse legerleiding, die het bezoek ‘geen goed idee’ vindt. Maar Pelosi zet door. Ze heeft het in haar lange politieke carrière vaak aan de stok gehad met de Chinese autoriteiten. In 1991 bracht ze al een spandoek naar het Tiananmenplein in Peking om slachtoffers te herdenken van de studentenopstand die er twee jaar daarvoor bloedig werd neergeslagen. Pelosi, toen een jong Congreslid, ontvouwde een spandoek. ‘Voor degenen die stierven voor democratie in China,’ stond erop. Journalisten die haar filmden werden gearresteerd. Later kwam ze ook op voor onderdrukte Tibetanen en Oeigoeren en in 2019 verwelkomde ze Hongkongse demonstranten in Washington, ook toen tot grote woede van de overheid in Peking. Een van haar doelen in de wereld, zei Pelosi deze week tegen de politieke krant Politico, is het uitdragen van wat ze ‘onze waarden’ noemt. “Als je niet op kunt komen voor de mensenrechten in China vanwege commerciële belangen, verlies je alle morele autoriteit om je daar voor uit te spreken, waar dan ook.” Haar bondgenoten zeggen tegen de krant dat de reis van de 82-jarige Pelosi ook bedoeld is om alvast een duidelijke politieke erfenis neer te zetten. De Chinese ambassade in Washington heeft andere Congresleden gevraagd Pelosi ervan te overtuigen dat ze beter naar huis kan gaan. Maar dat lijkt averechts te werken: Pelosi moet vrij zijn om zelf te beslissen waar ze heen wil reizen, is de consensus in Washington. Biden vroeg Pelosi ook niet direct om haar bezoek af te blazen, omdat hij vindt dat ze als vertegenwoordiger van het parlement onafhankelijk van de regering moet kunnen opereren. Daarbij komt: in eigen land is de trip van Pelosi populair. Ruim acht op de tien Amerikaanse burgers gaf in het voorjaar in een opiniepeiling van Pew aan dat ze negatief tegen China aankijken, een historisch hoog percentage. Zowel in de Democratische als de Republikeinse partij wil niemand gezien worden als ‘soft’ richting China. Pelosi krijgt zelfs steun uit onverwachte hoek. Ze is vaak de boeman in de retoriek van oud-president Trump, maar voormalige ministers uit zijn regering lieten nu weten met haar mee te willen naar Taipei. Ook Joe Biden zelf stelt zich steeds harder op. Hij liet zich in het voorjaar nog een ‘ja’ ontvallen op de vraag of hij bereid was Taiwan militair te verdedigen. De VS hanteert officieel al jaren een aanpak die ‘strategische dubbelzinnigheid’ heet. De onafhankelijkheid van Taiwan is nooit erkend, maar de VS onderhoudt wel nauwe banden met het eiland. Het Witte Huis hield altijd bewust in het midden hoe de VS zal reageren op een aanval uit China. In 1997 ging de toenmalige voorzitter van het Huis van Afgevaardigden, Newt Gingrich, ook naar Taiwan. Maar toen was China militair en economisch geen partij voor de VS. Nu liggen de verhoudingen anders. De Chinese capaciteiten zijn die van Amerika genaderd, en dus is het risico van een confrontatie veel groter. Vanuit Hawaii houdt het Amerikaanse leger nauwgezet in de gaten hoe China reageert. Het vliegdekschip USS Ronald Reagan heeft vanuit Singapore koers gezet naar de wateren rond Taiwan. Niet iedereen in de VS vindt de spierballentaal van Pelosi verstandig. Een journalist die in 1991 op het Tiananmenplein werd opgepakt vanwege haar spandoek klaagde onlangs in het blad Foreign Policy dat Taiwan weinig opschiet met een bezoek dat wel veel gevaren met zich meebrengt. De optredens van Pelosi, vindt deze Mike Chinoy, ‘zijn ontworpen om de communistische heersers van China in de ogen te prikken – ongeacht de gevolgen’.||https://www.parool.nl/wereld/nancy-pelosi-reist-zeer-waarschijnlijk-af-naar-taiwan-en-speelt-daarmee-met-vuur~ba836bb4/
2022-08-02||Raad van State houdt na­tuur­ver­gun­ning cir­cuit Zand­voort in stand, weg vrij voor F1-race||De Stichting Duinbehoud, Stichting Rust bij de Kust en Natuur- en Milieufederatie Noord-Holland zijn het niet eens met de door gedeputeerde staten verleende vergunning voor het gebruik van – en aanpassingen aan – het racecircuit. De rechtbank verklaarde in april van dit jaar hun bezwaren al ongegrond. De natuur- en milieuorganisaties waren echter in hoger beroep gegaan bij de Raad van State. Die behandeling was vorige maand. In afwachting van een definitieve uitspraak wilden de eisers schorsing van de vergunning van het circuit. Daarin is de Raad van State niet meegegaan, blijkt dinsdagochtend. Volgens de voorzitter van de Afdeling bestuursrechtspraak, Bart Jan van Ettekoven, is in de natuurvergunning die nu ter discussie staat, de uitstoot al beperkter dan de regels vereisen. “Daarnaast valt de belangenafweging op dit moment uit in het voordeel van het circuit,” aldus de voorzitter. Van Ettekoven: “Het natuurbelang en het algemene en economische belang zijn gewogen.” De Raad van State noemt concreet de enorme investeringen die zijn gedaan in het circuit als factor. Om te beoordelen of de natuurvergunning tot meer stikstofuitstoot leidt, moet de nieuwe situatie worden vergeleken met wat er voorheen op grond van de toen verleende vergunningen was toegestaan op het circuitterrein. Dat is volgens de hoogste bestuursrechter een ‘complex’ proces. Een definitief oordeel over de natuurvergunning volgt in de loop van komend jaar.||https://www.parool.nl/nederland/raad-van-state-houdt-na-tuur-ver-gun-ning-cir-cuit-zand-voort-in-stand-weg-vrij-voor-f1-race~bde47383/
2022-08-02||Schiphol houdt tot november vast aan maximumaantal reizigers||In september kunnen er maximaal 67.500 reizigers per dag lokaal vertrekken. In oktober gaat het om 69.500 reizigers. Vooral in de herfstvakantie moeten er maatregelen worden genomen. Als alle beschikbare tickets worden verkocht, zouden er dagelijks gemiddeld 3500 passagiers teveel vertrekken. Schiphol stelde voor juli en augustus voor het eerst beperkingen in voor het aantal reizigers dat vanaf de luchthaven vertrekt. Personeelsproblemen bij de beveiliging zorgden voor lange rijen en zelfs enkele keren tot opstootjes in de meivakantie. Om de veiligheid te waarborgen werd de capaciteit van de luchthaven aangepast aan het beschikbare aantal beveiligers. Luchthaven Rotterdam The Hague Airport kan geen vluchten van Schiphol overnemen. Volgens een woordvoerder is er simpelweg geen ruimte. “We zitten aan onze taks tot eind oktober, alle slots zijn ingevuld.”||https://www.parool.nl/nederland/schiphol-houdt-tot-november-vast-aan-maximumaantal-reizigers~b9ced897/
2022-08-02||Serie The Tourist steekt boven het misdaadgenre uit||Personages met geheugenverlies bieden scenaristen een uitgelezen kans om waanzinnige plots te bedenken. Het summum in dit genre is nog altijd de film Memento uit 2000 van Christopher Nolan. Dat niveau haalt de misdaadserie The Tourist niet, maar het gegeven van iemand zonder besef van zijn verleden wordt adequaat uitgewerkt. De serie begint met een man in een Australisch gehucht die wakker wordt nadat hij door een vrachtauto is aangereden. Hij kan zijn naam niet herinneren en de mensen die iets van hem willen, zeggen hem niets. Zijn accent verraadt zijn Ierse afkomst. De rol wordt gespeeld door Jamie Dornan, bekend uit de Fifty Shades of Gray-films. Dat hij veel meer in zijn mars heeft bewijst Dornan met deze vertolking. De wanhoop, achterdocht, onzekerheid en veerkracht van zijn personage weet hij overtuigend over te brengen. Het verhaal is trouwens bevolkt met onvergetelijke lokale Australische types, van wie de meesten merkwaardig genoeg last hebben van overgewicht. Wie er uitspringt is de verkeersagente Helen (een grandioze Danielle MacDonald), die zelf op onderzoek uitgaat en een beslissende rol speelt in het oplossen van het mysterie. Soms doet The Tourist denken aan Fargo, door de combinatie van zwarte humor en bruut geweld. De reeks steekt ver boven de gemiddelde misdaadserie uit.||https://www.parool.nl/kunst-media/serie-the-tourist-steekt-boven-het-misdaadgenre-uit~b7f7b8f3/
2022-08-02||Ouders kunnen voortaan negen weken met betaald ouderschapsverlof||Het nieuwe verlof komt bovenop de bestaande verlofregelingen, zoals het partnerverlof en kraamverlof. FNV-bestuurder Bas van Weegberg is blij met de nieuwe regeling. Volgens hem zorgt die voor ‘meer gelijkheid tussen mannen en vrouwen’, maar ook voor ‘een betere balans tussen werk en privé’. De vakbondsman ziet wel problemen voor gezinnen met lagere inkomens. “Die kunnen vaak niet met 30 procent minder rondkomen. We roepen werkgevers op om het verlof aan te vullen tot 100 procent.” Liever ziet hij dat het kabinet de verlofregeling aanpast, waardoor iedere ouder 100 procent wordt gecompenseerd. In totaal hebben ouders recht op 26 weken ouderschapsverlof, waarvan dus negen betaald zijn. De betaalde weken gelden voor het eerste levensjaar van het kind. Als deze niet worden gebruikt, dan worden ze toegevoegd aan de resterende onbetaalde weken.||https://www.parool.nl/nederland/ouders-kunnen-voortaan-negen-weken-met-betaald-ouderschapsverlof~b0ab8e4b/
2022-08-02||Loek den Edel (88), eerste doelpuntenmaker voor Ajax in eredivisie ooit, overleden||Den Edel debuteerde op 12 december 1954 voor Ajax tegen Be Quick. Hij verving de geblesseerde Rinus Michels en stond direct in de basis. Dat pakte goed uit: hij werd de eerste scorende debutant voor Ajax. Uiteindelijk maakte hij drie doelpunten. Ajax won het duel met 5-1. Een seizoen later kwam hij tot nog een opmerkelijke prestatie: in het duel met Excelsior, dat Ajax won met 6-4 dankzij vier treffers en twee assists van Den Edel, maakte hij binnen drie minuten een hattrick. Dat record staat nog steeds. Kort daarna, op 2 september 1956, speelde Ajax voor het eerst in de op dat moment net opgerichte eredivisie. Den Edel bezorgde de Amsterdammers een 1-0-overwinning op NAC. Ajax pakte dat seizoen de landstitel. Den Edel speelde van 1945 tot 1959 bij Ajax. In 108 wedstrijden kwam hij tot 56 goals. In 1959 verruilde hij de club voor Alkmaar ’54, dat 5672 gulden voor hem betaalde. Daarna kwam hij nog uit voor Vitesse en Limburgia.||https://www.parool.nl/amsterdam/loek-den-edel-88-eerste-doelpuntenmaker-voor-ajax-in-eredivisie-ooit-overleden~b4a1d0d4/
2022-08-02||Voor wie doen we al die tv-tests nog, behalve voor Emma Wortelboer?||Even had Lips gekeken naar de Pride Test van BNNVara maar eerlijk gezegd: hij weet het nu wel met die tests. De sekstest, de studententest, de kaktest – voor wie doen we dat eigenlijk steeds, behalve voor Emma Wortelboer? Beste bedoelingen natuurlijk, beetje lering, beetje vermaak, maar zo ondraaglijk licht en lang tegelijk dat Lips ze bijna nooit weet uit te zitten. Nu bleek het ook nog eens om een herhaling van de test van vorig jaar te gaan. Lips geloofde het wel. Daarover gesproken: de EO-documentaire Hemel, hel & regenboog boeide wel. Die werd trouwens ook vorig jaar al eens uitgezonden maar toen zat Lips waarschijnlijk net naar de Nationale Kaktest te kijken. In de hoofdrol John Lapré (35), christen, gay en man met een missie. Zelf kreeg hij te maken met uitsluiting in kerkelijke kringen vanwege zijn geaardheid, iets wat hem naar de donkerste krochten van z’n gemoed dreef, maar tegenwoordig zoekt hij actief naar emancipatie van binnenuit. Actueel thema, want eerder die dag had Lips gelezen hoe twee oud-leerlingen hun reformatorische school in Gorinchem wilden vervolgen voor het gevoerde antihomobeleid, waar leerlingen gedwongen werden om uit de kast te komen bij hun ouders. Lips had bewondering voor Lapré, die herhaaldelijk volschoot maar tegelijk onwrikbaar de wereld wilde veranderen. Zijn wereld, of werelden eigenlijk, want het werd duidelijk hoe die twee nog ver uit elkaar liggen. Hoewel het gesprek op zijn voormalige middelbare school overliep van goede bedoelingen, klonk het niet alsof de regenboogvlaggen al besteld waren. En ook bij z’n gesprek met Gert-Jan Segers van de Christenunie zat de rem erop. Misschien ook omdat Lapré nogal zacht van aard was. Goed dat de EO een onderwerp als dit wil laten zien, dacht Lips, maar verandering – óók van binnenuit – behoeft misschien meer vuurwerk. Reageren? hanlips@parool.nl.||https://www.parool.nl/nieuws/voor-wie-doen-we-al-die-tv-tests-nog-behalve-voor-emma-wortelboer~b4499d10/
2022-08-02||Leider Al Qaida gedood bij aanval VS in Afghanistan||Al-Zawahiri, een dokter en chirurg uit Egypte, leidde Al Qaida sinds Amerikaanse commando’s in 2011 Osama bin Laden doodden in Pakistan. Hij werd bovendien gezien als het brein achter de aanslagen van 11 september 2001 in New York, waarbij bijna 3000 mensen om het leven kwamen. Er stond een prijs van 25 miljoen dollar (24 miljoen euro) op zijn hoofd. Sinds de aanslagen van 11 september was hij op de vlucht. De 71-jarige al-Zawahiri werd zondag gedood terwijl hij op zijn balkon stond in de Afghaanse stad Kabul. “Gerechtigheid is geschied, deze terroristenleider is er niet meer,” zei Biden maandag in een toespraak vanuit het Witte Huis. “We geven nooit op.” De Amerikaanse president kreeg in april van zijn veiligheidsdiensten te horen dat Al-Zawahiri zich waarschijnlijk in een safehouse in Kabul bevond. Het huis werd scherp in de gaten gehouden en zo werden de dagelijkse bezigheden van de terroristenleider in kaart gebracht. De VS kwam er onder meer achter dat hij zich regelmatig voor langere tijd op zijn balkon bevond. Volgens een Amerikaanse topambtenaar was het voorkomen van burgerdoden een belangrijke prioriteit. Ook al-Zawahiri’s vrouw en kinderen moesten ongedeerd blijven. Bij de Amerikaanse operatie vielen uiteindelijk ook geen andere slachtoffers dan al-Zawahiri, zo meldde het Witte Huis. Amerikaanse aanklagers beschuldigden al-Zawahiri niet alleen van betrokkenheid bij de aanslagen van 11 september 2001, maar ook van betrokkenheid bij de bomaanslagen op de Amerikaanse ambassades in Tanzania en Kenia in 1998. Bovendien eiste al-Zawahiri de verantwoordelijkheid op voor de bomaanslag in het Londense openbaar vervoer in 2005, waarbij 52 mensen om het leven kwamen. De Taliban heeft al-Zawahiri’s dood nog niet bevestigd, maar heeft in een verklaring wel laten weten dat er een aanval in Kabul heeft plaatsgevonden. Een woordvoerder veroordeelt de actie van de VS. De VS had de Talibanregering niet vooraf van de plannen voor de droneaanval op de hoogte gesteld.||https://www.parool.nl/wereld/leider-al-qaida-gedood-bij-aanval-vs-in-afghanistan~bacbd8f1/
2022-08-02||Eindelijk de Mont Blanc op? Helaas, het is te warm||‘De omstandigheden veranderen snel en niet op een goede manier,’ zo rapporteert de Franse Alpine Club over het Mont Blanc-massief. In Chamonix raadt de Compagnie des Guides ten zeerste af om de normale Goûterroute op de Mont Blanc te volgen vanwege de steeds zwaardere steenslag, terwijl lokale gidsen een aantal populaire tochten gewoon niet meer aanbieden. In Zwitserland gelden waarschuwingen voor een tiental bergtoppen, waaronder de Matterhorn, zegt Pierre Mathey, hoofd van de Zwitserse berggidsvereniging tegen persbureau AFP. “Meestal zien we dergelijke sluitingen in augustus, maar nu zijn ze eind juni begonnen en gingen ze door in juli.” Het seizoen voor geoefende maar niet uitzonderlijke bergbeklimmers loopt van eind juni tot begin september. Maar het is nu al weken extreem warm weer in de Alpen, waarbij de temperaturen in de bergen nagenoeg niet onder nul komen. Vorige week lag de nulgradengrens op maar liefst 5184 meter, een record. Normaal ligt die grens in de Alpen op zo’n 3000 meter, daarboven ligt ‘eeuwige sneeuw’. Door de hogere temperaturen smelten gletsjers sneller en krijgen alpinisten op routes die normaal gesproken in de zomer veilig zijn, te maken met vallende stenen die vrijkomen uit het ijs of door smeltende permafrost. Vorige maand brak een heel stuk van een gletsjer af op de Marmolada in Italië, waar de populaire Alta Via 2-route onderlangs loopt. Acht klimmers kwamen om. “Het is ernstig. Weer een signaal dat we met z'n allen niet goed bezig zijn,” zegt klimmer en expeditieleider Katja Staartjes. Zij is de eerste Nederlandse vrouw die de Mount Everest beklom. “Dit nieuws toont ook aan dat we weliswaar als mensen graag de controle houden, maar dat we ons echt zullen moeten aanpassen aan de natuur.” Staartjes ziet zeker gevolgen van klimaatverandering voor de bergsport. “De risico’s op bepaalde routes nemen toe. En het seizoen zal verschuiven. Vroeger kon je in september prima tochten maken, straks wordt dat gewoon te riskant.” Zij ziet het in de Himalaya ook. De Khumbu-ijsval is een gletsjer bij de Mount Everest die per dag zo’n anderhalve meter naar beneden schuift. “Elke dag raken er ook brokken ijs los. Het enige is: je weet niet op welk moment.” Veel routes zullen goed te doen blijven, verwacht Staartjes. “Zolang je niet op gletsjers loopt, of onder of op steile hellingen met het risico op steenslag.” En dat is dus nog een gevolg, zegt zij: de voorbereiding wordt nog belangrijker. “Waar precies ga je lopen en hoe zijn daar de condities? Dat moet je echt goed uitzoeken voordat je een tocht plant.” De Britse berggids Jon Bracey werkt sinds 2006 vanuit Chamonix en zegt dat zijn werk steeds lastiger wordt. “Het is een evenwichtsoefening om aan de verwachtingen van klanten te voldoen zonder ze bloot te stellen aan al te veel risico,” vertelt hij aan de populaire klimsite UKClimbing. “We hebben temperaturen van plus 10 graden gehad nabij de top van de Mont Blanc. Zelfs de basisdingen zijn dan inherent veel gevaarlijker.” Jan Beutel, behalve gids ook hoogleraar aan de Universiteit van Innsbruck, wil wel waarschuwen tegen ‘sensationele’ verhalen. “Gidsen ‘sluiten’ berg X, Y of Z niet. Ze beloven alleen om, midden in het hoogseizoen, geen geld te verdienen met onverantwoorde risico's. De felicitaties aan al die professionals.”||https://www.parool.nl/wereld/eindelijk-de-mont-blanc-op-helaas-het-is-te-warm~bc0a6c1c/
2022-08-02||Onder Schreuder zal de spelopbouw van Ajax nog moeilijker onder druk te zetten zijn||Deze week zal er bij Ajax flink geanalyseerd worden hoe de ploeg vijf goals van PSV om de oren kreeg, in een duel dat het in het eerste halfuur volledig onder controle had. Vooral de defensieve wisselwerking op de rechterflank zal zorgen baren, evenals het gebrek aan kopkracht in het centrum. Maar de seizoensopener tegen PSV was niet alleen kommer en kwel. In balbezit oogde het spel van Ajax bijzonder soepel. Dit was vooral te danken aan de zeer gevarieerde spelopbouw, die onder trainer Alfred Schreuder lijkt uitgebreid ten opzichte van zijn voorganger (annex collega) Erik ten Hag. In het vroegste stadium van het Amsterdamse balbezit zien we een bekend patroon. Wanneer de keeper de bal krijgt aangespeeld, nemen beide centrumverdedigers een wijde positie in. Edson Álvarez laat zich vanuit het middenveld uitzakken in de opengevallen plek in het centrum. Ook onder Schreuder bouwt de ploeg vervolgens op vanuit een ‘3+1'-structuur. Dit betekent: Ajax speelt met drie mensen in de laatste lijn in balbezit, met één centrale aanspeeloptie ervoor. De meest voorkomende combinatie is Álvarez tussen zijn beide centrumverdedigers, en Kenneth Taylor die zich in de zone voor dit trio als eerste aanspeeloptie aanbiedt in het midden van het veld. Maar tegen PSV valt steeds op hoe vloeiend de onderlinge afspraken en rolverdeling zijn. Zo kan ook Steven Berghuis – op papier de meest vooruitgeschoven middenvelder, als ‘10’ – degene zijn die als eerste aanspeeloptie fungeert. In die gevallen schuift Taylor door naar een aanvallende positie op het middenveld. En een paar keer tegen PSV is het zelfs linksback Owen Wijndal die deze centrale opbouwrol tijdelijk op zich neemt. Maar het effectiefste opbouwpatroon tegen PSV is het onderstaande, waarbij het niet Álvarez is, maar Taylor die zich laat uitzakken. Op deze plek naast zijn twee centrumverdedigers weet de tweebenige midmid telkens weer de voorwaartse pass te vinden voorbij de Eindhovense middenlinie. PSV heeft moeite met het uitzakken van Taylor. Want wie vangt hem op? Als rechtsbuiten Johan Bakayoko op hem moet uitstappen, hebben Wijndal en Steven Bergwijn een overtal op links uit te spelen. Maar bij het uitstappen van Luuk de Jong komt de centrale zone vrij, waarin Álvarez of Berghuis zich gemakkelijk kunnen vrijlopen. Ook Berghuis laat zich een paar keer naast zijn centrumverdedigers uitzakken, als derde man in de laatste lijn. Het uitzakken van Berghuis levert ruimte op in de ruggen van PSV-controleurs Ibrahim Sangaré en Joey Veerman, waar Taylor, een uitzakkende Dusan Tadic of een naar binnen toe snijdende Steven Bergwijn gebruik van kan maken. Op de spaarzame momenten dat Wijndal zich tijdelijk schaart naast zijn centrale verdedigers, heeft Ajax weer een extra mannetje over om op het middenveld een overtal te maken. Doordat Ajax met twee nieuwelingen (Wijndal en Bergwijn) speelt die gewend zijn aan verfijnd positiespel, kan de ploeg van Schreuder al vroeg in het seizoen experimenteren met vele opbouwpatronen en positiewisselingen. In het duel met PSV is te zien dat zelfs een nagenoeg even sterke tegenstander daardoor erg moeilijk grip krijgt op het Amsterdamse balbezit. Vanaf de eerste officiële wedstrijd onder Schreuder blijft het positiespel van Ajax lastig in bedwang te houden.||https://www.parool.nl/sport/onder-schreuder-zal-de-spelopbouw-van-ajax-nog-moeilijker-onder-druk-te-zetten-zijn~b43f8b3f/
2022-08-02||Eerste schip vertrokken uit Odessa, Oekraïne claimt herovering dorpen||Het Russische ministerie van Defensie meldde maandag dat Russische strijdkrachten er in de buurt van Charkov, in het oosten van Oekraïne, in waren geslaagd twee Amerikaanse Himars uit te schakelen. Of dat waar is, valt niet te verifiëren. Deze recent geleverde raketsystemen bezorgen de Russen veel problemen omdat daarmee van grote afstand, achter het front, wapendepots en aanvoerroutes van militair materieel kunnen worden bestookt. Naar verluidt zouden er al minstens acht Himars in gebruik zijn. Het Oekraïense ministerie van Defensie begroette gisteren de levering nog eens vier Himars plus een onbekend aantal Duitse Mars II-raketsystemen. Mede dankzij de inzet van de langeafstandswapens zouden Oekraïense troepen de laatste dagen meer dan veertig dorpen hebben heroverd op de Russen. De meerderheid daarvan ligt in het noordelijke deel van de regio Cherson, enkele andere in het zuidelijke deel, dicht bij de Zwarte Zee en de zwaar gebombardeerde regio Mikolajiv. Sommige van de heroverde dorpen zijn ‘voor 90 procent verwoest’ en liggen ‘nog constant onder vuur’, aldus de lokale gouverneur. Vanuit Moskou is het verlies van de controle over de dorpen niet bevestigd. Volgens westerse analisten is Oekraïne bezig met de voorbereiding van een groot tegenoffensief om Russische troepen te verdrijven uit de economisch belangrijke Cherson-regio. Dat offensief zou op z’n laatst in september beginnen, om voor de winter nog belangrijke terreinwinst te boeken. De gelijknamige hoofdstad Cherson is van groot strategisch belang voor de controle van de delta van de Dnjepr, die uitmondt in de Zwarte Zee. Oekraïne is ondertussen blij met de hervatting van de export van onder meer Oekraïens graan uit de eigen havens, na drie maanden van moeizame onderhandelingen. Een eerste schip is maandag uitgevaren uit de haven van Odessa en volgens de Oekraïense minister van Infrastructuur, Aleksandr Koebrakov, liggen er nu zestien vrachtschepen gereed om het graan naar de wereldmarkten te varen. Het is volgens hem een belangrijke stap om hongersnood in de wereld te voorkomen.||https://www.parool.nl/wereld/eerste-schip-vertrokken-uit-odessa-oekraine-claimt-herovering-dorpen~bd164490/
2022-08-02||De kolenmijn van Toretsk loopt vol water na de  Russische beschietingen: ‘Ze verwoesten de economie’||De verbinding met Toretsk hapert, maar een gesprek is mogelijk. Hij belt vanuit de auto, vertelt Andriej Gloesjko (41), die geparkeerd staat naast de kolenmijn Tsentralnaja. Samen met de reparatieploeg heeft hij er opnieuw een lange werkdag doorgebracht, waarin ze probeerden de stroomtoevoer te herstellen. De trossen elektriciteitskabels zijn beschadigd door granaatscherven. “Het is als toekomstplannen maken met iemand die op zijn sterfbed ligt,” zo omschrijft de mijnwerker zijn poging om het bedrijf van de ondergang te redden. “Maar hoop sterft als laatste.” Toretsk is de ‘stad van de mijnwerkers’, zoals Hollywoodachtige letters op de ‘terrikon’ – de bult van mijngruis naast Tsentralnaja – aangeven. De in beton gegoten tekst is blauw-geel geverfd, alsof de bewoners zo hun positie als frontstadje willen benadrukken. Eind negentiende eeuw werd de mijnbouw hier al opgestart; in de late Sovjettijd behaalde Tsentralnaja recordopbrengsten. En hoewel de kolenindustrie in de Donbas op haar laatste benen loopt en Toretsk al acht jaar in oorlogsgebied ligt, ging ondergronds de noeste arbeid door. De stad bezoeken blijkt inmiddels onmogelijk. De wegen naar Toretsk liggen binnen bereik van de Russische artillerie; er overheen rijden is levensgevaarlijk. En nu bombarderen de Russen de stad ook nog vanuit vliegtuigen, vertelt Gloesjko. “Bij artillerie weet je dat je een aantal seconden de tijd hebt om je op de grond te laten vallen,” zegt hij. “Bij vliegtuigen hoor je eerst een explosie, dan pas het geluid van het toestel.” De eerste vliegtuigbom verwoestte eerder op de dag een aantal huizen, zegt Gloesjko, de tweede beschadigde een schoolgebouw. Op sociale media gaan beelden rond van metersdiepe kraters. Tot 1 juni, de dag dat de mijn stilviel, was Gloesjko verantwoordelijk voor de kwaliteitscontrole van de steenkool. In Toretsk is het ‘zwarte goud’ al anderhalve eeuw van goede kwaliteit, hoewel het steeds dieper uit de bodem moet worden gehaald. De afgelopen jaren werkten de mijnwerkers alleen nog kruipend; de diepst gelegen voorraden bestonden uit een laag steenkool van slechts zeventig centimeter. En er moest voortdurend worden gepompt, omdat mijngangen de neiging hebben vol te lopen met grondwater. “Als er stroom is, kunnen we tenminste weer pompen,” aldus Gloesjko. De gangen waarin de laatste tijd is gewerkt zijn inmiddels ‘verdronken’, zoals de mijnwerker het uitdrukt. Toen de Russen de mijn half juni voor het eerst beschoten, slaagden de mijnwerkers er nog in de schade te repareren. Twee dagen later werd de stroomvoorziening geraakt. Ze doen het expres, denkt Gloesjko. “Ze verwoesten de economie. Mensen zonder werk zijn boos, en dus makkelijker te manipuleren.” Sinds 1 juli staan de meeste mijnwerkers feitelijk op straat. Ze zijn formeel niet ontslagen, maar krijgen wegens de noodsituatie niet betaald. “Als hier alleen nog een woestenij resteert, maakt dat Rusland niet uit,” zegt de mijnwerker. “Het gaat hen puur om ons grondgebied.” Stilstaande pompen zijn ook voor het milieu een gevaar. Als de chemicaliën die in de mijn worden gebruikt in het grondwater terechtkomen, kunnen ook rivieren en uiteindelijk het drinkwater worden vergiftigd. De stad kan zelfs overstromen en aardlagen kunnen gaan schuiven, waardoor de stad in de bodem zinkt. Rond Toretsk is het water al jaren flink vervuild. Omdat Tsentralnaja een ruim duizend meter diepe mijn is met een uitgebreid gangenstelsel, is er op korte termijn geen groot risico op overstroming, denkt Gloesjko. “Voordat het water boven de grond komt, zijn we jaren verder.” Ondanks het gebrek aan werk blijven de meeste mijnwerkers in Toretsk. Net als Andriej Gloesjko brachten ze hun gezin elders in Oekraïne in veiligheid, om vervolgens terug te keren naar huis. “Een aantal van hen wacht op de Russen,” zegt Gloesjko. “Het is jammer, maar het is een feit.” President Volodimir Zelenski riep zaterdagavond op tot een volledige evacuatie van de Donbas. De enkele honderdduizenden achtergebleven bewoners van het door Kiev gecontroleerde deel van de Oost-Oekraïense regio zouden om veiligheidsredenen weg moeten. “Velen weigeren te vertrekken, maar het is echt nodig. Hoe sneller het gebeurt, hoe minder mensen het Russische leger zal doden,” aldus de president. De afgelopen maanden riepen de autoriteiten regelmatig op tot evacuatie. Velen gaven daaraan gehoor: in steden als Kramatorsk en Slavjansk resteert naar schatting nog zo’n vijftien procent van de bewoners. De evacuatie zou verplicht worden gesteld, maar de vraag is hoe: de afgelopen maanden kwam evacuatie neer op de schouders van humanitaire organisaties en activisten. Andriej Gloesjko noemt het evacuatieplan ‘onzin’. “Niemand dwingt ons te vertrekken,” zegt de mijnwerker. “Ik zal zeker weg gaan, maar dat doe ik pas als de Russen Toretsk bezetten. Ik wil niet onder de Russen leven.” Ondertussen vestigt hij zijn hoop op het Oekraïense leger, dat de afgelopen jaren een robuuste verdedigingslinie rond de stad aanlegde. “Voor de Russen is Toretsk van geen belang; wíj weten wel waarvoor we vechten.” Bij veel mijnwerkers sluimert de hoop dat Tsentralnaja uiteindelijk toch weer opengaat – zoals de kolenwinning hier al anderhalve eeuw functioneert, oorlog of niet. Het water op een bepaald niveau houden, moet nog lukken, denkt Gloesjko, maar het werk hervatten in de mijn is niet reëel. “Wat we nu doen is eigenlijk heel, heel, heel moeilijk.” Dan moet hij ophangen: de artilleriebeschietingen beginnen weer. Hij moet huiswaarts.||https://www.parool.nl/wereld/de-kolenmijn-van-toretsk-loopt-vol-water-na-de-russische-beschietingen-ze-verwoesten-de-economie~bf07184b/
2022-08-02||De Beeldmakers #5||Siem – de artiestennaam van Michèle Bergsma – studeerde een jaar industrieel ontwerp voordat ze aan een fotografie-opleiding begon. Ze is geïnteresseerd in de relatie die zij heeft met de dingen om haar heen, vooral met de dingen die niet meteen de aandacht trekken. Zo heeft ze een hele tijd stopcontacten gefotografeerd. En haar huis staat vol UBO’s (Unidentified Beautiful Objects): dingen die ze heeft gevonden, waarvan ze niet weet wat hun functie is. Siem werkt aan een archief van gefotografeerde objecten en mensen. Op deze pagina’s staat een selectie mensen met hun dingen. Volgende week kijken we enkel naar de dingen. Zie ook michelebergsma.com en @michelebergsma||https://www.parool.nl/kunst-media/de-beeldmakers-5~b719b5d1/
2022-08-02||Zee wordt een warm bad door ongewone hitte van de laatste maanden||Een ‘hittegolf in de zee’ wordt het al in Spanje genoemd. De ongewone hitte van de laatste maanden – al in mei werden op het Iberisch schiereiland temperaturen boven de 40 graden gemeten – hebben ook de westelijke Middellandse Zee ongebruikelijk veel opgewarmd. Aan de Spaanse Costa’s, rond de Balearen en Sardinië en voor de Franse en Italiaanse kust is het water tot vijf graden warmer dan normaal. Een rapport van het Wereld Natuur Fonds (WWF) waarschuwde in oktober al dat de Méditerranée 20 procent sneller opwarmt dan het mondiale gemiddelde. Dat bedreigt het leven in de zee, waar jaarlijks 200 miljoen toeristen zich op en rond de stranden begeven. Een van de meest ernstige gevolgen is dat honderden exoten vanuit de Indische Oceaan en de Rode Zee de Middellandse Zee binnendringen en er het bestaan van de oorspronkelijke vissen en planten bedreigen. De hoge watertemperaturen hebben ook gevolgen voor de mensen op het land, vooral de bewoners van steden en dorpen die aan de zee liggen. Zij hebben overdag al weken te maken met temperaturen rond en boven de 30 graden, iets minder warm dan in het binnenland. Maar door de warmere zee treedt er ’s nachts bijna geen verkoeling meer op. In plaatsen als Barcelona, Valencia en Palma de Mallorca komt de thermometer in de nacht niet meer onder de 25 of 26 graden. De zeehittegolf kan onoverzichtelijke consequenties aan het einde van de zomer en in het najaar hebben. Meteorologen in Spanje waarschuwen dat er zich zoveel energie in de atmosfeer kan ontwikkelen, dat het tot onweersbuien van een ongekende hevigheid kan leiden, wat weer voor overstromingen zal zorgen. De hoop dat de watertemperatuur de komende weken iets zal afnemen is niet groot, omdat de weersvoorspellingen ook voor augustus een zeer warme zomer in het Middellandse Zeegebied voorspellen. De experts zeggen dan ook dat de maatregelen die genomen moeten worden voor de lange termijn zijn, en dat die – net zoals elders in de wereld – gericht moeten zijn op het tegengaan van de opwarming van de aarde.||https://www.parool.nl/wereld/zee-wordt-een-warm-bad-door-ongewone-hitte-van-de-laatste-maanden~b3276914/
2022-08-02||Boslab theaterfestival: van theatertje in het bos tot donderstorm||Waarom zou je op een podium gaan spelen terwijl er ook een enorme tribune ter beschikking is? Reinout Bongers, regisseur, zit op een stoeltje op het enorme podium van het Bostheater naar zijn acteurs Teun Donders en Niels van Heijningen te kijken. Zij bewegen over de tribune, op het huisje van de techniek en op de trappen van het publiek. Bij Boslab theaterfestival kan eigenlijk alles, en dan moet je daar ook gebruik van maken. Bouw een theatertje ín het bos, dachten de drie makers van Collectief Blauwdruk, die met hun eigen versie van Molières De ingebeelde zieke komen. Of creëer helemaal een roodpluchen werkelijkheid tussen de bomen, vond Zephyr Brüggen. Zij liet zelfs de acteurs weg. En de Vlaamse theatermakers Ali Ünal en Menzo Kircz plantten een bos in een bos, met tussen Ünal en acteur Kircz een slootje, symbolisch de mythologische onderwereldrivier de Styx gedoopt. Ünal zit met de eindregisseur achter een tafeltje terwijl een acteur aan de overkant van het water aan het klooien is met takken en bladeren. Faun heet hun voorstelling en de Vlamingen zitten hier uitstekend. Op de beestjes na dan. “Ik spray me een ongeluk met DEET,” zegt Ünal, die uit Gent komt. Hij laat uitgebreid de wondjes en sneetjes op zijn handen en benen zien die ‘het bos hem heeft aangedaan’. “En ik heb ook nog een tekenfobie.” Dat gezegd hebbende is repeteren in een bos wel fantastisch, vindt Ünal. “Je vindt hier zo veel meer speelmaterie. Daar ligt een tak, je zet die rechtop en je hebt al theater. Dat is heel anders dan in een black box.” Wat doet het bos met je als maker? vraagt Florian Hellwig, dramaturg bij het Bostheater aan de jonge regisseurs. Elk jaar is er een open call voor nieuwe aanmeldingen, dan volgt een weekend in januari waarin de makers mogen rondkijken en daarna is de definitieve selectie. Opvallend: vaak nodigt het bos uit tot nogal existentialistische voorstellingen. Dat heeft ook te maken met het tijdstip dat ze langskomen: winter, donker, koud. “Vorig jaar was de dood een erg dominant thema," zegt Hellwig. Dit jaar duikt zelfmoord of de vraag ‘hoe te leven in deze tijd’ ook op. Niet dat de voorstellingen van deze vijfde editie daardoor zwaar op de hand zijn, integendeel. De meestal korte (een half uur) durende stukken zijn ook geestig en luchtig. Bij Laurien van Rijswijk ligt er een bebloede pop tussen de bladeren, maar dan is niet gezegd dat het alleen maar zwaar wordt. Een ingebeelde ziekte van Collectief Blauwdruk heeft sowieso een lichte toets - dat ging op Festival Karavaan bij Alkmaar al in première. En wie denkt dat Vergezichten van Zephyr Brüggen saai wordt zo zonder acteurs, heeft het mis. “Het bos staat zelf centraal,” zegt Brüggen, “en er komt een donderstorm." Ze sjort nog wat aan de meterslange rode velours gordijnen die ze de avond ervoor nog tot drie uur ’s nachts van klittenband heeft voorzien. “Ik maak van het bos de hoofdpersoon en bouw er een theater omheen.” Het voelt hier ver weg van de stad. Het 4G-bereik is minimaal, wifi is er nauwelijks, elektriciteit in beperkte mate. “Heerlijk dat je hier zoveel focus hebt,” zegt Bram Walter van Collectief Blauwdruk, terwijl hij nog wat kabels rond hun podium, dat eruit ziet als een ziekenhuisje, recht legt. Uit de vloer steekt een pril, nieuwsgierig boompje. Walter: “Ook daar moet je dan mee werken, zo’n boompje, maar dat voegt ook veel toe.” En het bos heeft ook beperkingen, of althans, de natuur regeert. Stroomopwaarts bij het tot Styx-gedoopte beekje is een plek die zo idyllisch was dat wel drie verschillende regisseurs er wilden werken. Alleen: het mocht niet. Wat blijkt, de ijsvogel is er aan het broeden. Boslab Theaterfestival, 2-13 augustus in en om het Amsterdamse Bostheater||https://www.parool.nl/kunst-media/boslab-theaterfestival-van-theatertje-in-het-bos-tot-donderstorm~bd957064/
2022-08-02||Wandelen langs vakantieplekken in Bos en Lommer||A. De zomer is begonnen en wij vieren vakantie in Bos en Lommer. We beginnen bij Elmo’s, de geliefde ontbijt-, koffie- en lunchplek aan de Bos en Lommerweg. Van goede vriendin Maria horen we dat de granola wordt gemaakt door de familie die Elmo’s runt, net als sommige broodjes. Wij waren onder de indruk van Elmo’s Crazy Boost, gebaseerd op de Marokkaanse za3za3: een shake van avocado, banaan, amandelen, dadels, melk en een topping van amandelen en amlou. Deze shake is afkomstig uit Tétouan, in het noorden van Marokko, en inmiddels overgewaaid naar Nederland. Za3za3 betekent ‘in de war’. Het verhaal gaat dat een klant in een zaakje in Tétouan de eigenaar vroeg alle mogelijke ingrediënten bij elkaar te gooien. Zo geschiedde; de za3za3 was geboren. B. Als je richting Podium Mozaïek loopt en aan dezelfde kant van de weg blijft, passeer je het oorlogsmonument van kunstenaar Gerarda Rueter. We steken over naar Podium Mozaïek, bijgenaamd het Theelichtje, dat ontworpen is als kerk door architect Berend Tobia Boeyinga. Bij het cultuurpodium is de expositie te zien van garagehouder en schilder Reza Vafaee, met schilderijen vol natuur, familie en soms Iraanse politiek. Het cultuurpodium biedt doorgaans veel wereldmuziek, theater en dans. Op de deuren staan oproepen voor audities en dat kenmerkt ook de energie van de plek: je bent welkom en wordt uitgenodigd mee te doen. Wij slaan de hoek om naar de Vier Heemskinderenstraat, waar het beeldje met drie vrouwen van kunstenaar Judith Kox staat, uit 2018. Het beeldje met de naam Pluk de dag is behalve een mooie insteek voor de vakantie ook een ode aan de straat waar Kox dertig jaar woonde. C. We lopen via de Twee Koningskinderenstraat naar de Reinaert de Vosstraat waar de voormalige bakkersschool Sint Hubertus onderdak biedt aan een mavo-plus voor informatietechnologie. Op het bordes staat het ingepakte beeld van Sint Hubertus, gemaakt door beeldhouwer Niel Steenbergen in 1957. Het gebouw is ontworpen door architectenduo Evers en Sarlemijn in de stijl van de Bossche School, en staat sinds 2007 in de top-100 van het naoorlogs erfgoed. Om de hoek ligt het Wachterliedpaviljoen, het buurthuis van de bewoners van de Erasmusparkbuurt. In 2010 is het paviljoen met inspraak van bewoners uitgebreid met een kinderboerderij, speeltuin en sportveldjes. Doordeweeks zijn hier kindercafé Kimo en kinderdanslessen, en staan er picknickmanden voor ouders en kroost. Yoga-, boks-, aikido-lessen en tafeltennissen vormen het aanbod voor volwassenen, net als op vrijdagochtend het trefpunt voor Turkse vrouwen. Het is hier een vakantie lang gezelligheid. D. De Augustanahof ligt aan het water van de Erasmusgracht en is oorspronkelijk gebouwd als kerk, maar fungeert inmiddels woongemeenschap. Het originele ontwerp van de Amsterdamse architect Ferdinand Jantzen werd in 1957 gebouwd voor de Lutherse Diaconie. Met de terugloop van kerkactiviteiten zijn er woningen in gemaakt en een ontmoetingsplek. De buurt kan volop meedoen met bijeenkomsten en voor een kleine prijs (afhaal)maaltijden bemachtigen. Ook kun je hier protesteren tegen de plannen van de gemeente om een fietspad aan te leggen langs de Erasmusgracht. Het fietspadplan loopt over de geweldige wandelstrook die ruimte biedt aan kanoërs, waarmee voor eens en altijd het vakantiegevoel aan de oevers zou verdwijnen. E. Het Erasmuspark aan de overzijde roept om een ommetje. In het bijzonder door de bloementuin The Miracle Garden, van kunstenaar Elspeth Diederix – bekend van Het Parool. Hier werden in de eerste plaats de bloemen ingezaaid en gebruikt als onderwerp van de fotokunst van Diederix. Inmiddels zijn de meer dan tweehonderd bloemen ook een gezamenlijk kunstwerk geworden. Een ideale plek om een middag een boek te lezen en vooruit te dromen. Meer kunst zit er in het ontwerp van het park, dat geïnspireerd is door de schilderijen van Piet Mondriaan. Wij lopen de Erasmusgracht verder af tot de Elckerlijcstraat, waar we afslaan naar de Bos en Lommerweg. Daar bevindt zich een keur aan eetwinkels en op zaterdag een kleine markt. Wederom dat vakantiegevoel, waar je kennismaakt met allerhande lekkernijen die je niet in de doorsnee supermarkt tegenkomt. F. We eindigen bij de Nieuwe Boekhandel, die voor Pride met een mooie selectie queer boeken en met regenboogvlaggetjes is versierd. Onze wandelboeken worden hier ook verkocht. De winkel is een coöperatie met 221 aandeelhouders, en het literaire hart van Bos en Lommer. Iedere optredende auteur signeert in de winkel de wall of fame, waar inmiddels een indrukwekkende lijst handtekeningen is verzameld. Wij brengen de rest van onze Bos en Lommervakantie hier door. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-vakantieplekken-in-bos-en-lommer~b8a42f1c/
2022-08-02||Menstruatieverlof, ministerie van Gelijkheid, vrouwenquotum: Spanje voorloper in gendergelijkheid||‘We zijn een feministische regering,’ schreef de Spaanse premier Pedro Sánchez in 2018 op Twitter, toen hij honderd dagen aan de macht was. Een jaar geleden herhaalde hij die woorden, toen hij zijn ministersploeg wijzigde. “Geen land ter wereld heeft in verhouding zo veel vrouwen in de regering als Spanje,” voegde hij toe. Op dit moment regeert de 50-jarige sociaaldemocraat met, hemzelf incluis, negen mannen en veertien vrouwen (40-60 procent) in de ministerraad. Zelfs de immer geroemde Scandinavische landen doen hem dat niet na, al hebben Denemarken, Zweden en Finland wel een vrouw als premier, iets wat Spanje nog nooit heeft gekend. “Maar Spanje is rijp voor een vrouw met macht om premier te worden,” zei minister van Werk en Sociale Economie en vicepremier Yolanda Díaz. Ook de twee andere vicepremiers zijn vrouwen. Spanje kent zelfs een ministerie van Gelijkheid. Het bestond al even rond 2008, onder de eveneens van de linkse PSOE afkomstige premier Zapatero, en zorgde voor een Wet van Gelijkheid waarbij zowel in de top van het bedrijfsleven als in het openbaar bestuur een gelijkwaardige verhouding in het aantal mannen en vrouwen (tussen die 40 en 60 procent) verplicht werd gesteld. “Er is een vóór en een ná de regering-Zapatero tussen 2004 en 2008,” zegt Carmen Lumbierres, politicoloog en docent Politieke Wetenschappen aan de Uned, de Open Universiteit van Spanje. “Hij maakte van de emancipatie en gelijkheid een speerpunt. Het was opvallend, want de maatschappij leek er nog niet eens klaar voor. Zijn plannen werden lacherig en met hoon ontvangen. Dit keer was het de politiek die voorliep op de samenleving.” Spanje komt van ver. Tot 1975 was het land een dictatuur, waarin generaal Franco groot belang hechtte aan de katholieke kerk, die vrijwel overal het lager en middelbaar onderwijs op zich nam. En in het gedachtegoed van de kerk werden meisjes vooral voorbereid op hun taken als echtgenoot en moeder. Spanje was een zeer patriarchale samenleving en niet toevallig is macho een woord uit de Spaanse taal. Sinds het einde van de dictatuur hebben linkse en rechtse regeringen van PSOE respectievelijk PP, de twee grootste partijen, elkaar afgewisseld, waardoor het politiek zo verdeelde land vaak van progressieve naar conservatieve bewindsperiodes en weer terugschoof. Sánchez’ voorgangers binnen de PSOE, González en Zapatero, zorgden bijvoorbeeld al voor wetten die abortus en het homohuwelijk legaliseerden. Het belangrijkste punt van het ministerie van Gelijkheid is nu het geweld tegen vrouwen; een nieuwe wet, die nog door de Senaat moet worden goedgekeurd, moet hen meer hulp en bescherming bieden. De wet heeft de bijnaam ‘Alleen ja is ja’ en bepaalt onder andere dat vrouwen niet meer hoeven te bewijzen dat zij zich bij een aanranding of verkrachting voldoende hebben verzet. Tegelijkertijd moet binnenkort de vernieuwde abortuswet van kracht worden, met meer rechten en minder belemmeringen voor vrouwen. Het menstruatieverlof is onderdeel van die wet van Seksuele Gezondheid De flinke ruk naar links die premier Sánchez de laatste jaren maakt – en vooral sinds dit voorjaar – heeft te maken met zijn coalitiegenoot, het nóg linksere Podemos, maar is ook een antwoord op het extreme Vox aan de rechterzijde van de PP, dat met 15 procent van de stemmen de derde partij is. Politicoloog Lumbierres: “Vox is het toonbeeld van de klassieke Spaanse man die bang is zijn privileges en prestige te verliezen en daardoor nu zo ageert tegen de wetten die de vrouw beschermen. Het zijn ook bijna alleen mannen die op Vox stemmen, terwijl de PSOE juist een meerderheid aan vrouwelijke stemmers heeft, en dat weet Sánchez natuurlijk.” Sánchez’ regering komt ook voortdurend met wetten van progressieve aard in het algemeen. Zo is er nu het plan banken een extra belasting op te gaan leggen. Verder bestaat sinds 2020 het minimum leefbaar inkomen voor de armste huishoudens. Deze week keurde de ministerraad een hervorming goed om de legalisering van immigranten te versoepelen; tienduizenden buitenlanders zonder papieren kunnen zo eenvoudiger aan een baan komen. En vanwege de door inflatie hogere levenskosten zullen de laatste vier maanden van dit jaar vrijwel alle treinen gratis zijn.||https://www.parool.nl/wereld/menstruatieverlof-ministerie-van-gelijkheid-vrouwenquotum-spanje-voorloper-in-gendergelijkheid~bb29db38/
2022-08-02||Met een bakfiets vol boeken de stad door: OBA houdt gratis voorleessessies||‘Een kikker en een tijger!’ roepen de vijftien kinderen die op een picknickkleed op de binnenplaats van kinderboerderij ’t Brinkie in Gaasperdam zitten. Leesconsulente Eveline Bok (39) heeft zojuist het prentenboek in haar handen omhooggehouden en de kinderen gevraagd wat ze zien. Om hen heen zitten oma’s, opa’s, ouders en tantes op krukjes. Sommige kinderen zijn nog zo jong dat ze in de kinderwagen blijven, of op schoot zitten. Allemaal kijken ze verwachtingsvol naar Bok, die voorleest uit Ssst! De tijger slaapt. Om het verhaal levendiger te maken heeft ze een klein stoffen tijgertje meegenomen dat de kinderen mogen aaien. Er worden verjaardagsliedjes gezongen, geblazen en vooral geluisterd. Boks enthousiasme werkt aanstekelijk: ook de volwassenen doen actief mee. Monica Rosmolen (35) is met haar zoontje Raúl (2) bij de voorleesochtend. “Leuk dat het georganiseerd wordt. Dit is de eerste keer dat we erbij zijn. Thuis lezen we Raúl iedere avond voor, het is echt een ritueeltje, anders wil hij niet slapen. Toevallig lezen we ook het verhaal over de tijger, daarom kon hij denk ik zo goed opletten.” Bok: “Het is altijd weer spannend hoe de kinderen reageren. Meestal zijn ze heel enthousiast en doen ze ook goed mee. Dat was vandaag zeker zo. Sommigen kende ik al, anderen zijn nieuw. Door buiten de bibliotheek voor te lezen maken nieuwe mensen, die ons voorheen misschien nog niet kenden, kennis met de bibliotheek.” Dat de Voorleesbakfiets Zomertour voor kinderen vanaf vier jaar is, is vandaag niet te merken. Ook dreumesen zijn erbij. Bok: “Ik kijk wie er zijn en pas daarop aan wat ik voorlees. Het is makkelijker om een boek dat is geschreven voor jonge kinderen leuk te maken voor oudere kinderen dan andersom. Door interactie kun je een verhaal voor alle leeftijden aantrekkelijk maken.” Na het verhaaltje over de tijger haken een aantal kinderen af en gaan spelen. De rest kijkt gebiologeerd naar prentenplaatjes van het boek Klipperdeklop. Niah (6) vertelt dat hij met school ook wel eens naar de bieb gaat: “Thuis lees ik soms, niet vaak. Meestal sprookjes. Mama leest soms voor, ik vraag het ook wel eens.” “Voorlezen is een hele mooie manier om de kids een boost te geven op het gebied van taal,” zegt OBA-programmamaakster Judith Eijking-Peterink (42). En die boost is volgens haar hard nodig. “Twaalf procent van de Nederlandse bevolking is laaggeletterd. Deze mensen hebben moeite met lezen, schrijven en rekenen.” “In Amsterdam ligt dat percentage hoger: zestien procent is hier laaggeletterd. Vooral in West, Noord en Zuidoost beheerst een groot percentage de taal minder goed. Deze stadsdelen zijn onze aandachtsgebieden. Door het voorlezen hopen we ouders te inspireren om er zelf ook vaker een boek bij te pakken en met hun kind te lezen.” Onderwijswethouder Marjolein Moorman ondersteunt de Voorleesbakfiets Zomertour: “Een ontzettend leuk en belangrijk initiatief. Lezen is leuk en vergroot je wereld. Door het voorlezen van de OBA-medewerkers deze zomer stimuleren we het leesplezier en verbeteren we de taalvaardigheid van kinderen.” Alle data en locaties van de bakfiets voorlees zomertour zijn hier te vinden.||https://www.parool.nl/amsterdam/met-een-bakfiets-vol-boeken-de-stad-door-oba-houdt-gratis-voorleessessies~ba357928/
2022-08-02||De wortels van de imposante notenbomen aan het Amstelveld duwen de straatklinkers wel érg ver omhoog||Het Amstelveld is een werkelijk schitterend plekje in Amsterdam, en dat komt vooral door die imposante notenbomen aan de randen van het plein. Het zijn Kaukasische vleugelnootbomen (Pterocarya fraxinifolia) om precies te zijn, 48 stuks. Ruim vijftien jaar geleden vroeg stadsdeel Centrum een kapvergunning voor 14 van 46 aan. Omwonenden stapten naar de Raad van State en die stak een stokje voor de kap. Zo geliefd zijn ze dus, die bomen. Alleen, de wortels van een notenboom zijn al even imposant. En al helemaal aan de kopse kant van het Amstelveld, richting de Utrechtsestraat. Daar duwen ze de straatklinkers zo ver omhoog, dat die erbij liggen als opkruiend ijs. Amsterdam zou Amsterdam niet zijn als voor dat stukje straat geen fijne, op-het-randje bijnaam bestaat. Het abortuslaantje. Waar die naam precies vandaan komt, is uiteraard nooit meer te achterhalen, maar er was vast ooit een buurtbewoner die als eerste uitriep, niet onwaarschijnlijk aan de toog van café Marcella: ‘Als een zwangere vrouw hier. overheen..,’ nou goed, enzovoorts. Een buurman van café Marcella (ook alweer ter ziele inmiddels, houdt het dan nooit op met de teloorgang van de oude, echt Amsterdamse bruine kroeg?) stapt net uit de taxi, wil niet met zijn naam in de krant, maar is wel stellig. “De bomen zijn juist heel mooi. Ik snap dat dit het abortuslaantje wordt genoemd, maar het is geen doorgaande weg. Die bomen zijn heilig.” De mannen van een advocatenkantoor zitten buiten op de stoep te lunchen, precies ter hoogte van het dwarsstraatje. Erik Verwey spreekt ook geen kwaad woord: “Ik vind het altijd wel relaxed om over dat straatje te fietsen, al fiets je wel meteen iets langzamer, zeker met een kinderzitje.” Hij ziet nog een voordeel: “Er spelen hier heel veel kinderen, dus die hobbels zijn eigenlijk natuurlijke drempels. Wat dat betreft is het top.” Zijn baas Rob van Dongen kiest ervoor het stukje straat te vermijden, en fietst gewoon door het speelpleintje om zijn fiets te parkeren. Probleem opgelost. Van Dongen: “Dit is Amsterdam. Je hebt bomen en wegen, en op een gegeven moment wel eens een hobbel.” En zo is het ook natuurlijk. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/de-wortels-van-de-imposante-notenbomen-aan-het-amstelveld-duwen-de-straatklinkers-wel-erg-ver-omhoog~bfe5f4bd/
2022-08-02||Stadshistoricus: ‘Voor een gemeenschap is vrije ruimte nodig, geen aangeharkte en opgepoetste stad’||Vraag aan stadshistoricus en universitair docent Tim Verlaan: heeft Amsterdam een ziel? “Het lijkt mij wel. Het is in ons vakgebied al eeuwen de gewoonte om steden te vergelijken met het menselijk lichaam, met de binnenstad als hart, de parken als longen en het stadhuis als hoofd en hersenen.” Lachend: “Dan moet er ergens ook wel een ziel zijn. De vraag is wel of die ziel daadwerkelijk van Amsterdam is, of van de nieuwkomers die elke keer opnieuw iets toevoegen aan het karakter van de stad. Ik denk het laatste: de ziel is geen vaststaand gegeven, maar verandert voortdurend.” De veranderende stad is het werkterrein van de 37-jarige Verlaan, die als onderzoeker verbonden is aan het Amsterdam Centre for Urban History van de UvA. Hij bestudeert onder meer de gevolgen van de globalisering en flexibilisering voor de stad, en de uitkomsten stemmen hem niet optimistisch. “Het ideaal van een diverse, inclusieve en tolerante stad staat onder grote druk. Amsterdam is altijd een doorgangshuis geweest. De befaamde roltrap: je komt met niks binnen en werkt je op. Die functie dreigt verloren te gaan omdat het voor jonge mensen zonder rijke ouders en andere nieuwkomers vrijwel onmogelijk is om hier nog binnen te komen.” Dat was heel anders in de tweede helft van de vorige eeuw. Op het verzoek om drie belangrijke gebeurtenissen uit de historie aan te dragen die verbonden zijn met de Amsterdamse ziel, noemt Verlaan als eerste het arrest van de Hoge Raad van 2 februari 1971 dat een einde maakte aan het wettelijk verbod op kraken. “Dat arrest leidde een periode in van grote bloei voor de tegencultuur in de stad. Het imago van de krakers is sterk bepaald door de rellen van de jaren tachtig, maar de beweging heeft heel veel goeds gebracht door de sloop van historische gebouwen tegen te gaan, en allerlei culturele initiatieven te ontplooien. Voor die tijd was Amsterdam een tamelijke saaie stad.” Sinds 2010 is het verbod op kraken weer van kracht, en dat zegt volgens Verlaan veel over de tijdgeest. “Het particulier bezit weegt nu zwaarder dan het gemeenschappelijk belang. De kraakbeweging heeft zich ook aangepast. Wat vroeger de krakers waren, zijn nu de kwartiermakers die projectontwikkelaars helpen om de rafelranden van de stad salonfähig te maken. Als de pioniers hun werk hebben gedaan, strijkt de middenklasse neer en daarna komen de beleggers. Alle inspanningen zijn gericht op waardevermeerdering, maar daarmee creëer je geen gemeenschap. Daarvoor is vrije ruimte nodig, geen aangeharkte en opgepoetste stad.” Als tweede historische gebeurtenis van belang noemt de stadshistoricus 25 november 1975, de dag dat Suriname onafhankelijk werd. Het afscheid van de kolonie had grote gevolgen voor Amsterdam: onzekerheid over de toekomst maakte dat in de loop van enkele jaren 140.000 Surinamers op het vliegtuig naar Nederland stapten. Een grote groep belandde in de leegstaande flats van de Bijlmer. Verlaan: “Met de komst van de Surinamers en de gastarbeiders uit Marokko en Turkije werd Amsterdam een multiculturele stad. Het zorgde voor een verrijking van de eetcultuur, het taalgebruik, muzieksmaken en een confrontatie met ons koloniaal verleden.” De inburgering verliep niet zonder slag of stoot. De huisvesting van de Surinamers zorgde voor hoofdbrekens bij de woningcorporaties en het stadsbestuur. Verlaan: “Er zijn serieuze pogingen gedaan om te komen tot een spreidingsbeleid met als doel het weren van Surinamers uit grote delen van de stad. De gemeenteraad heeft daar een stokje voor gestoken, nota bene onder aanvoering van de toen nog zeer liberale VVD.” Er was een massale heroïneverslaving die grote impact had op het leven in de stad had, met name ook onder Surinamers. “Er wáren beslist grote problemen,” zegt de stadshistoricus. “Dat is zo. De ziel van een stad zit vol krassen.” Ook de derde historische gebeurtenis komt uit de cruciale jaren zeventig. Op 6 september 1978 zetten PvdA, CDA, CPN, D66 en PPR hun handtekening onder een coalitieakkoord met volgens Verlaan grote gevolgen voor de toekomst van de stad. “Het was de tijd van activistische bestuurders als Jan Schaefer en Michael van der Vlis. Dat college nam definitief afscheid van de cityvorming en koos voor stadsvernieuwing en verdichting. Het was ook de tijd dat de middenklasse neerstreek in de verloederde Jordaan. Een voorzichtig begin van de gentrificatie, maar omdat er ook veel sociale huurwoningen bijkwamen, bleef de zaak in balans.” Het college zette ook een andere ontwikkeling in gang. “De scheepswerven waren ter ziele gegaan, en de stad ging op zoek naar nieuwe bronnen van werkgelegenheid en inkomsten in de dienstverlening. Er kwamen zakencentra als Sloterdijk en later de Zuidas. Amsterdam wilde zich plotseling meten met Londen en Parijs. Er kwam veel meer ruimte voor het bedrijfsleven, waarmee het stadsbestuur steeds nauwer ging samenwerken. Het is paradoxaal: dat college toonde aan de ene kant grote zorg voor de stad, maar heeft ook de deur geopend voor de vermarkting van de stad waarvan we vandaag de dag de wrange vruchten plukken.” Het is de makke van historici dat zij beter zijn in het verleden dan in de toekomst. Ziet Verlaan nog kansen voor de ziel van Amsterdam? “Ik ben daar niet heel optimistisch over. Internationale ontwikkelingen laten zich lokaal moeilijk sturen als Den Haag niet meewerkt. Tegelijkertijd houd ik mijn studenten steeds voor dat alle ontwikkelingen beginnen met een politiek besluit. De markt heeft veel macht, maar bestuurders en ambtenaren hebben die ook.” Lachend: “Wie weet staat Amsterdam over een halve eeuw deels onder water als gevolg van de klimaatverandering. In de onbegaanbare delen kunnen de anarchistische Amsterdammers een nieuwe start maken.” Welke gebeurtenissen zijn volgens u onlosmakelijk verbonden met de ziel van de stad? En waarom? Laat het ons weten via zielvandestad@parool.nl||https://www.parool.nl/amsterdam/stadshistoricus-voor-een-gemeenschap-is-vrije-ruimte-nodig-geen-aangeharkte-en-opgepoetste-stad~b376901d/
2022-08-02||Deze man die koste wat het kost al die spullen probeert mee te torsen, houdt shoppers een spiegel voor||Een sculptuur ervaar je anders dan een schilderij, tekening of foto. Zo’n plat medium activeert het oog terwijl een ruimtelijk werk het hele lichaam aanspreekt. Je voelt meer dan dat je ziet hoe groot, zwaar en volumineus een beeld is. Daniel Firman experimenteert sinds 1999 met die verhouding tussen lijf en object door beide te combineren. In performances probeert hij zoveel mogelijk spullen in zijn uitgestrekte armen vast te houden, een kluwen van droogrekjes, tennisballen, luxaflex, leeg gelaten rubber opblaasboten, aluminium afvoerbuizen, koelkastdeurtjes en wat al niet. De foto’s van die acts vormen de basis voor realistische sculpturen, die hij “een herinnering aan de ervaring” noemt. Het draait hier telkens om balans, dat die enorme klont gebruiksartikelen gedragen blijft door de iele beentjes van de kunstenaar wiens romp en hoofd volledig schuil gaan achter de veelkleurige rommel. Firmans beeldenserie met de titel Gathering bezorgt de kijker een bijzondere sculpturale ervaring. Je verhoudt je tot het beeld maar tevens tot een ander lichaam. En ook niet helemaal want het deel waar je je doorgaans mee identificeert, is onzichtbaar. Dat is een beetje ongemakkelijk en licht ontregelend. In de setting van winkelcentrum Gelderlandplein is Gathering nog op een andere manier confronterend. De man die koste wat het kost al die spullen probeert mee te torsen, houdt shoppers een spiegel voor. Hun consumentisme wordt een beetje belachelijk gemaakt. Je ziet met boodschappen torsende families vaak onwillekeurig wegkijken als ze langs het beeld lopen. Best gedurfd van de Kroonenberg Groep, de eigenaar van het winkelcentrum, om zo’n kunstwerk hier neer te zetten. Maar de vastgoedondernemer heeft een traditie van kunsttoepassingen in projecten en heeft zo een aanzienlijke, openbaar toegankelijke collectie opgebouwd. Zo is er ook kunst te zien in de Kalverpassage en de Barones in Breda, maar nergens zoveel als in en rond het Gelderlandplein. Toen het uit 1968 stammende complex toe was aan herontwikkeling, werden niet alleen een hotel, extra winkels, een schaatsbaan en restaurants toegevoegd maar kreeg ook de openbare ruimte een upgrade. Samen met galerie Reflex Amsterdam is een selectie gemaakt van kunstwerken die permanent worden tentoongesteld. Buitenveldert – niet bepaald een wijk waar de kunst dicht gezaaid is – kreeg zo een overdekte beeldentuin cadeau. Naast Firmans sculptuur is onder andere Julian Opie’s video te zien van een eindeloos voortstappende vrouw met paardenstaart, een sumoworstelaar zonder hoofd van Erwin Wurm, Fred Allards reusachtige, zilverkeurige Chaneltas en voor een etalage liggen twee verliefde scooters verstrengeld in elkaars carrosserie van Patricia Piccinini. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/deze-man-die-koste-wat-het-kost-al-die-spullen-probeert-mee-te-torsen-houdt-shoppers-een-spiegel-voor~b03b17d2/
2022-08-02||De weegschaal van Vrouwe Justitia bereikt nooit een evenwicht||Oorlog stopt niet nadat de vrede is getekend. Hij gaat door in je hoofd, terwijl er niet meer wordt geschoten. De oorlog in Oekraïne zal nog wel vele jaren duren, vermoed ik. Toen ik een paar weken geleden door het gebied reisde waar Mussolini furore maakte, zocht ik op YouTube wat beelden van hem op en zag weer hoe hij was opgehangen. Men schreeuwde: “Wraak! Wraak!” Wij richten straks tribunalen op die recht moeten spreken over de oorlogsmisdadigers maar in feite weten we wie de schuldigen zijn. Wil iemand beweren dat Poetin onschuldig is? Maar stel dat Rusland deze oorlog wint en Zelenski gevangen neemt en aan de buitenwereld vertelt dat hij ‘een eerlijk proces’ zal krijgen, dan weet ik ook wat de uitkomst zal zijn: hij krijgt de doodstraf of levenslang. Wat is ‘recht’ in zulke gevallen? Ik ben opgevoed met verhalen over de Moskouse Zuiveringsprocessen. Showprocessen, zoals later bekend werd. Verklaringen werden door Stalin afgedwongen door de verdachten te folteren. We spreken over de jaren dertig van de vorige eeuw. Bevredigden de processen in Neurenberg de slachtoffers van de Tweede Wereldoorlog? Het was dubbelzinnig. Er werden 177 mensen aangeklaagd. Vierentwintig werden er ter dood veroordeeld, vijfendertig vrijgesproken, twintig kregen levenslang en achtennegentig kregen een gevangenisstraf tussen de achttien maanden en vijfentwintig jaar. Was er recht gedaan aan de misdaden in de Tweede Wereldoorlog? Wat betekent ‘recht doen’? In Tokio vonden de strafprocessen plaats van de oorlogsmisdaden die de Japanners hadden gepleegd. In totaal stonden 28 mannen terecht. Mijn vader vond dat een showproces. Zeker toen de Nederlandse rechter B.V.A. Röling meende dat vijf verdachten die de doodstraf hadden gekregen dienden te worden vrijgesproken. In totaal werden zeven verdachten ter dood veroordeeld. Mijn vader, zelf rechter in Indië geweest, verloor vertrouwen in de rechtstaat, al zag hij wel de onmogelijkheid om zulke rechtszaken tot een goed einde te brengen. Nogmaals: wanneer is het rechtsgevoel van de slachtoffers bevredigd? Het antwoord is: nooit. Op de ene schaal liggen de pijn en het verdriet van de slachtoffers, op de andere honderden beschreven bureaucratische regels, maar ook de onbeschreven regels van beschaving en fatsoen. De weegschaal van Vrouwe Justitia bereikt nooit een evenwicht. Heeft wraak zin? Mijn oom wilde wraak nemen voor de liquidatie van mijn grootvader. Maar op wie, hoe en met welke consequenties? Mijn vader raadde het af, tegen zijn zin in. De overwinning smaakt soms bitter. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/de-weegschaal-van-vrouwe-justitia-bereikt-nooit-een-evenwicht~b3df04ff/
2022-08-02||Opinie: ‘De hoop op andere tijden bij het corps lijkt me volstrekt misplaatst’||Het artikel in Het Parool van vrijdag over de danig geëscaleerde boerenprotestacties bood een aantal verfrissende inzichten. Want waar moet dit eindigen? Van de politie hebben wij in elk geval niet zo veel te verwachten, want volgens politiechef Woelders ‘gaat het om de stikstofproblematiek en daar moeten we met elkaar uit zien te komen’. Ja, zo doen we dat in dit gave land, waar privacy een schaars goed is, of het moet op de snelweg zijn waar gemaakte camerabeelden omwille van de privacywetgeving niet bewaard mogen worden. Zelfs niet als die kunnen helpen om wat elders in het artikel als terrorisme wordt aangeduid, daden met alle (levens)gevaarlijke gevolgen van dien, op te sporen. Natuurlijk staat het wel vrij uw dashcambeelden waarop mogelijk iets nuttigs te zien is te delen met de politie, want in dat geval geldt die wetgeving kennelijk niet. Voor mij staat vast dat wij, dat gave land, ons niet moeten laten intimideren door mensen die om welke reden dan ook het recht in eigen hand nemen en de wetgeving aan hun laars lappen door middel van terrorisme. En dat doen we door te dreigen met zéér zware straffen, met als mogelijk aanvullende sanctie het verbeurd verklaren van het bezit van de overtreder. En ook door de politie, qua capaciteit, middelen en bevoegdheden, in staat te stellen haar opsporingswerk te doen. Menno Hooft, Amsterdam Natuurlijk heeft Fien van Snippenberg (Het Hoogste Woord van 28 juli) volstrekt gelijk met haar kritiek op het seksisme binnen het Amsterdamsch Studenten Corps. Wat ik echter niet begrijp, is de hoop op andere tijden. Die lijkt me volstrekt misplaatst. Het corps heeft een oeroude traditie van ‘neerkijken op’. Neerkijken op vrouwen. Neerkijken op ‘gewone mensen’. Neerkijken op een ieder die niet tot het uitverkoren studentenvolk behoort. Het zit in de genen. Een beschaafd mens moet niet tot een dergelijk gezelschap willen behoren. Uittreden is de enig juiste principiële keuze. En nooit meer een cent overheidsgeld naar het corps. Job van Amerongen, Amsterdam Nu de cruiseschepen ongeschikt blijken als asielopvang kunnen ze mooi dienen voor huisvesting van studenten. Zolang ze maar aangesloten worden op het elektriciteitsnet, bij voorkeur rechtstreeks aan windmolens, en niet varen. Want dat is pas echt slecht. Als locatie stel ik de Houtribdijk voor, de dijk tussen Lelystad en Enkhuizen, met een frequente pendel over water naar Amsterdam CS. Natuurlijk mag iedereen ook een eigen uitstootvrije woonboot daar aanmeren, gebouwd in een fabriek in Scandinavië zodat de stikstofrestricties geen obstakel zijn. In een paar maanden tijd kan daar een hele stad ontstaan. Reinder Rustema, Amsterdam||https://www.parool.nl/columns-opinie/opinie-de-hoop-op-andere-tijden-bij-het-corps-lijkt-me-volstrekt-misplaatst~b170e616/
2022-08-02||Opinie: ‘We kunnen als burgers het nieuws weer hernemen’ ||‘Fake news’ laat zich op nogal wat manieren definiëren. Volgens Donald Trump is het berichtgeving van media die hem bekritiseren. Daarvoor werd de term gebruikt voor satirische televisie, denk The Daily Show of in Nederland het werk van Arjen Lubach. Nu wordt deze gebruikt voor misleidende informatie bedoeld om ons te manipuleren, zoals rond de oorlog in Oekraïne of de coronacrisis. In die vorm bedreigt het onze maatschappij. De veroordeling vorige maand van Tjeerd P. en Jaimy W. laat deze ontwrichtende werking goed zien. Deze mannen gooiden vorig jaar een molotovcocktail naar binnen bij journalist Willem Groeneveld. Zij volgden Joost K., de in satanistische pedofielennetwerken gelovende complottheorieverspreider die eind juni werd veroordeeld tot vijftien maanden cel wegens opruiing. Deze zaak laat zien dat alleen tegengaan en ontkrachten van nepnieuws door bijvoorbeeld factchecking niet de oplossing is. Onderwijs in mediawijsheid en datageletterdheid, in combinatie met het vergroten van de emotionele intelligentie biedt meer houvast. Desinformatie drijft ons uit elkaar. Het versterkt polarisatie. Bedoeld en onbedoeld foute informatie wordt versterkt door de snelheid waarmee nieuws rondgaat op sociale media en door de algoritmes van platformmedia die opwinding belonen. Je krijgt meer van waarop je klikt en datgene waarop wordt geklikt, wordt verder verspreid. Het is niet raar dat we denken dat we fake news moeten stoppen door middel van extreme waakzaamheid: strengere regels en factchecking om het publiekelijk te ontkrachten; videomateriaal screenen om te zien of het niet gaat om ‘deep fakes’. Het is de vraag of dat de beste weg is. Overal deep fakes verwachten, werkt cynisme en complotdenken in de hand. In het ontkrachten, krijgt nepnieuws ook aandacht. Volgens kenniscentrum Movisie is dat geen duurzaam effectieve strategie. Online haat- en discriminatieonderzoek laat juist zien dat het herhalen van negatieve stereotypen ze versterkt. Het grote probleem is dat alle nieuws ons emotioneel raakt, of het nu gaat om bonafide nieuws of om nepnieuws. Rationele tegenwerpingen ondervangen de impact van informatie en desinformatie niet. Wat dan? Moeten we ons erbij neerleggen dat ‘nieuws’ niet betrouwbaar is en dat we als burgers geblinddoekt handelen als we stemmen of ons engageren met kwesties en problemen? Er zijn mensen die de wereld deze kant uit zien gaan. Veel mensen zouden de moeite niet meer willen of durven nemen om uit hun eigen bubbels te komen. Dat lijkt mij een veel te zwart scenario. We kunnen als burgers het nieuws weer hernemen. De geschiedenis leert dat ‘nieuws’ dat altijd al van ons heeft gevraagd. Grote verhalen en machtige anderen verdienen altijd al onze kritische aandacht. We hoeven het nepnieuws van nu niet belangrijker te maken dan het is, aan veel gekkigheid wordt geen letterlijk gehoor gegeven, ook al gebeurt het soms en verspreidt informatie sneller dan ooit. Wat we wel nodig hebben is veel meer mediawijsheid en datageletterdheid, waarbij een beter begrip van onze emoties cruciaal is. Mediawijsheid leert ons dat nieuws altijd gekleurd wordt door de achtergrond van waaruit het wordt verteld. Of dat nu een nationaal of een regionaal belang of een politieke kleur is. Vergelijken van nieuwsbronnen geeft een beter want genuanceerder beeld. Door datageletterdheid begrijpen we hoe de nuance uit beeld verdwijnt in de online-wereld. Mediawijsheidonderwijs combineert idealiter met datageletterdheid maar ook met meer emotionele intelligentie. Weten dat we van opwinding houden, maakt ons minder vatbaar voor de verwarring die eruit voorkomt. Burgers die gevoel en verstand samen kunnen laten komen, vallen minder ten prooi aan cynisme of naïviteit. Naïef vertrouwen en naïef wantrouwen verstoren allebei hoe we omgaan met informatie. Het zet niet aan tot begrip dat we altijd weer nieuwe informatie moeten zoeken en verwerken. Het stoort vooral het contact dat we met anderen maken en ons vermogen naar anderen te luisteren. Maak scholieren ervan bewust hoe algoritmes werken en hoe ze, als ze ‘klikken’, afgesloten worden van andere verhalen. Hoe leven in enkelvoudige verhalen de werkelijkheid geweld aan doet en ons bang en boos maakt jegens anderen. Hoe algoritmes gericht zijn op emoties en argumenten in de schaduw zetten. Hoe, als we ons niet in bubbels laten vangen, andere verhalen en interpretaties van wat er in de wereld gebeurt ons hoop kunnen geven en zicht op alternatieven. Daarvoor is oefening nodig in zelfstandig denken in tijden van een overweldigend media-aanbod dat varieert van nieuws tot entertainment tot sociaal. We kunnen van allemaal plezier hebben als we dat doen vanuit een aantal basisprincipes: er is verschil tussen bronnen; de langetermijnreputatie van media is betekenisvol; complottheorieën bespelen onze angsten, checken op betrouwbaarheid van informatie helpt. Lach om krankzinnige verhalen en wordt niet gelijk boos. Of complottheorieverspreider Joost K. en molotovcocktailgooiers Jaimy W. en Tjeerd P. met dit type onderwijs minder in verwarring zouden zijn geraakt, is een niet te beantwoorden vraag. Zeker is dat een combinatie van datageletterdheid, emotionele intelligentie en respect voor degelijk nieuws van verschillende kanten een grote groep van ons minder ontvankelijk zal maken voor nepnieuws. Dat helpt het tij van fake news te keren zonder dat we het in onze zorg en opwinding op grote schaal helpen verspreiden.||https://www.parool.nl/columns-opinie/opinie-we-kunnen-als-burgers-het-nieuws-weer-hernemen~b0514c97/
2022-08-02||Opinie: ‘Ouderen moeten doorstromen op de woningmarkt, maar waarheen?’||Zomaar een paar krantenkoppen van de afgelopen tijd: ‘Ouderen in te grote huizen belangrijkste oorzaak woningcrisis’ en ‘Gebrekkige doorstroming ouderen oorzaak van problemen woningmarkt’. Ouderen moesten toch langer zelfstandig thuis wonen? Of toch niet? Tot nog geen vijf jaar geleden werd door onze overheid stevig aangestuurd op het langer zelfstandig thuiswonen door ouderen. Oude bomen moet je niet verplaatsen maar in hun vertrouwde omgeving laten rusten. De werkelijke reden was echter de vrees dat door de sterk toenemende vergrijzing centraal geregelde zorg via verzorgingshuizen op termijn onbetaalbaar zou worden. Want meer ouderen betekent meer zorghuisvesting en meer zorgpersoneel. In feite was het sympathieke idee van ‘lekker oud worden in eigen omgeving’ gewoon een listig narratief voor platte bezuinigingsmaatregelen. De scheiding van wonen en zorg, verkleining van wooneenheden en de extramuralisering van de zorg waren de basisingrediënten voor het krimpscenario van vele zorgorganisaties. En zo gebeurde het dat verzorgingshuizen hun capaciteit drastisch verkleinden en sommige zelfs de deuren sloten. Anno 2022 heerst de woningcrisis. Jongeren komen niet aan een starterswoning en voor jonge gezinnen zijn er onvoldoende passende woningen beschikbaar. De oplossing is even eenvoudig als briljant: Al die oude empty-nesters die in hun eentje zelfstandig een ruim huis bezet houden, dat kan toch eigenlijk niet. Die moeten plaats maken voor de volgende gezinsgeneraties in een overspannen woningmarkt. Daarbovenop heeft een briljante Haagse geest het onzalige idee opgevat om het eigen woningbezit fors zwaarder te belasten door het eigenwoningforfait te verhogen van 0,45 procent naar 2,45 procent, een ruime vervijfvoudiging. Zo wordt het langer zelfstandig thuiswonen door pensionado’s ook nog eens onbetaalbaar gemaakt. Doorstromen dus, maar waarheen en hoe dan? Er is een gigantisch en groeiend woningtekort, en door toenemende vraag wordt dit nog nijpender. Dé oplossing is bouwen, bouwen, bouwen, althans voor zover daar materialen en handjes voor zijn en het stikstof-dossier ons niet in de weg zit. En bij de bouwopgave dan wel graag rekening houden met die door zorgbezuinigingen ‘verplicht’ zelfstandig wonende ouderen die moeten doorstromen. Gezien de voorgenomen verzwaring van het eigenwoningforfait zal een huurwoning voor hen de beste optie zijn. Kunnen ze van de verkoopopbrengst meteen hun jarenlang ongeïndexeerde pensioenen een beetje opkrikken. Echter heeft een andere briljante Haagse geest bedacht dat het geliberaliseerde deel van de woningmarkt strenger gereguleerd moet worden. Want de vrije sector maakt gruwelijk misbruik van de woningnood door exorbitante huren te vragen voor veel te kleine woningen, is de redenering. De uitkomst zich laat raden: alleen al het voornemen tot regulering zet woningbeleggers zoals pensioenfondsen op scherp. Het rendement op huurwoningen komt immers zwaar onder druk te staan en daarmee ook onze pensioenreserves. Logisch dat deze partijen hun beleggingsstrategie rap bijstellen naar verliesbeperking op toekomstige huurpenningen door hun woningen nu te kapitaliseren. Ook de voorgenomen bouwproductie gaat on hold vanwege het zicht op een toekomstige onrendabele huurmarkt in het middensegment. Resultaat: Stagnerende bouwproductie, een steeds verder vastlopende woningmarkt en pensioenfondsen in het nauw. De bezuinigingen in de zorg, belastingen en overregulering leiden tot een gigantische clusterfuck die alleen opgelost kan worden door integraal de verschillende probleemgebieden in beschouwing te nemen. Khing Go, Arnhem||https://www.parool.nl/columns-opinie/opinie-ouderen-moeten-doorstromen-op-de-woningmarkt-maar-waarheen~ba0da810/
