2022-08-18||Ajax en Torino FC bereiken definitief akkoord over transfer Perr Schuurs||Ajax krijgt 9 miljoen euro voor de verkoop van de Limburgse verdediger. Dat bedrag kan oplopen tot 11,3 miljoen euro met verschillende bonussen. De 22-jarige Schuurs had bij Ajax zijn zinnen gezet op een transfer omdat hij door de aanwezigheid van Jurriën Timber niet in aanmerking komt voor een basisplek. Schuurs, die tot bijna honderd officiële duels kwam voor Ajax en drie landstitels veroverde, krijgt Ahmetcan Kaplan als opvolger. De 19-jarige verdediger brak afgelopen seizoen door bij de Turkse kampioen Trabzonspor. Voor ongeveer tien miljoen euro staat hij op het punt de overstap te maken naar Amsterdam.||https://www.parool.nl/sport/ajax-en-torino-fc-bereiken-definitief-akkoord-over-transfer-perr-schuurs~b5ab222f/
2022-08-18||Tweemaal binnen een paar minuten werd ik straal genegeerd, alsof ik niet bestond||Op weg naar de fietsenmaker, ik was te voet, gebeurde er iets merkwaardigs. Niet één keer, maar zeker drie keer. Op de fietsbrug over de A10 zag ik een man aan komen lopen in mijn richting. Het was een voormalig buurtgenoot die bij een buurtbarbecue een keer per ongeluk zijn zomerse shirt in de fik had gestoken. Hij had toen heel rustig de inhoud van zijn flesje bier over zijn zij laten lopen, waardoor het vuur doofde. Er zat wel een palmboom in zijn huid gebrand die hij enthousiast aan iedereen liet zien. Het kostte nog heel wat overredingskracht om hem naar de eerste hulp te krijgen. Maar goed, die man dus. Toen we vlak bij elkaar waren, wilde ik mijn hand opsteken, maar hij was me al gepasseerd. Zonder notie van me te nemen. Ik keek hem na, maar hij keek niet achterom. Ik kon me ook niet herinneren dat ik hem ooit beledigd had of zoiets. Ik haalde mijn schouders op en vervolgde mijn weg. Verderop, in Meerpark, kwam me een vrouw op de fiets tegemoet. Ik herkende haar, de zus van een voormalige buurvrouw. Toen ze vlakbij was stak ik een hand op. Ze fietste me voorbij zonder een teken dat ze me herkend had. Ze had me niet eens aangekeken, net zoals meneer Palmboom me niet had aangekeken. Tweemaal binnen een paar minuten. Tweemaal binnen een paar minuten was ik straal genegeerd. Alsof ik niet bestond. Waarom werd ik niet herkend? Ik haalde mijn telefoon tevoorschijn en bekeek mezelf met de camera. Niets vreemds. Geen pindakaas in de mondhoeken, geen plaksnor of pruik. Ik zag gewoon mezelf. Ik liep door. Een kat kruiste mijn pad. Ik dacht de kat te herkennen. De kat keek me wel aan, maar zei niets. Het zou ook wat zijn, een sprekende kat. Dat kan alleen bij Murakami. Nu ik er zo over nadacht… Het was alsof ik onzichtbaar door de wereld liep. Als in een dromerig verhaal van Haruki Murakami. Althans, ik denk dat Murakami zo’n verhaal zou kunnen schrijven, als ie het al niet heeft geschreven. Ik weet dat niet omdat ik niet van de boeken van Haruki Murakami hou, en dat komt omdat hij sprekende katten opvoert en ik niet van sprekende katten gediend ben. (Oë en Mishima, dat zijn pas schrijvers!) De kat verdween in de struiken en ik stak de Kruislaan over. In de straatjes van het Biothof zag ik iemand van de tennis op een scooter. Ik stak mijn hand maar niet meer op. En inderdaad, de man racete me hard voorbij zonder me ook maar een blik waardig te gunnen. Ongelooflijke topspinbackhand, die gast. In de deuropening van Segijn en van Wees botste ik tegen Ric op. Wat een opluchting! Ik bestond! Ik kneep in zijn arm met die mooie, getatoeëerde vis. De fietsenmaker nam me op van top tot teen. “Gaat het wel goed met je?” vroeg hij. “Het lijkt wel of je spoken hebt gezien.” We spraken even over boeken, zoals altijd. De naam Murakami viel niet. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/tweemaal-binnen-een-paar-minuten-werd-ik-straal-genegeerd-alsof-ik-niet-bestond~b739a51e/
2022-08-18||Opinie: ‘Dat Indonesië een krans legt bij het Indiëmonument is een blijk van humaniteit en reflectie’||De heer H.E. Mayerfas, ambassadeur van Indonesië in Nederland, heeft maandag 15 augustus tijdens de nationale herdenking van het einde van de Tweede Wereldoorlog in Nederlands-Indië namens de Indonesische republiek een krans gelegd bij het Indiëmonument in Den Haag. Hij had dit jaar een eigen, tweede plek gekregen, direct na de kranslegging namens de Nederlandse regering. De deelname van de ambassadeur aan de herdenking is een goede stap in het ontwikkelen van een gezonde herinneringscultuur over de aanwezigheid van Nederland en andere Europese landen in Azië. In zo’n herinneringscultuur draait het om dialoog en gelijkwaardige uitwisseling van perspectieven. Een gesprek ook over pijn, heling en, misschien, het ontwikkelen van een gedeeld perspectief. De kranslegging door de ambassadeur heeft bij een groep Indische Nederlanders afschuw gewekt. Met een kleine groep rechtse fanatieke nationalisten vooraan, die een eenzijdig beeld geven, vinden zij dat Indonesië maar eerst zijn excuses moet aanbieden voor het zichzelf onafhankelijk maken. Deze mensen zouden het liefst willen dat Indonesië nog in bezit was geweest van Nederland en zij ‘hun Indië’ niet hadden hoeven verlaten. Kolonialisme is niet alleen een economische en politieke strategie. Kolonialisme is helaas ook een manier van denken, een mindset die zich invreet en de mens aanvreet. Het oordeelsvermogen raakt erdoor aangetast. Om die reden verhouden veel Indische Nederlanders zich meer tot Nederland dan tot de oorspronkelijke bewoners van Indonesië. Dit is eigenlijk heel triest, zij hebben immers een Indonesische en een Nederlandse voorouder. Regelmatig horen wij op Indiëherdenkingen de woorden ‘die Indonesiërs die mijn familie hebben gedood’ of ‘door de Bersiap moesten wij weg’. Naar het eigen aandeel in de voormalig kolonie wordt dan meestal niet gekeken. Evenmin wordt gekeken naar de machtspositie die men innam in Indië. Op die manier verwordt de herdenking van het einde van de Tweede Wereldoorlog op 15 augustus 1945 tot een herdenking van het verlies van Nederlands-Indië, een herdenking die Nederland alleen vanuit slachtofferschap bekijkt. Het is eigenlijk heel raar dat wij in Nederland voor 15 augustus 1945 een term hebben verzonnen om onder andere Nederlandse slachtoffers mee aan te duiden, in wezen was die dag de start van de onafhankelijkheidsoorlog. Helaas staat deze benauwde, rancuneuze benadering in een lange traditie, die in de twintigste eeuw is begonnen, toen Indonesiërs het plan maakten om de kolonie om te vormen tot een zelfstandige natie. Tot 1942 werd het ene na het andere vriendelijke Indonesische voorstel, om de verzelfstandiging goed te regelen, afgewezen door het Nederlands bestuur. Het erkennen van Indonesische zeggenschap zat er gewoon niet in. Dit werkt door tot op de dag van vandaag. Maar waarom zouden we niet erkennen en verwelkomen dat Indonesië een krans wil leggen voor de gevallenen, onder wie ook de militairen op wie ze hun vrijheid terecht hebben bevochten? Wat een ruimte en humaniteit spreekt daaruit! En vergeet ook niet dat, buiten het blikveld van de meeste Nederlanders, Indonesiërs de eregraven van gevallen Nederlandse soldaten, zeer goed onderhouden. Daar maken Indonesiërs ruimte voor, letterlijk én figuurlijk (qua mindset). Hoe kan het dan zo zijn dat wij hier in Nederland niet eens ruimte kunnen maken voor een Indonesische krans bij de Nationale Herdenking 15 Augustus 1945? Dat moet beter kunnen. Onderstaande voorstellen kunnen daarbij helpen. Laten we om te beginnen onderzoeken hoe we kunnen uitzoomen wat betreft de verhaallijnen van de herdenking zodat wij verschillende tijdsperiodes bekijken en niet alleen de gebeurtenissen rond 1945 aan bod komen. Verder zouden we de herdenking kunnen demilitariseren. Daarmee doorbreken we de reproductie van de toenmalige koloniale machtsverhoudingen en ontstaat er ruimte voor individuele verhalen. Ten derde zou Nederland verantwoordelijkheid moeten nemen voor de bijna vierhonderd jaar onderdrukking, geweld en slavernij, en zich tijdens de herdenking niet enkel als slachtoffer moeten manifesteren van – in dit geval – Japan en Indonesië. De kranslegging door de Indonesische ambassadeur lijkt een handreiking te zijn aan Nederland om oog te krijgen voor de meerstemmigheid van de geschiedenis. Een handreiking om iets te doen aan de onzichtbaarheid van Indonesiërs bij de Indiëherdenking en zeker ook binnen de geschiedschrijving van Nederland. Het lijkt alsof een deel van de bezoekers vooral wil dat Indonesiërs onzichtbaar blijven. Net als destijds in de kolonie.||https://www.parool.nl/columns-opinie/opinie-dat-indonesie-een-krans-legt-bij-het-indiemonument-is-een-blijk-van-humaniteit-en-reflectie~ba58ec01/
2022-08-18||Onder NAP||Onder en boven water lijken twee totaal verschillende werelden. Fotograaf Niels Stomps dook in een wetsuit de Amsterdamse wateren in om te laten zien dat de onder- en bovenwereld naadloos op elkaar kunnen aansluiten. Deze week: IJburg.||https://www.parool.nl/ps/onder-nap~b41d963a/
2022-08-18||Spectaculaire stunts op NK freerunning: ‘Er zit geen limiet op wat je kunt laten zien’||Een mix van turnen, breakdance en straatcultuur. Zo kun je de sport freerun omschrijven. Bij handbalvereniging Westsite op Riekerhaven tonen jongeren hun atletische kunsten. Op het veld is een parcours opgebouwd voor salto’s, backflips en andere gewaagde trucs. Elke atleet laat in ongeveer een halve minuut zien wat-ie kan. Elke ‘run’ wordt begeleid door pompende beats. Zo’n tweehonderd toeschouwers zijn op het evenement van de Urban Sports Week Amsterdam (zie kader) afgekomen, onder wie ouders en vrienden. De jury bepaalt wie zich de beste van Nederland mag noemen. Bij de vrouwen is Noa Diorgina Man (17) de grote favoriet. De scholiere – komend schooljaar begint ze aan 5 havo – won vorige maand bij de World Games in de Verenigde Staten goud op ‘style’, een onderdeel waar het draait om de creativiteit en de kwaliteit van trucs. Ze won daarnaast zilver op het onderdeel ‘speed’, waarbij het gaat om de snelheid waarbinnen een parcours wordt afgelegd. In Amsterdam gaat het alleen om ‘style’. Zelf erkent Man dat ze de grote favoriet is. “Het zou gek zijn om goud te winnen op een WK en dan niet de beste te zijn op het NK.” Maar haar eerste run gaat niet gesmeerd. Als enige van het deelnemersveld glijdt ze uit. Ze staat snel op en vervolgt de race. De jury toont zich mild, want Man gaat door naar de finale. Ze revancheert met een spectaculair en vlekkeloos optreden en wordt Nederlands kampioen. Na haar middelbare school wil Man, woonachtig in Delft, professional worden. De spectaculaire sport wordt gesponsord door Red Bull. Het zoete, oppeppende drankje staat Man ook persoonlijk bij. Daarnaast kan Man ook geld verdienen als stuntvrouw in films. De dag voor de wedstrijd deed ze mee aan een casting voor een Amerikaanse productie. Freerun is net als mountainbiken of snowboarden een vrij jonge sport. Op de Spelen van 2024 in Parijs is het een demonstratiesport. Het leukste aan freerunning vindt Man dat ze haar eigen stijl kan toepassen. “Ik heb vroeger veel aan breakdance gedaan. Dat laat ik terugkomen. Er zit geen limiet op wat je kunt laten zien.” Vanwege de grote sprongen en moeilijke landingen lijken blessures aan de orde van de dag , maar de ambulancebroeder van dienst komt weinig in actie: hij moet drie keer koelen met ijs. “Ik volg de sport al een jaar of vijf,” zegt hij. “Maar er gebeurt weinig. Af en toe zie ik wat spier- of gewrichtsproblemen, met name bij de enkel en de pols. Eén keer was er een gebroken scheenbeen, maar die jongeren trainen veel. Ze weten wat ze doen.” Man is top op heden gevrijwaard van blessures. “Ik heb een keer op krukken gelopen, maar dat kwam niet door freerunning. Ik was van de trap gevallen.” Behalve een grote lichamelijke controle vergt freerun ook mentale vaardigheden, zegt Man. “Je moet je angsten overwinnen, omdat je weet dat je kunt vallen.” Wat opvalt, is dat alle sporters ‘tof’ met elkaar omgaan. Het regent high fives en complimenten nadat iemand een goede run heeft gemaakt. Of er is een troostend woord als het even tegenzit, zoals bij Mans eerste run. En er zijn uiteraard felicitaties als Man in tranen uitbarst na haar winnende run.||https://www.parool.nl/amsterdam/spectaculaire-stunts-op-nk-freerunning-er-zit-geen-limiet-op-wat-je-kunt-laten-zien~b8b9c1bb/
2022-08-18||‘Wurgspel werd in jaren dertig al gedaan, en blijft terugkomen door sociale media’||Op bewakingsbeelden van een Amsterdamse school is in juni vastgelegd hoe een 15-jarige jongen vier andere jongeren één voor één wurgt. De vijf scholieren deden net voor de zomervakantie mee aan het zogenoemde stik- of wurgspel, waarbij het idee is dat zij korte tijd het bewustzijn verliezen en flauwvallen. Tegen de 15-jarige jongen werd aangifte gedaan. Vorige maand volgde een aanhouding, waarna hij snel vrijgelaten werd met de opdracht om aan zijn gedrag te werken. Het Openbaar Ministerie (OM) wil niet bekendmaken wie de aangifte heeft ingediend en op welke school het is gebeurd. Later maken ze bekend of de jongen vervolgd wordt. Volgens het OM is het nog nooit eerder voorgekomen dat een jongere werd aangehouden voor het uitvoeren van zo’n challenge. Het maakt niet uit of de slachtoffers hier vrijwillig aan meedoen: het verwurgen van iemand wordt strafrechtelijk niet als spelletje gezien, maar als een misdrijf. Door het zuurstofgebrek in de hersenen kan zwaar lichamelijk letsel ontstaan. Volgens Ine Beyens, communicatiewetenschapper aan de UvA, zijn deze recente voorbeelden niet nieuw. Beyens: “Wurgchallenges kwamen in de jaren dertig al voor, we zagen ze in de jaren negentig. Sommige challenges herleven, maar de populariteit van apps als TikTok zorgen er wel voor dat zulke challenges opnieuw worden opgepikt en viraal gaan.” De onderzoekster zegt dat influencers zorgen voor een hype waar jongeren graag aan willen meedoen en waaruit ze hopen erkenning te halen. Jongeren willen zelf ook ‘viraal gaan’ en ‘cool’ gevonden worden. Een ander belangrijk aspect is de groepsdruk die zij ervaren. “Tieners hebben vaak angst om uitgesloten te worden van vriendengroepen. Het is belangrijk voor ze om erbij te horen.” De ontwikkeling van hersenen speelt ook een belangrijke rol, legt Beyens uit. Het emotionele deel van het brein van jongeren is overactief, waardoor jongeren meer impulsief gedrag vertonen en dingen doen zonder stil te staan bij de gevolgen. Het deel van het brein dat verantwoordelijk is om kritisch na te denken is juist nog volop in ontwikkeling. Het lukt jongeren daardoor slecht om risico’s in te schatten. Op Amsterdamse scholen lijkt maar beperkt aandacht aan de challenges besteed te worden. GGD en Jellinek geven voorlichting, maar dat is gerelateerd aan het gebruik van drugs. Gemeente Amsterdam biedt wel trainingen aan voor docenten op middelbare scholen op het gebied van de ‘online leefwereld’, maar deze zijn niet verplicht. Het is aan de scholen zelf om te bepalen hoe hiermee om te gaan. Stichting School en Veiligheid vindt niet dat scholen elke ‘challenge’ afzonderlijk moeten bespreken in de klas als daar geen aanleiding voor is, zegt directeur Amina Saydali. Het kan wel als voorbeeld gebruikt worden om een ‘groter thema’ bespreekbaar te maken. “Groepsdruk en grenzen stellen passen binnen de thema’s die je als school wil bespreken. Wanneer zeg je nee en wanneer is het groepsdruk? Wat doe je bij een ander als je het ziet?” Zowel Saydali als Beyens zien ook een belangrijke rol weggelegd voor ouders. Het advies is te praten met hun kinderen zodat ze de risico’s herkennen en deze kunnen inschatten. Beyens: “Tieners praten met hun ouders over sociale media, maar niet over de negatieve dingen die ze tegenkomen. Daar valt winst te behalen. Het is aan ouders en leerkrachten om te beseffen dat kinderen online contact willen hebben. Veroordeel ze daarop niet. Het is belangrijk om wederzijds respect te ontwikkelen, zodat tieners ook weten dat ze bij volwassenen terechtkunnen.”||https://www.parool.nl/amsterdam/wurgspel-werd-in-jaren-dertig-al-gedaan-en-blijft-terugkomen-door-sociale-media~b03bdfc3/
2022-08-18||Ajax slaat slag met nieuw contract voor begeerde Jurriën Timber||Daarmee slaat de landskampioen een grote slag. Timber stond deze zomer nog in de concrete belangstelling van Manchester United. De mandekker verkocht zijn voormalige coach Erik ten Hag een ‘nee’, onder andere om zijn perspectief op speeltijd tijdens het WK overeind te houden. Zijn kompaan in de defensie, Lisandro Martínez, maakte de overstap naar Old Trafford wel. Met hem vormde Timber sinds hij begin 2021 doorbrak, anderhalf jaar lang een ijzersterk duo.||https://www.parool.nl/sport/ajax-slaat-slag-met-nieuw-contract-voor-begeerde-jurrien-timber~b5f1780f/
2022-08-18||OM hoopt met beloning alsnog op tips over liquidaties Feller en Maynard, uit Zuidoost ||De 32-jarige Maynard werd op 18 september 2019 onder vuur genomen vanaf een scooter met daarop twee mannen, toen hij in zijn auto op de Langbroekdreef in Amsterdam reed. Het voertuig belandde vervolgens met hoge snelheid in een brandweerkazerne. Het slachtoffer stierf ter plekke. Na de beschieting zijn drie personen aangehouden, die ook weer zijn vrijgelaten en geen verdachten meer zijn. Het onderzoek is dit jaar heropend nadat de politie nieuwe informatie kreeg over een mogelijke link met de liquidatie van de 23-jarige Genciël Feller. Hij overleed op 2 september 2019 op Curaçao, waar ook hij in zijn auto onder vuur was genomen. Daarvoor zijn twee uitvoerders veroordeeld tot gevangenisstraffen van 20 jaar, een derde kreeg 16 jaar cel opgelegd. Mogelijk zijn bij beide liquidaties dezelfde opdrachtgevers betrokken, aldus de politie. ‘In liquidatiezaken blijven zulke opdrachtgevers vaak zelf op de achtergrond en laten ze anderen het vuile werk opknappen,’ zegt een politiewoordvoerder op de website van Opsporing Verzocht. ‘Zowel bij Genciël Feller als bij Kelvin Maynard zijn de opdrachtgever of -gevers er nog altijd mee weggekomen. Om dit soort zaken op te lossen hebben we echt mensen nodig die willen verklaren. Dat kan ook vertrouwelijk,’ aldus de woordvoerder.||https://www.parool.nl/nederland/om-hoopt-met-beloning-alsnog-op-tips-over-liquidaties-feller-en-maynard-uit-zuidoost~b31c354b/
2022-08-18||OM wil 3,5 jaar voor Omar Z. (22), die vooral islamitische meisjes afperste met naaktfoto's ||De zogeheten sextortion gebeurde volgens justitie onder meer via zogeheten ‘exposegroepen’ die Omar Z. beheerde op berichtenapp Telegram. Het gaat om chatgroepen met meer dan 73.000 en meer dan 43.000 abonnees, aan wie de openbaarmaking van ‘kechs’ (hoeren) en ‘fuckboys’ wordt beloofd. Officier van justitie Noor Levinsohn rekent het Omar Z. zwaar aan dat hij vanaf 2018 geraffineerd veelal minderjarige slachtoffers koos die vanwege hun islamitische afkomst geen steun konden zoeken bij hun ouders. “Ze schaamden zich zo dat ze zich volledig isoleerden. De enige uitweg die ze zagen, was betalen.” De verdachte deed zich tegenover de slachtoffers juist voor als bemiddelaar ‘Adam’ die de chantage zou stoppen, maar volgens justitie was hij zonneklaar zelf de afperser. Een meisje van 15 zou in haar wanhoop voor tienduizenden euro’s aan sieraden uit de bruidsschatten van haar zussen hebben afgegeven om de eer van de familie te redden. Haar ouders weten nog steeds van niets. Een ander meisje zou 30.000 euro hebben betaald uit de tas met spaargeld die haar vader in zijn slaapkamer bewaarde. Van sommige slachtoffers bestonden geen naaktfoto’s, maar van hen zou Omar Z. hun hoofd via Photoshop op een naakt lichaam hebben gemonteerd. Niettemin waren de slachtoffers doodsbang voor de schade die het ze zou berokkenen. Z. zou ook hebben gedreigd met geweld en zelfs moord. Bij een van de meisjes zou hij hebben gedreigd dat haar tweelingzusje zou worden gedood. Geldhonger was het enige dat de verdachte dreef, volgens de aanklaagster. Levinsohn: “Voor geld liet hij anderen in een donkere put vallen waar zij niet meer uit kwamen.” Vaak waren de meisjes ‘nog vroeg in hun seksuele ontwikkeling’. “Ze hadden de hulp van hun ouders hard nodig, maar de verdachte kent hun cultuur. In plaats van hulp te zoeken, bestalen ze hun eigen families.” Sommige meisjes moesten bij vriendinnen geld ophalen om te voorkomen dat hun foto’s online zouden worden gepost. Slachtoffers betaalden ook wel via Tikkie. Een meisje uit de Biblebelt werd gechanteerd met een ogenschijnlijk onschuldig filmpje waarop ze lachgas gebruikte. Naar haar zou Z. 190 keer hebben gebeld. Vanuit detentie zou hij haar hebben bewogen in zijn voordeel te getuigen bij de onderzoeksrechter. Onder meer in door de inrichting opgenomen gesprekken ziet justitie volop bewijs voor die strafbare beïnvloeding. Ook zou de verdachte in een hotel aan de Amsterdamse Raadhuisstraat seks hebben gehad met een slachtoffer dat toen verliefd op hem was. Hij perste haar vervolgens af en gebruikte haar om een vriendin af te persen. Tegenover de rechtbank ontkende de merkbaar zenuwachtige Omar Z. op zachte toon dat hij de meisjes en één man van in de twintig heeft afgeperst. Hij hielp ze juist. Volgens hem smeedden slachtoffers gezamenlijk een complot tegen hem ‘om hoge schadevergoedingen te krijgen’. “Ik kan ook dingen lopen zeggen.” Rechters wezen op de sterke overeenkomsten in de verschillende aangiftes en stoorden zich merkbaar aan Z.’s vage verklaringen en ‘geheugenverlies’. Zijn advocaat Robin van der Wal vroeg de rechtbank vrijspraak voor de belangrijkste verdenkingen, bij gebrek aan bewijs dat de aangiftes ondersteunt. Hij vroeg de rechtbank er rekening mee te houden dat zijn cliënt na zijn arrestatie in Italië in juni 2021 een verschrikkelijke tijd had tijdens zijn ‘veel te langdurige detentie’ daar. Bewaarders zouden hem hebben mishandeld omdat ze hem zagen als verkrachter. De eis van justitie noemde hij disproportioneel. Als de rechtbank zijn cliënt straft, zou hij eerder denken aan een taakstraf en een voorwaardelijke straf bovenop de 14 maanden die hij al in de cel zit.||https://www.parool.nl/amsterdam/om-wil-3-5-jaar-voor-omar-z-22-die-vooral-islamitische-meisjes-afperste-met-naaktfoto-s~bb470138/
2022-08-18||Japanse belastingdienst: jongvolwassenen moeten meer alcohol drinken om economie te versterken||De belastingdienst in Japan heeft een wedstrijd in het leven geroepen die jongvolwassenen moet stimuleren meer alcohol te drinken. De wedstrijd, Sake Viva!, begeleid door het National Tax Agency, vraagt aan 20- tot 39-jarigen om een campagne te bedenken die de populariteit van alcoholische dranken kan opkrikken. Tot 9 september kunnen er ideeën worden ingezonden. Het stijgende aandeel 65-plussers in het land in combinatie met een nieuwe generatie jongeren die andere gewoonten hebben sinds de coronapandemie, zorgen ervoor dat er minder gedronken wordt. Als gevolg daarvan drogen de accijnsinkomsten op. Accijnzen op alcoholhoudende dranken waren in 2011 bijvoorbeeld nog goed voor 3 procent van de totale belastinginkomsten van de overheid, maar volgens de belastingdienst is dat inmiddels gedaald tot 2 procent. Dat komt extra hard aan nu de Japanse regering kampt met een chronisch begrotingstekort en een totale schuld heeft die gelijk is aan meer dan twee keer het bruto binnenlands product van het land. De Japanse belastingdienst vergeleek cijfers over de alcoholinname in 2020 met die in 1995 en kwam tot de bittere conclusie dat waar een Japanse volwassene 30 jaar geleden nog zo'n 100 liter alcohol per jaar dronk, de gemiddelde inname inmiddels gedaald is tot 75 liter. Hoewel de naam van de wedstrijd slechts refereert aan de bekende Japanse rijstwijn sake, is het ook de bedoeling dat de doelgroep meer shochu (een rijstdrank), whisky, bier of wijn gaat drinken. Het Japanse ministerie van Volksgezondheid, dat niet betrokken is bij de wedstrijd, zei wel te hopen dat de campagne mensen er ook aan blijft herinneren om alleen een ‘gepaste hoeveelheid alcohol’ te drinken. De finalisten worden uitgenodigd voor de prijsuitreiking in Tokio op 10 november.||https://www.parool.nl/wereld/japanse-belastingdienst-jongvolwassenen-moeten-meer-alcohol-drinken-om-economie-te-versterken~bd7a4f93/
2022-08-18||Zware storm op Corsica en in Italië eist mensenlevens||Omvallende bomen op de camping hebben slachtoffers veroorzaakt. Een meisje van 13 jaar, melden Franse media, is overleden doordat er een boom op de bungalow viel waarin ze zich bevond. Een oudere vrouw stierf toen een afgerukt dak van een hut op haar auto belandde. De onweersbuien waren zeer krachtig en gingen gepaard met veel regen. Er werd een windstoot gemeten van 224 kilometer per uur. Ook moesten mensen op zee worden gered. De schade is aanzienlijk: veel bomen zijn omgevallen, plaatselijk zijn gebouwen overstroomd en zeker 45.000 huishoudens op het eiland kwamen zonder stroom te zitten. Campings in het zuiden van Corsica moeten worden ontruimd omdat er donderdag opnieuw slecht weer wordt verwacht. Het regiobestuur heeft campingbeheerders daar opdracht voor gegeven vanwege de harde wind die komende avond en nacht wordt verwacht, melden Franse media. Het gaat om het departement Corse-du-Sud, waarin de hoofdstad Ajaccio en populaire plaatsen als Porto-Vecchio liggen. Ook delen van Italië gingen gebukt onder noodweer na een lange periode van hitte en droogte. In Toscane stierven twee mensen die tijdens een storm door een boom werden geraakt, melden Italiaanse media. In de buurt van Lucca was het een man die om het leven kwam, in een park van Carrara ging het om een vrouw.||https://www.parool.nl/wereld/zware-storm-op-corsica-en-in-italie-eist-mensenlevens~bb453576/
2022-08-18||Padellen is het geschikte uitje voor de recreant en de zakelijke sportieveling||In een grote loods in Amsterdam West hebben twee broers en een zus in samenwerking met Balk Architecten een prachtige padel locatie neergezet. Als je binnenkomt voelt het bijna alsof je je in Mexico waant. De kleuren van het interieur en van de banen, deze zijn roze, zorgen voor een bijzondere sfeer. De vide die ze gebouwd hebben is geïnspireerd op een Mexicaanse haciënda. In plaats van het standaard sport clubhuis heeft Padel NEXT gekozen voor een nieuwe, kwalitatieve ervaring binnen de sport. Het is een plek waar je graag komt spelen en waar je kan ontspannen met je vrienden, familie en collega’s. Padel is een leuke sport voor jong en oud. Het is een relatief makkelijke sport om als beginner te starten. Maar tegelijkertijd een hele uitdagende sport voor gevorderden en professionals. Omdat padel een klein speelveld heeft, hoeft het geen intensieve lichamelijke impact te hebben en is daarom heel toegankelijk voor iedereen. Spelen met de glazen muren maakt het spel juist interessant voor de gevorderde speler; je blijft leren. Padel NEXT organiseert wekelijkse events voor beginners tot hoog gevorderden, voor 50-plussers en voor bedrijven. Al dan niet begeleid door professionals. Met alle faciliteiten aanwezig, van kleedkamers en douches, tot parkeren en een vergaderruimte, tribune en een bar. Padel is ook een geschikt uitje voor je team. Het is een innoverende en sportieve activiteit waar iedereen aan mee kan doen, ongeacht je niveau. Met negen indoor banen, waarvan 3 World Padel Tour banen, heeft Padel NEXT ruimte genoeg. Ook is het mogelijk om de hele locatie af te huren, inclusief catering en een DJ. Meer weten? Neem een kijkje op de website of neem contact op via het mailadres info@padelnext.nl.||https://www.parool.nl/nieuws/padellen-is-het-geschikte-uitje-voor-de-recreant-en-de-zakelijke-sportieveling~b3ba3da7/
2022-08-18||Het lijkt op sommige plaatsen al herfst: ‘Bomen beschermen zichzelf tegen droogte’||Eikels op de grond, bruine en gele bladeren, dorre heide: wie om zich heen kijkt in de natuur kan zomaar het idee hebben dat de herfst wel erg vroeg valt dit jaar. De boosdoener is de droogte, legt bioloog Arnold van Vliet van Wageningen Universiteit uit. “De droogte-effecten ga je op sommige plekken zien. Het vochttekort begint zich te wreken, bomen kunnen niet genoeg water meer opnemen.” Dan gaan bomen zichzelf beschermen. Weg met die bladeren, want die verdampen in de hitte veel vocht. Weg met de misvormde of aangevreten eikels en beukennootjes, die kosten energie. De boomvruchten die groeien, zijn kleiner als ze rijp zijn. De heide is op sommige plekken aan het verdrogen en afsterven. “Daar zie je ook geen bijen en insecten meer,” zegt boswachter Erik Schram van Staatsbosbeheer. Sporadisch een droog jaar is niet zo’n probleem, zegt Schram. “Maar jaar na jaar, dan gaat het niet goed. Dan moeten we er echt voor zorgen dat er meer vocht wordt vastgehouden in de bodem, door bijvoorbeeld slootjes te dempen en bomen aan te planten die beter tegen droogte en hitte kunnen.” Bioloog Arnold van Vliet deelt zijn zorgen. “Een boom is veerkrachtig, maar de opeenvolging van droge jaren is schadelijk. We hebben sinds de hete zomer van 2018 alleen vorig jaar een adempauze gehad.” Zijn collega Ute Sass-Klaassen, specialist op het gebied van droogtestress bij bomen, meet op minutieuze wijze de variatie in stamdiameter en ontdekte dat bomen tijdens een hittegolf stoppen met groeien of zelfs krimpen, omdat ze ’s nachts hun waterreserves niet meer kunnen bijvullen vanwege de uitgedroogde bodem. “Ik fietste eerder deze week door een gebied waar veel dode fijnsparren staan, die na de droogte in 2018 zijn afgestorven. Dat kwam vooral door de bastkever, die door droogte verzwakte bomen heeft aangetast,” zegt Sass-Klaassen. “Veel bomen zijn na de droogte in 2018 en 2019 wel goed hersteld, al blijft het de vraag of het dit jaar weer lukt.” Er is namelijk ook een link naar de stikstofproblematiek, zegt Van Vliet. “Door het teveel aan stikstof investeert een boom meer in bladgroei en minder in wortelgroei. Het effect daarvan tijdens droogte is dat een boom meer vocht verdampt, maar minder kan opnemen. Die processen versterken elkaar negatief, waardoor bomen nog kwetsbaarder en gevoeliger worden voor droogte.” Van Vliet merkt dat ‘we’ een slecht geheugen hebben om te onthouden hoe de bomen in onze omgeving veranderen door de seizoenen heen. Hij ontwikkelde de GrowApp, waarin mensen foto’s van dezelfde boom in verschillende jaargetijden kunnen uploaden. “Zo kun je goed het bladverloop vastleggen en de verschillen zien tussen de jaren.” Van Vliet slaakt een diepe zucht. “Het is geen leuk verhaal, maar veel beuken en lindebomen staan er dramatisch bij, eiken ook. Het gaat niet om zeldzame soorten, maar om onze directe leefomgeving. De weersextremen nemen alleen maar toe: dit jaar laat zien wat het nieuwe normaal gaat zijn. In je tuin zie je het effect. Ik sta nu naast mijn kersenboom, die is al aan het vergelen.” Sass-Klaassen: “Met de hoge frequentie van hittegolven en bijkomende stress door bodemverzuring durf ik niet te voorspellen of bomen ook in toekomst goed met zulke tegenslagen kunnen dealen.”||https://www.parool.nl/nederland/het-lijkt-op-sommige-plaatsen-al-herfst-bomen-beschermen-zichzelf-tegen-droogte~b7fa50d7/
2022-08-18||Meerderheid middeninkomens heeft geldzorgen: betalen boodschappen problematisch||Dat blijkt uit onderzoek van EenVandaag onder bijna 25.000 leden van het Opiniepanel. Hoewel het volgens het CBS blijkbaar goed gaat met de Nederlandse economie, is dat allerminst zo voor de financiële situatie van veel Nederlanders. Vanavond komt het kabinet bijeen over tal van crises die nu spelen in het land, maar de steeds verder oplopende prijzen moeten met stip bovenaan de agenda, vinden leden van het panel. De koopkracht houdt met afstand de meeste mensen in het land (64 procent) bezig. In de praktijk lopen grote groepen al tegen betalingsproblemen aan. Zo heeft een meerderheid van de lagere inkomens (54 procent) en een kwart van de middeninkomens (26 procent) problemen met het betalen van de boodschappen. Drie op de tien (29 procent) van de lagere inkomens konden een energierekening de afgelopen tijd niet betalen. Ook 12 procent van de middeninkomens heeft recent problemen gehad met dat laatste. Lees door onder de grafiek Rijk en arm zijn het eens: het kabinet moet nu lagere en middeninkomens compenseren. Het aantal mensen met zorgen over de eigen koopkracht is gestegen van een minderheid (44 procent) in maart, naar tweederde (67 procent). Wat opvalt is dat na de lagere inkomens nu ook een meerderheid van de middeninkomens flinke geldzorgen heeft. Het kabinet ziet de koopkracht van Nederlanders verder dalen, ondanks recente pogingen om dat tegen te gaan. Vanavond houdt het kabinet beraad in het Catshuis. De roep om overheidssteun is luid: driekwart van de panelleden vindt dat het kabinet te lang wacht met ingrijpen. ‘Ze grijpen zoals altijd pas als het al te laat is’, verklaart iemand. ‘Dat gebeurde ook met stikstof en de toeslagenaffaire. Gezinnen als die van mij gaan nu al kopje onder.’ Lees verder onder de grafiek De helft van de lagere inkomens (49 procent) zegt dat overheidssteun voor hen cruciaal is om rond te komen, of dat de steun niet genoeg zal zijn. De helft daarvan zegt minstens 250 euro extra per maand nodig te hebben. ‘Het gaat zo hard omhoog. Ik moet alleen aan energiekosten al honderden euro’s per maand bijleggen. Ik kan het me niet veroorloven om het termijnbedrag nog verder op te hogen, dus de jaarafrekening wordt een ramp,’ schrijft een deelnemer. De groeiende groep mensen die het lastig heeft, moet zo snel mogelijk gecompenseerd worden, is de algehele toon. Dat betreft vooral de lagere en middeninkomens. Ook een meerderheid van de mensen met hogere inkomens denkt er zo over. Slechts 12 procent van de hogere inkomens vindt dat ook zij steun van de overheid moeten krijgen. Maar de solidariteit heeft een grens: een ruime meerderheid van de hogere inkomens (69 procent) wil daar niet extra belasting voor betalen. Zij vinden dat zij al genoeg belasting betalen en dat de compensatie ergens anders vandaan moet komen. Volgens leden van het Opiniepanel is het overduidelijk waar de compensatie dan wel vandaan gehaald moet worden: bedrijven die profiteren van deze crisistijden. 86 procent van de deelnemers pleit voor een ‘meevalbelasting’ voor hen om koopkrachtgaten bij burgers te dichten. Ook het sneller en verder verhogen van het minimumloon, of het meer belasten op vermogen in plaats van inkomen zijn populaire opties. Maar of het genoeg is? Slechts een tiende (11 procent) heeft er vertrouwen in dat de overheid nu snel met maatregelen komt om het koopkrachtverlies op te vangen. 84 procent heeft dat niet. De Nederlandse economie mag dan groeien, de zorgen over de eigen portemonnee zullen voorlopig blijven.||https://www.parool.nl/nederland/meerderheid-middeninkomens-heeft-geldzorgen-betalen-boodschappen-problematisch~bdad1cbb/
2022-08-18||Veel wijst erop dat de Engelse student Danny Castledine de verkeerde man was op de verkeerde plek||De Engelse student Danny Castledine werd meer dan veertig keer met een mes gestoken en zal kansloos zijn geweest, de eerste juninacht op het Singel in de Amsterdamse binnenstad. De details volgen nog tijdens de strafzaak, maar veel wijst erop dat de doodnormale twintiger de verkeerde man was op de verkeerde plek. Zijn foto’s die online staan, en op het affiche voor de benefietwandeling te zijner nagedachtenis, stralen in niets uit dat we hier te maken hebben met een opgepompte en opgefokte vechtersbaas zoals die de Noordzee ook wel oversteken voor wat rauwe dagen en nachten in Amsterdam. Dat geldt ook voor het rouwbetoon van zijn familie en vele vrienden. Een paar keer per jaar raakt hier een doodnormale buitenlandse toerist in fatale problemen. De ene door laat in de nacht op de verkeerde te stuiten, de andere door in kennelijke staat in een gracht te pissen en voorover in het water te kukelen door zo’n beruchte flauwte die je dan blijkt te kunnen overmannen. Mij grijpt de radeloosheid aan van familie en vrienden ver weg die plotseling het contact zijn verloren en via ambassades, consulaten en Nederlandse instanties maar moeten tasten naar hun speld in die hooiberg, op onbekend terrein. Bij Het Parool krijgen we nu en dan wanhopige berichten van familieleden van in Amsterdam verdwenen toeristen. Naasten vliegen in voor hartverscheurende zoektochten waarin ze radeloos posters plakken, online om hulp roepen en proberen via ons, lokale journalisten, een stapje verder te komen. Vaak valt weinig te helpen. De cynische werkelijkheid wil dat we van de grachtenplassers weten dat die na een tijdje letterlijk komen bovendrijven met open gulp. Dan meldt de politie eerst dat niet vaststaat dat het gevonden lichaam van de vermiste buitenlander is, maar weten we dat die bevestiging binnen de kortste keren zal komen. Na misdrijven is het al even mistroostig. Soms is de identiteit van het slachtoffer snel bekend. Soms, als alle min of meer waardevolle spullen in het hostel of een auto waren achtergelaten, blijft iedereen langer in het ongewisse. Vooral over de toedracht van het drama houden de naasten prangende vragen waarop de autoriteiten niet meteen antwoord (kunnen) geven. Ze stuiten ook nog op bureaucratie en ambtelijke en diplomatieke hindernissen. Danny’s nabestaanden formuleren het glashelder. ‘Danny werd vermoord terwijl hij op vakantie was in Amsterdam. Helaas hebben families die een dierbare in het buitenland verliezen, niet dezelfde rechten of steun als hier.’ Ik ken aardige én gedreven rechercheurs die alles doen om zo’n familie maximaal te helpen, maar ik ken ook de families die hulpeloos van kastje naar muur zijn gestuurd (en daarom ons maar weer benaderen). Daar schuilen kansjes op verbetering. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/veel-wijst-erop-dat-de-engelse-student-danny-castledine-de-verkeerde-man-was-op-de-verkeerde-plek~bc622b8f/
2022-08-18||Niet meer over de brug des doods naar Lowlands. En nog 4 grote veranderingen||“Om van het parkeerterrein op de camping te komen moesten bezoekers altijd eerst over de voetgangersbrug over de N306. Het was nogal een gedoe om bepakt en bezakt de traptreden op en af te gaan, zeker voor mensen die hun kampeerzooi in een bolderkar vervoerden. Er werd wel gesproken van de ‘brug des doods’. Maar het is voorbij. De brug is vervangen door een voetgangersviaduct met een luie helling naar boven en een luie helling naar beneden. De oude brug hebben we verkocht aan het Roskildefestival in Denemarken.” “De Current is een simpel rechthoekig ding van golfplaten waar zo’n 450 mensen in kunnen. Overdag is er het literatuurprogramma, ‘s nachts wordt het een dampende nachtclub waar Afrikaanse muziek wordt gedraaid. Afrika heeft op grote schaal de elektronische muziek omarmd. In de Current hoor je de muziek zoals die tegenwoordig wordt gedraaid in nachtclubs in de grote steden van Afrika. Het is elektronische muziek, maar wel gebaseerd op traditionele Afrikaanse ritmes.” “Podcasts zijn populair en mensen vinden het leuk de opnames ervan bij te wonen. Daar spelen we op in met Podcast LLive, een podium waar elke dag in aanwezigheid van publiek overdag drie podcasts worden opgenomen. Het gaat om speciale Lowlandsafleveringen van populaire, heel uiteenlopende podcasts. Ik ben zelf te gast in de podcast De jonge jaren, waarin journalist Ernst-Jan Pfauth me gaat interviewen over mijn leven vóór Lowlands.” “De geluidsvergunning is ‘s nachts aanzienlijk minder ruim dan overdag. Om dan toch te kunnen programmeren in de India heeft die nu een speciale voorkant. Als een soort trekharmonica kan hij open en en dicht. ‘s Nachts gaat hij dicht dus. De tenten die we gebruiken waren oorspronkelijk van het Amerikaanse leger. Ze werden gebruik als hangar voor straaljagers. Zo’n harmonicavoorkant is in Europa niet te koop, dus hebben we er zelf een ontwikkeld. Aan de zijkanten van de India hangen een soort matrassen van schapenwol, die ook veel geluid dempen.” “Je auto parkeer je tegenwoordig onder een afdak waarop 90.000 zonnepanelen zijn bevestigd, die zo’n 10.000 huishoudens van groene stroom kunnen voorzien. Het is met 35 hectare de grootste solar carport van de wereld. Er kunnen 15.000 auto’s staan. De rest van het jaar grazen er schapen. De Flevopolder is hard op weg een van de grootste groene-energiecentrales van Europa te worden, met zowel wind- als zonneparken. Lowlands draagt daar nu ook aan bij. Bijkomend voordeel voor onze parkeerders: Nooit meer duivenstront op je auto.”||https://www.parool.nl/kunst-media/niet-meer-over-de-brug-des-doods-naar-lowlands-en-nog-4-grote-veranderingen~b144934a/
2022-08-18||Als het Ajax zuiver om het geld gaat, verkopen ze Antony||Wij vinden Antony steengoed. Iedereen in de Arena komt omhoog als hij aanzet voor een een-tegen-een duel, of naar binnen snijdt voor een schot in de verre hoek. Kijkend op de site Transfermarkt naar de selectie van het Braziliaanse elftal, zie ik Antony er niet bijstaan. Wel types als Coutinho en Martinelli, maar geen Antony. Wel Jesus, Rodrygo en Vinícius Júnior, maar Antony ontbreekt. Dezelfde site schat zijn transferwaarde op 35 miljoen euro. Wat vraagt Ajax? 100 miljoen schijnt het, een bedrag dat niet onbespreekbaar is voor de overspannen beleidsbepalers in Manchester. Overspannen? Als je Arnautović en Rabiot serieus neemt als aanwinst, ben je de status van overspannen voorbij. Als het Ajax zuiver om het geld gaat, verkopen ze hem. In gedachten zie ik Antony op de training McTominay door zijn benen spelen en hoor ik het kraken van een bot.||https://www.parool.nl/sport/als-het-ajax-zuiver-om-het-geld-gaat-verkopen-ze-antony~be43549d/
2022-08-18||Douane duikt 150 kilo cocaïne op onder zeeschip in Amsterdam Westhaven||De cocaïne zat verstopt in tassen die onder water aan de romp van het schip waren bevestigd. Het schip was afkomstig uit Brazilië. Een duikteam van de Nederlandse douane stuitte op de verborgen lading tijdens een routinecontrole in de haven. Er is niemand aangehouden. Waarschijnlijk is het schip gebruikt om de drugs te vervoeren zonder medeweten van de bemanning, laat een woordvoerder van de Fiod, de opsporingsdienst van de Belastingdienst, weten. De drugs zijn vernietigd en de zaak is verder in onderzoek genomen door het Hit And Run Cargo (HARC)-team Amsterdam. Het HARC-team is een samenwerkingsverband tussen de douane, de Fiod en de politie.||https://www.parool.nl/amsterdam/douane-duikt-150-kilo-cocaine-op-onder-zeeschip-in-amsterdam-westhaven~bbdddbdf/
2022-08-18||Amsterdamse scholier (15) aangehouden voor wurgen vier medeleerlingen tijdens ‘stikspel’||Het Openbaar Ministerie (OM) heeft de aanhouding donderdag bekendgemaat. Het OM meldde ook dat de scholier direct weer op vrije voeten was gesteld. De officier van justitie vindt het in het belang van zowel de jongen als de maatschappij dat hij aan zijn gedrag gaat werken om herhaling te voorkomen. Het OM beraadt zich nog op een eventuele vervolging. Verwurging is strafbaar, ook als dat met wederzijdse instemming gebeurt. Voor vervolging is het geen voorwaarde dat er mensen gewond zijn geraakt of erger. “Het verwurgen van iemand zien wij niet als een spelletje, maar als een misdrijf,” aldus een woordvoerder van het OM. Het wurgspel – ook wel de choking game genoemd – lijkt de laatste tijd aan populariteit te winnen, aangejaagd door sociale media. Het doel van het ‘spel’: een kortstondige roes als gevolg van een zuurstoftekort dat ontstaat door het dichtknijpen van de halsslagader. In binnen- en buitenland zijn hierdoor al mensen overleden, zegt een Amsterdamse jeugdofficier van justitie. “Door het zuurstoftekort kan ernstige schade in de hersenen ontstaan, met alle gevolgen van dien. Het gebrek aan zuurstof kan bovendien spasmen veroorzaken of ervoor zorgen dat iemand flauwvalt en daarbij ongelukkig neerkomt.” De flauwval-challenge doet al enkele maanden de ronde op TikTok in Nederland. De bedoeling van de challenge is dat mensen zichzelf verstikken om kortstondig in een roes te raken. Nieuw is nu dat een ánder de verstikking veroorzaakt. De verwurgingen waarvan de jongen wordt verdacht, speelden zich af op een school en werden door een camera van de school vastgelegd. Het OM wil niet zeggen om welke school het gaat. Een woordvoerder van het OM heeft geen aanwijzingen dat beelden van de gebeurtenissen zijn gedeeld op sociale media. Geen van de vier door de Amsterdamse scholier gewurgde medescholieren hoefde overigens naar een ziekenhuis. Al in 2008 waarschuwde de Amerikaanse gezondheidsdienst CDC voor de zogeheten choking game, nadat er in voorgaande jaren tientallen tieners door waren overleden. In Nederland kwam in 2017 een 16-jarige jongen uit Arkel (Zuid-Holland) om het leven na de choking challenge, die hij vastlegde met zijn mobieltje. In Groot-Brittanië raakte onlangs de twaalfjarige Archie Battersbee hersendood nadat hij volgens zijn moeder meedeed aan een online challenge om opzettelijk bewusteloos te geraken. Twee weken geleden werd hij van de beademing gehaald. Hij stierf korte tijd daarna.||https://www.parool.nl/amsterdam/amsterdamse-scholier-15-aangehouden-voor-wurgen-vier-medeleerlingen-tijdens-stikspel~b20ae48e/
2022-08-18||Nieuwe chef Concertgebouworkest Klaus Mäkelä (26): ‘Dirigeren is als een drug’ ||Nauwelijks was hij geland op Schiphol of hij wandelde al door het Rijksmuseum. Klaus Mäkelä houdt van de schone kunsten. Een week in Amsterdam zonder verplichtingen? Dan zou hij iedere dag een paar schilderijen gaan bekijken tegenover zijn nieuwe werkplek, het Concertgebouw. “Afgelopen weekend was ik in Londen. Ik had net een Rafaëltentoonstelling gemist. Ik baalde enorm.” Voor de zomer werd onder gejuich bekendgemaakt dat Klaus Mäkelä in 2027 de achtste chef-dirigent van het Concertgebouworkest wordt. Nu heet hij nog artistiek partner. Hij zit tot over zijn oren in het werk, als muziekdirecteur van het Orchestre de Paris en chef van het Oslo Filharmoniske Orkester, en is er de man niet naar om deze twee verbintenissen niet zijn volle aandacht te geven. De komende jaren is hij wel geregeld in Amsterdam te vinden. Alleen al dit seizoen dirigeert hij vijf producties van het Concertgebouworkest – de samenwerking zal langzaamaan worden uitgebreid en minstens tien jaar duren. Mäkelä komt uit een muzikaal gezin. Hij hoorde zijn vader cello spelen en pakte zelf ook dit instrument op. Hij was zeven toen ook hij door de muziek werd gegrepen. “Ik weet het nog goed,” vertelt hij. “Ik zong in het kinderkoor van de Finse Nationale Opera, we deden Carmen van Bizet. Ik was in de wolken. Ik zag de dirigent en dacht: hoe is het mogelijk dat iemand deze muziek tot leven kan wekken met een heel orkest? Thuis ga je dan naar opnames luisteren en de maat mee slaan. Ik probeerde een partituur te lezen, maar snapte natuurlijk helemaal niet wat er stond. Die muziek, en dat je vliegt met z’n allen, dat gevoel van vroeger heb ik ook nu ik deze week Mahlers Zesde symfonie dirigeer bij het Concertgebouworkest.” Tijdens een repetitie in de Grote Zaal gaan orkest en dirigent in volle vaart door Mahlers partituur. Mäkelä werkt uiterst efficiënt en gedetailleerd. “Very good! Bar 94, please.” En hup, weer verder. Uit elke porie ademt de Amsterdamse chef in spe muziek. Hij bevrijdt Mahlers noten uit het boekwerk dat voor hem ligt, krachtig slaat hij de pagina’s om, ze blijven nog net in hun band zitten. De agenda van Mäkelä is niet minder dan duizelingwekkend te noemen, gevuld met het puikje van de orkesten en solisten wereldwijd. Dus ook met het Concertgebouworkest. “De klank van dit orkest is Unesco-werelderfgoed, die moet beschermd worden,” zegt hij, min of meer serieus. Je kunt nog steeds de invloed horen van Willem Mengelberg, chef-dirigent van 1895 tot 1945, vindt hij. “Bij hem bezat de klank een adembenemende flexibiliteit en die hebben generaties musici doorgegeven.” Mäkelä zingt drie noten uit Mahlers Vierde symfonie en verwijst naar de beroemde Mengelbergopname van dat stuk: “Het kleurbereik dat hij realiseert in deze drie noten is moeilijk te evenaren.” Mäkelä denkt vanuit klank: wat klinkt er, wat staat er, wat wil ik horen? De dirigent is glashelder als het gaat om de architectuur van een stuk. Voor geen enkele componist deinst hij terug, gecompliceerde muziek trekt hem aan. Met het Concertgebouworkest wil hij repertoire koesteren en ontwikkelen. De Fin heeft een uitzonderlijk talent en is uitzonderlijk jong. In zijn houding, gebaren en stem zit echter iets dat niet bij zijn leeftijd past. Hij heeft dan ook het overwicht van een veertiger. En last but not least: Mäkelä steekt goed in zijn vel. Op de bok zien we een modebewuste twintiger, of in ieder geval iemand die weet wat hem goed staat en daar aandacht aan besteedt. In vrijetijdskleding hebben losjes vallende stoffen zijn voorkeur, bij een gelegenheid is strak gesneden double breasted zijn favoriet. “Ik voel me precies hetzelfde aan de keukentafel als op het podium. Het advies van mijn leraar Jorma Panula was altijd: als je voor een orkest staat, concentreer je dan alleen op het beter laten klinken van de muziek en op niets anders. Dat lijkt simpel, maar is wel de kern van de zaak. Het grootste probleem van dirigenten is autoriteit afdwingen door zich te willen bewijzen: hier ben ik, volg mij.” Dat dat laatste niet des Mäkeläs is, was een paar maanden geleden in Wenen te zien. Hij dirigeerde er de zeven symfonieën van zijn landgenoot Sibelius. Samen met het Oslo Filharmoniske tilde hij het publiek op. Nog spectaculairder was een van de toegiften, de Valse triste van dezelfde componist. Loom maar ritmisch plukten de contrabassen aan een snaar – violen en altviolen volgden. Uit het niets stuwde de ene maat de andere voort. Mäkelä keek en keek, zijn handen deden wel iets, maar het was vooral de uitnodigende blik naar de musici: kom maar, laat je mooiste pizzicato maar horen. En voordat de luisteraar het doorhad was ie in de ban van een wals zoals er nog nooit een had geklonken in Wenen. Is dat het geheim van een goede dirigent? Niets doen, maar wel uitnodigen, júíst uitnodigen? “Dat is de ideale situatie,” vindt Mäkelä. “Dirigeren gaat niet over goede handen hebben, een dirigent moet mensen lezen en mogelijk maken dat de muziek kan ademen, zonder al te veel te hoeven doen. Communicatie, al dan niet non-verbaal, is het toverwoord.” “Ik ben getrouwd met de muziek. Het is het beste huwelijk dat je je kunt voorstellen,” zegt hij lachend. “Gegarandeerd langdurig, erg plezierig. Je kunt dit vak op verschillende manieren aanpakken. Voor mij is het heerlijk dat ik deel uitmaak van een familie, zoals dat bij een chef-dirigentschap het geval is. Als je voornamelijk gastdirigent bent, vlieg je in en uit en bouw je nauwelijks iets op. Dirigeren is als een drug. Ik ben zelden tevreden met een concert en weet na afloop altijd wat er beter kon.” “Als dirigent ben je afhankelijk van het orkest en van het publiek. De kick is muziek maken met en voor anderen. De energie die een orkest me geeft is ongekend. Ik kan niet anders dan intensief te werk gaan en sta dan ook altijd volledig doorweekt op de bok. De weken waarin ik niet dirigeer is mijn energielevel nul. Als de musici me iets speciaals geven, vlieg ik. En daarom ben ik zo verliefd op dit orkest. Ik voel me een veel betere dirigent als ik dit gezelschap dirigeer.” Veel vrije tijd heeft Mäkelä niet: hij is slechts een paar dagen per maand in zijn huis. “Mijn ouders wonen in Helsinki, dat is een belangrijke reden voor mij om er te zijn. Ik kan me heel goed voorstellen dat ik in Amsterdam zou wonen. De stad voelt absoluut als mijn nieuwe thuis. Ik zie er deze week veel vrienden. Ik zoek bewust uit wie ik om me heen heb. Ik hou niet van mensen die complimenteus zijn, die tegen me opkijken. Ik hou van het normale. Ik werk met collega’s die ik mag en geniet intens van mijn vak, daarom kan ik het leven dat ik leid aan. Privé en werk lopen door elkaar. Ook al probeer ik een partituur opzij te schuiven in mijn hoofd, lang lukt me dat niet. Er is eigenlijk geen moment waarop ik niet denk aan de muziek waarmee ik bezig ben.” Zijn ogen glijden over het stapeltje bladmuziek voor deze week op de leuning van de bank: Mahlers Zesde symfonie en Saariaho’s Orion. Tijd om op te stappen. Klaus Mäkelä veert overeind: “I love your sneakers, by the way.”||https://www.parool.nl/ps/nieuwe-chef-concertgebouworkest-klaus-makela-26-dirigeren-is-als-een-drug~b97628d3/
2022-08-18||Dag van de Fotografie: die camera’s op onze telefoons zijn een vloek en een zegen||“Dat de Franse regering op die dag in 1839 het patent op de daguerreotype vrijgaf, zodat fotografie door meer mensen kon worden beoefend, dus eigenlijk dat fotografie voor het volk bereikbaar werd.” “Dat is een vloek en een zegen, inderdaad. Het goede is dat fotografen die het anders niet zouden hebben gered, nu wel aandacht en erkenning krijgen. Aan de andere kant is het veel harder zoeken naar goed werk, juist omdat er zoveel is.” “De voorspelling was vorig jaar dat er meer aandacht zou komen voor diversiteit wat betreft lichaam, kleur, leeftijd en gender, en dat zie je inderdaad wel terug. In mijn werk als fotoredacteur merk ik dat redacties daar beter op letten. Dus bij een verhaal over het huwelijk zie je nu bijvoorbeeld vaker twee mannen of twee vrouwen afgebeeld, of mensen met een lichamelijke beperking, en niet alleen meer het stereotype.” “Ik ben voorzichtiger geworden, minder hit-and-run. Een beeld van iemand kan ook iemands privacy schenden. Dat zou zich op een zeker moment tegen de straatfotografie kunnen keren, dat wil ik voorkomen.” “Veel oefenen helpt je om je eigen stijl te vinden en te gaan fotograferen wat je echt leuk vindt. Vind je eigen obsessie en dan maar doordrammen.” juliehrudova.com||https://www.parool.nl/ps/dag-van-de-fotografie-die-camera-s-op-onze-telefoons-zijn-een-vloek-en-een-zegen~b2495e6e/
2022-08-18||Amsterdamse politie komt met twee nieuwe teams voor aanpak plofkraken en explosies||Dat meldt een woordvoerder van de politie na berichtgeving van De Telegraaf. Amsterdam is de afgelopen weken gebukt gegaan onder een reeks aanslagen en explosies. In de afgelopen maand zijn er al vier plofkraken op pinautomaten geweest en ‘ging er om de paar dagen wel ergens in de stad een explosief af’, zegt de woordvoerder. De politie had al een aanpak tegen plofkraken en explosies, maar die is nu niet afdoende. “De veiligheid van de omwonenden en aanslagplegers is in gevaar. Dat is de hoofdreden dat deze bovenregionale dedicated teams zijn opgericht.” De teams bestaan uit experts op verschillende gebieden, zoals wijkagenten, forensisch experts en digitaal en tactisch rechercheurs. Ze gaan de samenhang tussen verschillende incidenten onderzoeken. Het eerste team richt zich specifiek op plofkraken op pinautomaten, die bedoeld zijn om geld buit te maken. De woordvoerder benadrukt nog eens dat plofkraken ‘geen zin hebben.’ “Bij plofkraken zien we dat de buit nihil is en anders onbruikbaar is.” Het tweede team onderzoekt ‘algemene explosies’, die vaak een ander doel dienen, zoals persoonlijke conflicten of het uitvechten van drugsvetes. “Maar dan moet wel helder zijn voor wie het explosief bedoeld was. Er zijn genoeg zaken waar dat heel helder is, bijvoorbeeld als het explosief door de brievenbus is gedaan. Dat is al duidelijker dan wanneer het op straat ontploft.” Dat laatste gebeurde bij The Harbour Club op de Cruquiusweg in Oost en café In the City op het Kleine-Gartmanplantsoen in de binnenstad. Burgemeester Femke Halsema heeft besloten beide etablissementen, tot verbazing van de eigenaar van The Harbour Club, voor zes maanden te sluiten. Begin deze maand bleek uit cijfers van de Explosieven Opruimingsdienst Defensie (EOD) dat het gebruik van handgranaten bij aanslagen en pogingen hiertoe op panden en voertuigen lijkt af te nemen, terwijl het gebruik van zelfgemaakte explosieven toeneemt. De woordvoerder van de politie in Amsterdam herkent dit beeld. De speciaal geformeerde rechercheteams zullen onder meer onderzoek doen naar de herkomst van de gebruikte explosieven.||https://www.parool.nl/amsterdam/amsterdamse-politie-komt-met-twee-nieuwe-teams-voor-aanpak-plofkraken-en-explosies~bd175d41/
2022-08-18||Ook in De Pijp vind je nu yogastudio The Cosmos, het zusje van Studio 191||Het voormalige atelier van Karel Appel aan de Lutmastraat huisvest al enkele jaren Studio 191. Eigenaar Natasha Martin (35) is verheugd dat daar deze zomer een familielid bij is gekomen: “The Cosmos is het rustige, bewuste zusje in onze yogafamilie.” De yogalevensstijl is er bij Martin met de paplepel ingegoten: “Ik kom uit een nest van yogi’s. Mijn moeder deed het, net als mijn tantes.” Voor de van oorsprong Britse ondernemer werd hier in de Lutmastraat de basis gelegd voor haar yoga- en pilatesambities. Met succes: binnen een paar jaar opende ze meerdere studio’s in Amsterdam waar wekelijks nu meer dan 150 uiteenlopende lessen gegeven worden. Met een tweede vestiging van The Cosmos (er is er ook een in West) komt daar nu dus nog een studio bij. De pastelroze muren en het vele licht geven bij binnenkomst direct een zengevoel. Naast yoga en pilates kun je in de nieuwe studio ook terecht voor onder andere moon circles, cacaoceremonies, reiki en coaching. Martin: “Amsterdammers hebben naast hun drukke leven behoefte aan zelfontplooiing, hier eren we het hele lichaam door een samensmelting van oude kennis en praktijken.” The Cosmos biedt verschillende mogelijkheden om lessen te volgen, zoals met een tienrittenkaart (€110,00) of een maandelijks abonnement inclusief toegang tot tien lessen (€65,00 per maand). Speciaal voor de moeder is er de Mama’s Class Card (€125,00). Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/ook-in-de-pijp-vind-je-nu-yogastudio-the-cosmos-het-zusje-van-studio-191~b1ab1eb3/
2022-08-18||Twee nieuwe maatregelen staan klaar om aanhoudende droogte te beperken||De buien die gisteren over ons land trokken zijn lang niet genoeg om de droogte te beperken. “Met man en macht doen we al het mogelijke om de effecten van de droogte zoveel mogelijk te beperken. De regionale verschillen in de effecten van de droogte in het land zijn groot. Het blijft belangrijk te realiseren dat per regio de maatregelen zullen verschillen,” aldus Michèle Blom, voorzitter van het Managementteam Watertekorten (MTW). In het oosten en zuiden van het land en in Zeeland zijn de effecten het meest nijpend voor de scheepvaart, de landbouw en de natuur. Volgens het Managementteam Watertekorten (MTW) staan twee maatregelen klaar als de droogte aanhoudt. De eerste is de activatie van het zogenoemde bellenscherm, om de toenemende verzilting van het Amsterdam-Rijnkanaal tegen te gaan. ‘Dit is een buis op de bodem van het Noordzeekanaal ter hoogte van gemaal Zeeburg. De luchtbellen uit het bellenscherm brengen het zoute water omhoog. Dat komt vervolgens terecht in de zoetwaterstroom die vanuit het Amsterdam-Rijnkanaal richting Noordzee gaat. Zo wordt het zoute water tegengehouden en stroomt het terug naar het Noordzeekanaal,’ aldus het ministerie. De tweede maatregel draait om de inzet van de energiecentrale bij Diemen, zodat er water van het Markermeer naar het Amsterdam-Rijnkanaal wordt doorgevoerd. Rijkswaterstaat zal eventueel ook eenrichtingsverkeer instellen voor alle scheepvaart op de Boven-IJssel. Dit is mogelijk noodzakelijk vanwege de dalende waterstanden op de IJssel. Hierdoor wordt de vaargeul steeds smaller en kan er niet meer veilig in twee richtingen worden gevaren. Door die maatregel zouden schepen vanuit Duitsland richting Kampen en de Twentekanalen moeten omvaren via de Waal, het Amsterdam-Rijnkanaal en het IJsselmeer. De kans dat de maatregelen daadwerkelijk worden ingevoerd, is groot: het MTW verwacht dat de droogte in ons land aanhoudt, ondanks de incidentele en plaatselijke buien. Die bieden slechts beperkt verlichting. Al enkele weken is te zien dat het in Nederland steeds droger wordt. Sinds begin deze maand heeft Nederland officieel een watertekort. Sinds halverwege vorige maand was er volgens het ministerie van Infrastructuur en Waterstaat al sprake van een ‘dreigend watertekort’. De drinkwatervoorziening komt volgens de regering niet in gevaar. Wel vroeg minister Mark Harbers (Infrastructuur en Waterstaat) eerder alle Nederlanders om ‘goed na te denken of ze hun auto moeten wassen of hun opblaaszwembadje helemaal moeten vullen.’ “Nederland is een waterland, maar ook hier is ons water kostbaar.” Ook Blom van het MTW riep consumenten op drinkwater te besparen. “Was niet iedere week uw auto, vul niet elke dag opnieuw dat zwembadje voor de kinderen. Help de drinkwaterleidingbedrijven het drinkwater op peil te houden. De kraan staat altijd open, maar zet hem alstublieft af en toe zelf uit.” Het was een oproep, geen plicht. Door de aanhoudende droogte waren al verschillende maatregelen van kracht. Zo geldt in delen van het land een sproeiverbod voor de landbouw. Ook mogen schepen elkaar niet inhalen op delen van de Gelderse IJssel. De vaargeul is hier smal geworden vanwege de lage waterstand. Bovendien wordt het waterpeil van het IJsselmeer zo hoog mogelijk gehouden omdat hier veel drinkwater vandaan komt. De laatste keer dat Nederland met dit besluit werd geconfronteerd was in de zomer van 2018. De keer daarvoor: 2011. Sinds 13 juli zat Nederland in fase 1: dreigende watertekorten. Op 20 juli kwamen de waterbeheerders opnieuw bijeen, maar toen vonden ze verdere opschaling nog niet nodig. Dijken, bodem en natuur krijgen in Nederland zo lang mogelijk water, ook als er een watertekort is. Dat is vastgelegd in de zogenoemde verdringingsreeks, die waterbeheerders inzetten bij een ernstig watertekort. De stabiliteit van de dijken heeft prioriteit voor de nationale veiligheid. Ook inklinken van de bodem en onomkeerbare schade aan natuur door droogte en verzilting moet voorkomen worden, want dat kan nooit meer worden hersteld. Van ernstig watertekort is sprake als de maatschappelijke en ecologische behoefte aan water groter is dan de beschikbare hoeveelheid water, aldus de waterbeheerders. Het beschikbare zoetwater moet dan worden verdeeld en daarvoor is de reeks opgenomen in de Waterwet, na de droogte in 2003. Toen bezweek bij Wilnis een veendijk door uitdroging. Het MTW is deze maand voor het eerst sinds 2018 weer bijeengeroepen. Hierin werken Rijkswaterstaat, waterschappen, drinkwaterbedrijven, provincies en betrokken ministeries samen als er een nationaal watertekort is.||https://www.parool.nl/nederland/twee-nieuwe-maatregelen-staan-klaar-om-aanhoudende-droogte-te-beperken~b9cd1e48/
2022-08-18||Nooit meer lege stoeltjes in uitverkochte Arena? Ajaxkaarten mogen voortaan worden doorverkocht||Dit zegt commercieel directeur van Ajax Menno Geelen tegen website Ajaxlife. Vooral tegen de kleinere tegenstanders blijft de verwende Ajax-seizoenkaarthouder nog wel eens weg uit het stadion. Wie eens een wedstrijd wil overslaan of verhinderd is, kan het ticket voortaan doorverkopen. Zo krijgt de seizoenkaarthouder wat geld terug, kan een andere Ajacied de wedstrijd wel in het stadion bekijken en hoopt de club vaker alle stoelen te vullen. De zogenoemde resale-optie in de Ajax-app biedt seizoenkaarthouders de mogelijkheid om hun kaarten door te verkopen voor 85 procent van de kaartprijs. Na een proef vorig seizoen, is het dit seizoen bij elke thuiswedstrijd mogelijk. De eerste wedstrijd was meteen een succes, vertelt Geelen. “Alle kaarten die via de resale voor Groningen-thuis werden aangeboden, zijn ook verkocht. Daardoor werden zo’n 3000 stoeltjes gevuld die zonder resale waarschijnlijk leeg waren gebleven,” zegt Geelen. “Het is hartstikke leuk voor de Ajacieden die er zo toch bij konden zijn. Voor de seizoenkaarthouder die er niet bij kon zijn, is het fijn dat-ie zo een deel van zijn geld terugkreeg. En wij zijn er ook heel blij mee, want we zien het liefst zo min mogelijk lege stoelen.” Volgens de directeur werden nog op de wedstrijddag zelf kaarten verkocht. Zo kon een ‘stel argeloze toeristen’, die zich bij de stadionkassa meldde, via het platform toch nog kaarten bemachtigen. Seizoenkaarthouders kunnen kaarten voor elke wedstrijd doorverkopen, maar de koper heeft voor de meer gewilde wedstrijden een clubcard of lidmaatschap bij Supportersvereniging Ajax nodig. Vorig seizoen trad Ajax nog hard op tegen personen die hun wedstrijdkaarten doorverkochten tegen te hoge prijzen. Zij kregen een boete en een stadionverbod van anderhalf jaar. Op verkoopwebsites zoals Marktplaats, Ticketswap en Viagogo werden kaarten voor honderden euro’s aangeboden.||https://www.parool.nl/sport/nooit-meer-lege-stoeltjes-in-uitverkochte-arena-ajaxkaarten-mogen-voortaan-worden-doorverkocht~be7dafbc/
2022-08-18||Hypotheker: single ‘Jan Modaal’ maakt vrijwel geen kans op koopwoning||Dat komt vooral omdat deze potentiële huizenkopers minder kunnen lenen dan vorig jaar vanwege de gestegen hypotheekrente. Volgens de hypotheekorganisatie is slechts 1 procent van het complete huizenaanbod nu bereikbaar voor deze groep. Vorig jaar was dit nog 3,3 procent en het jaar daarvoor 4,7 procent. “Het aanbod van betaalbare woningen voor deze groep is daarmee met 70 procent gedaald in één jaar tijd,” stelt De Hypotheker. Hoewel tweeverdieners met een modaal inkomen meer mogelijkheden hebben, lopen ook zij tegen de grenzen van het woningaanbod aan. Slechts 20 procent van de te koop staande woningen zijn voor hen beschikbaar. De onderzoekers brachten per regio in kaart hoeveel woningen bereikbaar zijn voor singles en tweeverdieners met een modaal inkomen. Volgens het Centraal Plan Bureau (CPB) bedraagt zo’n inkomen 38.000 euro. Met dit salaris kun je als single, bij de huidige marktrente van 3,6 procent, een hypotheek krijgen van ongeveer 171.000 euro. “Dit is veel minder dan vorig jaar, toen alleenstaanden met een modaal inkomen nog 188.000 euro konden lenen,” aldus de hypotheekverstrekker. Tweeverdieners met zo’n inkomen kunnen nu ongeveer 304.000 euro lenen. Dat is ongeveer 40.000 minder dan vorig jaar. Voor modale eenverdieners is het beschikbare aanbod in Flevoland (0,1 procent), Noord-Brabant (0,1 procent) en Utrecht (0,2 procent) het nijpendst. “Hier krijgen singles nauwelijks nog een voet tussen de deur door de sterk gestegen woningprijzen en het schaarse aanbod.” In Limburg (6 procent), Groningen (5 procent) en Zeeland (4 procent) maken zij de meeste kans. In de stad is dat probleem het best zichtbaar. Waar twee jaar geleden uit eenzelfde onderzoek bleek dat er in Amsterdam al bijna geen woningen meer te koop waren voor eenverdieners met een modaal inkomen, is deze groep nu vrijwel geheel kansloos. Ook in andere grote steden speelt dat probleem. In Den Haag is helemaal geen aanbod beschikbaar en in Eindhoven en Utrecht slecht een zeer bescheiden percentage aan woningen (0,2 procent). Rotterdam scoort van alle grote steden het hoogst, maar ook hier is bijna geen woning meer te krijgen (0,5 procent) voor deze groep.||https://www.parool.nl/amsterdam/hypotheker-single-jan-modaal-maakt-vrijwel-geen-kans-op-koopwoning~bf29abc3/
2022-08-18||Gemeente pakt overlast Nieuwe Meer aan: 17 boetes||Omwonenden van de recreatieplas zijn de overlast zat. Op zonnige dagen ervaren ze vaak tot middernacht geluidsoverlast van feestende jongeren, die zich op meerdere boten verzamelen. “Op de grachten in Amsterdam mag er nog maar een beperkt aantal mensen op een bootje. Die regels zorgen voor een waterbedeffect. De grotere gezelschappen komen nu deze kant op. Het is bijna elke dag raak,” zei Karin van Dantzig, eigenaar van de op de oever gelegen pannenkoekenboerderij Meerzicht, onlangs tegen Het Parool. Om de overlast tegen te gaan besloot de gemeente om tijdens de hittegolf dagelijks extra handhaving in te zetten. De gemeente zei twee weken geleden nog eerst het aantal overlastmeldingen in kaart te willen brengen, en op basis daarvan te besluiten om te gaan handhaven. Nautisch toezicht heeft sinds 11 augustus honderden recreanten aangesproken. Op het water zijn dertien boetes uitgedeeld, waarvan acht voor meerdere overtredingen. Aan de kant zijn nog eens vier boetes uitgedeeld voor onder andere verstoring van de openbare ruimte en wildplassen. Er zijn 22 waarschuwingen, ofwel voorwaardelijke boetes, uitgedeeld. Ook heeft de gemeente op de sluizen van de Nieuwe Meer 450 doorvaartvignetten verkocht. Sinds begin dit jaar is dat verplicht om op de Amsterdamse wateren te mogen varen.||https://www.parool.nl/amsterdam/gemeente-pakt-overlast-nieuwe-meer-aan-17-boetes~b3f41a05/
2022-08-18||Zonder André van Duin kwam zelfs Janny van der Heijden niet uit de verf: dit was next level saai||Zo ergens na een minuut of twintig won de zwaartekracht het min of meer van de oogleden. Zeker vijf minuten van Bloemencorso Rijnsburg heeft Lips nauwelijks meegekregen. Vanwege extreme, extréme saaiheid. Hij schrok wakker toen er een praalwagen werd besproken die als thema ‘Wijnen, wijnen’ had. Aan boord iemand die Martien Meiland nadeed. Omroep Max, dat als gezegd de kunst verstaat van bijna niets toch iets te maken dat de moeite van het kijken waard is, had woensdagavond ruimte gemaakt voor het bloemencorso, te Rijnsburg dus. Dat zich overigens voornamelijk leek af te spelen op de boulevard van Katwijk. Het bleek televisie die echt niet meer van deze tijd is: praalwagen na praalwagen, alsof Lips zat te kijken naar een live-uitzending van iets dat zich vier dagen eerder had afgespeeld. Vergezeld van commentaar waarin werkelijk iedere gebruikte bloem werd benoemd. Langzame tv, wat toch echt iets anders is dan slow tv. Iemand bij Max heeft dit voorjaar bedacht: dat bloemencorso, daar moeten we deze zomer iets mee. Positivo Janny van der Heijden werd benaderd en ze zei nog ja ook. Maar zonder André van Duin kwam zelfs Van der Heijden niet uit de verf. Het was en bleef next level saai. Sowieso heeft Lips het hele verschijnsel bloemencorso nooit helemaal begrepen. Juist die bloemen vielen hem een beetje tegen. Iets waar ook het aanwezige publiek, dat zo te zien maar nauwelijks de weg naar Katwijk had weten te vinden, last van leek te hebben. Het had echt zoveel leuker gekund, dacht Lips. Zet een paar snelle verslaggevers aan boord, laat de deelnemers uitleggen wat er zo leuk is aan 350.000 kunstig geschikte bloemen. Maar helaas, niets van dat alles. “En kijk eens, wéér een vrolijke auto.” Reageren? hanlips@parool.nl.||https://www.parool.nl/kunst-media/zonder-andre-van-duin-kwam-zelfs-janny-van-der-heijden-niet-uit-de-verf-dit-was-next-level-saai~b0e1fec2/
2022-08-18||Waar blijft vergoeding voor zorgpersoneel met long covid? ‘Overheid heeft nagelaten hen te beschermen’||“Wij zijn heel erg verbolgen dat er nog steeds niks voor deze zorgverleners is geregeld. Tijdens de eerste golf stonden deze mensen in de frontlinie en moesten zij onbeschermd hun werk doen, terwijl bijna heel het land in lockdown thuis zat. Nu zit een deel al bijna tweeënhalf jaar ziek thuis. Ze zijn ontslagen, zijn een flink deel van hun inkomen kwijt en maken wegens hun ziekte hoge kosten,” verklaart Kitty Jong, vicevoorzitter van de FNV. In een rechtszaak trekt FNV samen op met CNV, dat de staat al formeel aansprakelijk heeft gesteld voor zorgmedewerkers die long covid hebben opgelopen. De staat heeft nagelaten om zorgmedewerkers te beschermen, stelt advocaat Marijn Kingma van de vakbond. “Zo waren er onvoldoende beschermingsmiddelen en hield het kabinet lang vol dat mondkapjes niet nodig waren. Dat was in tegenspraak met de internationale richtlijnen van de Wereldgezondheidsorganisatie.” De vakbonden benadrukken dat zij liever níet naar de rechter stappen. Kingma: “De gedupeerde zorgmedewerkers zijn niet gebaat bij een jarenlange juridische procedure, maar bij een snelle oplossing voor hun financiële problemen. Maar daarover zijn nog altijd geen harde toezeggingen van het kabinet.” Ook de Tweede Kamer heeft het kabinet opgeroepen om een tegemoetkoming te regelen. De Raad voor Volksgezondheid & Samenleving (RVS) stelde vlak voor de zomer in een advies dat de overheid ‘ruimhartig’ moet omgaan met werkenden met langdurige klachten na corona. Dat geldt ‘in het bijzonder voor zorgpersoneel dat in de frontlinie heeft gestaan gedurende de pandemie’. Ook de Nationale ombudsman uitte onlangs zijn zorgen. “Laten we leren van de Q-koortsepidemie en het niet nog tien jaar laten duren voordat de overheid haar rol erkent en deze groep burgers hoort en ondersteunt,” stelde hij. Bij de vakbonden zijn meer dan 5500 zorgmedewerkers in beeld die na een coronabesmetting kampen met langdurige klachten. Zeker duizend van hen zijn al langer dan twee jaar ziek, zijn hun baan kwijtgeraakt of staan op het punt om die te verliezen. Na een jaar ziekte krijgt een medewerker doorgaans nog maar 70 procent van zijn salaris. Na twee jaar mag een zieke medewerker worden ontslagen. In de eerste vijf maanden van dit jaar zijn ruim zeshonderd werknemers arbeidsongeschikt verklaard vanwege langdurige coronaklachten, blijkt uit cijfers van het UWV. De vakbonden strijden ook voor compensatie voor werknemers uit andere sectoren die tijdens hun werk besmet zijn geraakt met Covid-19 en niet zijn hersteld. Personeel in de zorg vormt volgens hen echter veruit de grootste groep, gevolgd door het onderwijs. Daarnaast bereiden ze zaken voor tegen werkgevers die onvoldoende hebben gedaan om hun personeel tegen het coronavirus te beschermen. Bij FNV zijn tot nu toe 125 meldingen binnengekomen van werknemers die overwegen een zaak aan te spannen tegen hun werkgever. De eerste zaken zijn inmiddels gestart.||https://www.parool.nl/nederland/waar-blijft-vergoeding-voor-zorgpersoneel-met-long-covid-overheid-heeft-nagelaten-hen-te-beschermen~b8416cb1/
2022-08-18||Experts komen met alternatief stikstofplan: boer moet meer geld krijgen voor duurzaam product||Dat blijkt uit het rapport ‘Toekomst zoekt Boer’ dat donderdag wordt aangeboden aan het kabinet. Het rapport wordt ook gepresenteerd aan oud-minister Johan Remkes die op dit moment de impasse rond het landbouw-, natuur- en stikstofbeleid tracht te doorbreken. Bij dit plan van de initiatiefgroep Regie op Ruimte blijven de stikstofdoelen in stand: de uitstoot moet met de helft verminderen. Maar de overheid moet wel in actie komen door duurzaam boeren te helpen. Nu verdienen die vaak te weinig. De overheid zou van de experts moeten ingrijpen op de prijzen. “Alleen als de overheid de markt corrigeert en langjarig aanvult met vergoedingen, ontstaat er voor boeren een toekomstperspectief,” aldus de expertgroep. Die bestaat naast boeren zelf onder meer uit de vooraanstaande ‘stikstofprofessor’ Jan Willem Erisman (Universiteit Leiden) en oud-minister van Landbouw Cees Veerman. “Op die manier gaat de overheid naast de boer staan in plaats van tegenover hem.” Volgens de experts stimuleert de markt nu allerlei milieuonvriendelijke vormen van landbouw. De grote problemen in de natuur en bij boeren hebben volgens de groep ‘alles te maken met het feit dat duurzaamheid op dit moment onvoldoende door de markt wordt beloond’. Nu stuurt de markt vooral op lage prijzen en grote hoeveelheden. “Toeleverende bedrijven, industrie en supermarkten zitten gevangen in een lageprijzenmodel. Daarvan zijn zowel de boer als de natuur de pineut,” zo verklaren de oud-minister en de stikstofprofessor. Biologische vormen van landbouw waarbij ook minder stikstof wordt uitgestoten zijn over het algemeen duurder. De producten van die boeren kunnen daarom nauwelijks concurreren met boeren die goedkoper produceren. Grote vraag is alleen of consumenten – zeker met de toch al hard stijgende inflatie – zich dan nog wel biologische bloemkool, kip of karbonade kunnen veroorloven. Nederlanders betalen nu al fors meer voor vlees. Deze zomer kostte vlees ruim 16 procent meer dan een jaar eerder, zo berekende het Centraal Bureau voor Statistiek (CBS). Landbouwminister Henk Staghouwer broedt momenteel op een nieuwe brief aan de Tweede Kamer waarin hij de boeren meer toekomstperspectief moet bieden. Zijn eerste brief hierover werd tijdens het stikstofdebat in juni nog afgefakkeld. De Tweede Kamer oordeelde vernietigend over de inbreng van de ChristenUnie-bewindsman. GroenLinks-leider Jesse Klaver deed zijn bijdrage af als ‘broddelwerk’, omdat het boeren geen perspectief bood. Staghouwer gaf het bedrijfsleven toen nog een half jaar om met initiatieven te komen. Zou het bedrijfsleven niet met een oplossing komen om de boeren tegemoet te komen, dan kondigde de minister aan dit wettelijk af te gaan dwingen. Zo schermt hij met een minimumprijs voor sommige producten. In het voorstel van donderdag willen de deskundigen dat de overheid de agrarische en voedselindustrie verplicht om in hun producten een deel duurzame grondstoffen te stoppen. Bij benzine bijvoorbeeld wordt dit al jarenlang gedaan. Daardoor wordt de vraag naar duurzaam voedsel vergroot, stijgt de prijs en kunnen boeren een beter inkomen krijgen. Ook zouden er certificaten moeten komen voor boeren die weinig uitstoten. Hoe minder milieuvervuilend de boer, hoe meer die zou worden beloond. Oud-minister Cees Veerman benadrukt dat boeren aan aardappels bijvoorbeeld ‘nu zo’n 20 cent per kilo overhouden, terwijl die in de winkel liggen voor het viervoudige’. Het bevreemdt hem dat mensen ‘wel willen dat de dieren een goed leven hebben, maar daar amper geld voor over hebben’. Of mensen straks dat dure stukje vlees überhaupt nog blijven kopen? “De huidige lage prijs gaat ten koste van dieren. Ons plan betekent niet dat vlees ineens twee keer zo duur wordt, maar we hebben het bijvoorbeeld over een stijging van 10 procent. Dan ben je al een heel eind.”||https://www.parool.nl/nederland/experts-komen-met-alternatief-stikstofplan-boer-moet-meer-geld-krijgen-voor-duurzaam-product~b0bd90f4/
2022-08-18||Onderzoek toont jarenlange misstanden in Nederlandse triatlon aan: ‘Het is echt heftig geweest’||Een sportarts die aanzette tot gewichtsverlies. Roddelen, pesten en uitsluiting. Een veel te zwaar trainingsprogramma, bovendien niet toegespitst op het individu. Een slecht functionerende sportpsycholoog en diëtist. Ambities om te studeren die werden afgeraden en bekritiseerd. Eenzame, depressieve, overtrainde en ondervoede sporters, naar wie niet werd omgekeken. Het onderzoeksrapport naar de topsportcultuur in het triatlon, dat donderdag uitkomt, liegt er niet om. Er was een hoop mis op het Nationaal Trainingscentrum in Sittard, tussen 2007 en 2021, zo blijkt onder meer uit 64 interviews en 54 ingevulde vragenlijsten. Meer dan de helft van de atleten geeft aan grensoverschrijdend gedrag, in welke vorm dan ook, te hebben ervaren. Soms met ernstige gevolgen, zoals blessures, eetstoornissen of een onvrijwillig vertrek uit de sport. “Er zit geen woord Spaans tussen,” zegt Alexander Vandevelde, sinds november vorig jaar voorzitter ad-interim van de Nederlandse Triathlon Bond. Ondanks de conclusies is hij blij met het onderzoek, uitgevoerd door bureau Unravelling. “Er staan concrete conclusies en aanbevelingen in, die gaan we een-op-een overnemen. Het is echt heftig geweest. We kunnen nu besluiten nemen, er ligt een duidelijk rapport waarin onomstotelijk vaststaat wat er heeft gespeeld.” Donderdag presenteert de bond het volledige onderzoek, vergezeld met excuses ‘aan alle atleten die leed hebben ervaren’. Maya Kingma (26) heeft die excuses en erkenning dinsdagavond al persoonlijk ontvangen. De triatlete, nummer 13 van de wereldranglijst, wordt in het rapport ‘de klokkenluider’ genoemd. “Ik kan niet anders dan mijn pet voor haar afnemen,” zegt Vandevelde. “Ze werd benoemd tot voorzitter van de atletencommissie en heeft daar echt serieus werk verricht. Als je ziet wat zij allemaal gedaan heeft om dit aan te kaarten, en dan ook nog presteren op sportief gebied.” Het komt duidelijk terug in het onderzoek: er waren door de jaren heen meer signalen en meldingen over misstanden in de sport. Maar er werd veel te weinig mee gedaan. ‘Binnen de directie en de staf heerste een cultuur van: wij weten het beter dan zij,’ zo staat in het rapport. Vandevelde: “Ik verplaats me in die ouders en atleten. Die zagen: hier klopt iets niet. Maar die nergens, tot en met NOC*NSF aan toe, iemand vonden die wilde luisteren.” Nadat eind vorig jaar een ander rapport was uitgekomen over misstanden in het triatlon, toegespitst op 2020 en 2021, vond een grote schoonmaak plaats. Bestuur en directie van de bond vertrokken, net als een aantal stafleden. “Wij hebben toen als interim-bestuur en directie direct de opdracht voor dit vervolgonderzoek gegeven, omdat we een compleet beeld wilden hebben van de hele periode,” aldus Vandevelde. Er waren, en zijn nog steeds, twee kampen in de sport. Een groep atleten zegt geen negatieve ervaringen te hebben gehad en is boos over de eerdere maatregelen. Dat leidt tot spanningen. Over Kingma wordt, zo meldt het rapport, in negatieve bewoordingen gesproken. “Het botert niet in de mixed relay, en de olympische ploeg,” zo geeft Vandevelde bijvoorbeeld aan. “Dat heeft invloed op de prestaties. We moeten proberen wederzijds vertrouwen te herstellen en de kloof te overbruggen, om met elkaar door te kunnen. Of dat lukt, weet ik niet. Het zal sowieso tijd nodig hebben.” Naast de excuses gaat de bond ook kijken naar (financiële) genoegdoening voor betrokkenen. “We zullen onderzoeken wat passend en haalbaar is. Aanvragen daarvoor zullen we in behandeling nemen.” Heel concreet zijn er atleten die de vergoeding passend bij hun A-status geheel of gedeeltelijk hebben moeten inleveren. De toenmalige bondsdirectie wilde die uitkeringen, tegen de regels in, verdelen onder meerdere atleten. Opvallend: NOC*NSF was van het gesjoemel met die toelages op de hoogte, maar kneep een oogje toe. De sportkoepel roemde meermaals het topsportprogramma van de Triathlon Bond, maar liet zich daarbij volgens het onderzoek leiden door prestaties in plaats van het welbevinden van atleten. Er heerste dus een verziekt topsportklimaat, zo staat nu vast. “Natuurlijk is er een groep geweest die er geen last van heeft gehad. Zo werkt deze vorm van cultuur, er is incrowd en outcrowd. We moeten, na de excuses en de erkenning, naar de toekomst kijken. Er is een nieuwe technisch directeur, nieuwe coach en voor het zwemmen werken we tijdelijk met Marcel Wouda. Verstoringen moeten we uit de weg ruimen.”||https://www.parool.nl/sport/onderzoek-toont-jarenlange-misstanden-in-nederlandse-triatlon-aan-het-is-echt-heftig-geweest~b07e5f99/
2022-08-18||Huren om te feesten mag niet meer: Airbnb detecteert ‘partyboekingen’ met software||In augustus 2020 introduceerde Airbnb vanwege de coronapandemie al een tijdelijk feestverbod in gehuurde huizen. Afgelopen juni maakte het verhuurplatform bekend het tijdelijke verbod permanent te maken. Nu niet vanwege Covid-19, maar om overlast voor verhuurders en de buurt tegen te gaan. Door middel van intelligente software hoopt Airbnb ‘feestboekingen’ eruit te filteren. De ‘anti-feesttools’ worden voor nu in de VS en Canada ingezet, ‘om te helpen bij het identificeren van potentieel risicovolle boekingen,’ schrijft het online platform dinsdag in een persverklaring. “We willen voorkomen dat gebruikers misbruik maken van ons platform.” De software kijkt bij boekingen onder meer naar de inhoud van de recensies of het ontbreken daarvan. Ook wordt de duur van de boeking bekeken, de afstand van de huurder tot de geboekte accommodatie, de periode (weekend of door de week). “Voornaamste doel is de mogelijkheid verkleinen dat gebruikers met kwade bedoelingen niet-toegestane feesten geven, die een negatieve invloed hebben op de verhuurders, buren en lokale gemeenschappen.” Airbnb verwacht veel van de software en wijst op een recente proef in Australië, waar een vergelijkbare variant van dit systeem sinds oktober 2021 getest is, en ‘zeer effectief’ is gebleken. Het bedrijf spreekt van een daling van 35 procent in het aantal incidenten met niet toegestane feesten. Vanwege dit succes wordt de software in Australië nu permanent ingevoerd. In thuisland VS en in Canada beginnen nu dus testen. Of Nederlandse gebruikers ook met de software te maken krijgen, is nog onduidelijk. Tegen de NOS zegt Airbnb dit voorlopig niet van plan te zijn. Voor zover bekend wordt Airbnb hier niet veelvuldig misbruikt voor feestboekingen. In de Verenigde Staten is dat anders. In november 2019 stierven vijf mensen tijdens een Halloweenfeest met ruim honderd bezoekers in een Airbnb-woning nabij San Francisco. Daarop maakte Airbnb-ceo Brian Chesky bekend de party-huizen te zullen aanpakken.||https://www.parool.nl/nederland/huren-om-te-feesten-mag-niet-meer-airbnb-detecteert-partyboekingen-met-software~b2c4429a/
2022-08-18||Recensie: House of the Dragon heeft meer draken, én meer sterke vrouwen||Van 2011 tot 2019 was de HBO-serie Game of Thrones acht seizoenen lang immens populair. De serie sleepte liefst 59 Emmy Awards in de wacht en had tevens de twijfelachtige eer jaren op rij de vaakst illegaal gedownloade serie te zijn. Ruim drie jaar na de laatste aflevering is de kater van het teleurstellende laatste seizoen nog steeds niet helemaal weggezakt. Terwijl de hele serie op Internet Movie Database (Imdb) een indrukwekkende 9,2 als rapportcijfer krijgt moeten de drie laatste afleveringen het doen met een magere 5 gemiddeld; de slotaflevering komt zelfs niet hoger dan 4,1. De fans waren dus teleurgesteld na zeven spectaculaire seizoenen vol onverwachte slachtpartijen en al dan niet functionele seksscènes. Want Game of Thrones, gebaseerd op de boeken van George R. R. Martin, was The Lord of the Rings voor volwassenen, met een fikse scheut gratuite seks en geweld. Een serie met legendarische gebeurtenissen als de ‘Red Wedding’ (waarbij alle bruiloftsgasten werden afgeslacht) en de ‘Battle of the Bastards’. Game of Thrones gaf daarnaast de carrières van zowel Carice van Houten als Michiel Huisman een flinke boost, net als de toeristenindustrie van filmlocaties in Ierland en de Kroatische stad Dubrovnik. Met de tiendelige prequel House of the Dragon hopen de nieuwe showrunners Ryan Condal en Miguel Sapochnik de opwinding terug te brengen. De prequel speelt zich zo’n 200 jaar voor de gebeurtenissen uit Game of Thrones, af. In dit tijdperk zorgt het Huis Targaryen met zijn draken voor rust en vrede in het koninkrijk Westeros. Daar komt uiteraard verandering in – dat de serie is gebaseerd op Martins proloog Fire and Blood zegt al genoeg. De rechtvaardige koning Viserys (Paddy Considine) wacht al jaren tevergeefs op een mannelijke troonopvolger. Zijn dochter Rhaenyra Targaryen (Emma D’Arcy), die liever draken berijdt dan borduurt, zou geknipt zijn voor de ijzeren troon. Maar zoals haar tante, prinses Rhaenys, stelt: “Mannen branden hun rijk eerder tot de grond toe af dan een vrouw op de ijzeren troon te dulden.” Toch geeft Viserys de voorkeur aan zijn slimme dochter boven zijn broer Daemon (Matt Smith uit The Crown), een ongeleid projectiel met psychopathische trekjes. Daarmee wordt de lont in het kruitvat gestoken en ontbrandt de strijd in het ooit zo vredige Westeros: Fire and Blood! In de eerste aflevering mag dan een bordeelscène vol vrouwelijk naakt zitten, de makers hebben beloofd dat House of the Dragon vergeleken met zijn voorganger minder seksueel geweld en minder vernedering van vrouwen bevat. Game of Thrones had er een handje van ambitieuze vrouwen af te straffen; zo moest Cersei Lannister als boetedoening naakt een walk of shame door de straten van King’s Landing lopen terwijl ze werd bespuugd en uitgescholden. Dat zal in het MeTootijdperk niet meer zo snel gebeuren, maar de fans hoeven niet te vrezen dat House of the Dragon al te braaf uitpakt: met al in de eerste aflevering - spoiler alert! - een bloederige keizersnee, een afgehakte penis en een gewelddadig toernooi moeten de makers van House of the Dragon de meest bloeddorstige fans gerust kunnen stellen. Wanneer aan het begin van de eerste aflevering de jonge prinses Rhaenyra Targaryen op een draak komt aangevlogen zullen de fans van Game of Thrones ongetwijfeld terugdenken aan twee sterke vrouwelijke personages uit die voorganger: Rhaenyra Targaryens latere nazaat Daenerys Targaryen, de ‘mother of dragons’, én tomboy Arya Stark, die dankzij haar durf en slimheid acht seizoenen vrijwel zonder kleerscheuren wist te overleven. Slim van de makers om deze witharige en ogenschijnlijk onbedorven deerne als centraal personage te kiezen tussen alle mannelijke machtswellustelingen. Rhaenyra Targaryen, op jonge leeftijd gespeeld door Milly Alcock, wacht haar kansen af en amuseert zich intussen met haar hartsvriendin Alicent Hightower. De tegenhanger van Rhaenyra Targaryen is haar oom Daemon die met zijn stadswachten met sadistisch plezier een razzia houdt in King’s Landing en willekeurige burgers straft voor diefstal (“hand eraf!”) of verkrachting (“lul eraf!”). De twee tegenpolen azen beiden op de ijzeren troon waarop nu de vredelievende koning Viserys – hobby: modelbouw – resideert. Zijn vrouw is hoogzwanger, maar eerdere pogingen een zoon te baren liepen fataal af. De eerste aflevering van House of the Dragon begint wat stroef, met veel uitleggerige dialoogscènes in stoffige kasteelvertrekken, maar als de belangrijkste personages zijn geïntroduceerd komt het drama goed op gang. Paddy Considine weet als koning Viserys ondanks een malle platinablonde pruik zijn tragische lot voelbaar te maken, terwijl Matt Smith zijn jongere broer Daemon neerzet als onberekenbare sadist van het slag waar Game of Thrones patent op had. Uit die voorganger wordt een charismatisch personage als Peter Dinklage’s Tyrion Lannister vooralsnog gemist, maar zodra de kaarten na de eerste aflevering zijn geschud kan het spel beginnen. Enige haast is dan ook geboden voor de makers van House of the Dragon: op 2 september start op concurrent Amazon Prime Video de vergelijkbare fantasyserie The Rings of Power, ook al een prequel maar dan van The Lord of the Rings. House of the Dragon is vanaf 22 augustus wekelijks te zien op HBOMax.||https://www.parool.nl/kunst-media/recensie-house-of-the-dragon-heeft-meer-draken-en-meer-sterke-vrouwen~b905056f/
2022-08-18|| Sinéad Gleeson vertelt in ‘Hemellichamen’ het verhaal van alle zieken ||‘Het lichaam is een gedachte achteraf,’ luidt de openingszin van haar essaybundel. Pas als het niet meer naar behoren functioneert, zien we het wonder van al haar interne processen die ons op de been houden. Als Gleeson dertien is, wordt ze geconfronteerd met een nieuwe pijn. De botten in haar linkerheup ‘schuurden tegen elkaar en vergingen letterlijk tot stof.’ Ze krijgt de diagnose monoartritis. Vanaf dat moment brengt ze talloze uren in het ziekenhuis door. Alsof dat allemaal niet genoeg is, krijgt ze als twintiger leukemie; een vorm van bloedkanker. Door de harde confrontaties met haar zieke lichaam begint Gleeson de taal rondom ziekte te onderzoeken. Zo maakt ze kennis met nieuwe medische termen die haar conditie moeten omschrijven, en met de namen van medische instrumenten en medicijnen. Bij het aftappen van bloed valt haar oog op een bloedbuis met de merknaam Vaguette. ‘Zou dat geen geweldige naam zijn voor een meidenpunkband?’ wil ze de verpleegkundige vragen. Ze vermoedt dat ‘vaguette’ een afgeleide is van vacuüm; een lege ruimte die nog gevuld moet worden. Ze wordt ook geconfronteerd met het gebrek aan taal om de ervaring van de zieke onder woorden te brengen. In 1971 werd de McGill Pain Questionnaire uitgebracht; een vragenlijst ontwikkeld door artsen om in 77 woorden ‘pijn’ te omschrijven. Gleeson wijst erop dat deze taal is ontwikkeld door artsen, niet door patiënten. In twintig poëtische verhalen aan de hand van deze woordenlijst, claimt ze de taal terug. Zo beschrijft ze onder de noemer ‘vermoeiend, uitputtend’ haar angstige zwangerschap: ‘Lange stations vernoemd naar weken en trimesters / Deze baby en ik, / Twee sporen die in de nacht reiken.’ Ze laat zien hoe kwetsbaar het vrouwenlichaam is onder de harde medische blikken van veelal mannelijke artsen, in het theater van de operatiekamer. Ze beroept zich niet alleen op haar eigen ervaringen, maar valt ook terug op andere kunstenaars en schrijvers die hebben gereflecteerd op hun ziekte, zoals Frida Kahlo, die de miskramen van haar zieke lichaam omzette in confronterende zelfportretten, zoals Frida en de miskraam. ‘Een litteken is een opening, een uitnodiging om te vragen: ‘wat is er gebeurd?’’ schrijft Gleeson. Welke woorden gebruik je? Waar houdt de taal op? In Hemellichamen overstijgt ze het persoonlijke en vertelt ze het verhaal van alle zieken. Ze maakt de pijn van het lijden invoelbaar, door met haar poëtische verkenningen de grenzen van de taal op te rekken. Poëzie en kunst zijn misschien de enige registers waarmee de ervaring van de zieke zich laat omschrijven.||https://www.parool.nl/kunst-media/sinead-gleeson-vertelt-in-hemellichamen-het-verhaal-van-alle-zieken~b812a8dc/
2022-08-18||Klein leed en groot gemis op Franse camping, in sterke roman van Rob Waumans||Een situatie van acute paniek, of zeg maar gewoon een ramp, ook nog eens helemaal door jóu veroorzaakt. Je hebt iets totaal overbodigs gedaan, en door die ene idiote actie is alles anders. Niet alleen je eigen leven, maar ook dat van je kinderen. Je ex-vrouw. Dat is zo’n beetje de gemoedstoestand waarin de hoofdpersoon verkeert, in grote delen van Oevers, de vierde roman van Rob Waumans (1977). De gebeurtenissen in het heden bestrijken misschien een paar uur, nauwelijks een volledige avond: tegen het eind van een Franse kampeervakantie met zijn twee zoons maakt de alleenstaande, tegen zijn zin in gescheiden vader Luc een wandeling langs de rivier. Voor het eerst in bijna twee weken is hij even zonder de kinderen, weg van de camping, weg van zijn eigen zenuwslopende waakzaamheid. Eindelijk rust, een kans op kalmte en bezinning. Totdat hij iets rampzaligs doet. Zoals de beste, meest aangrijpende drama’s speelt Lucs helletocht zich grotendeels in zijn hoofd af. De gebeurtenissen tijdens de ontspoorde avondwandeling worden steeds afgewisseld met terugblikken op allerlei vormen van leed, variërend van gênant geklungel op de campingdisco tot het allerergste dat een ouder kan overkomen. Terwijl Luc in zijn paniek dwangmatig de schade probeert in te schatten, constant heen en weer slingert tussen alles is kapot en het loopt natuurlijk gewoon met een sisser af, wordt stap voor stap zijn hele leven uitgediept, in 18 korte hoofdstukken en nog geen 150 pagina’s. Niet alleen Lucs leven, trouwens: tegen de helft van de roman verspringt het vertelperspectief opeens naar dat van Lucs ex Julia, die op de noodlottige zomeravond in haar tuin zit, aan een compleet andere oever. Waumans blijft tussen de twee ex-geliefden heen en weer schakelen – een gelukkige keuze, die de spanning en het drama tegelijk vergroot en inzichtelijker maakt, zonder te veel uit te leggen. Sowieso barst het van de geslaagde keuzes: niet alleen de compositie overtuigt, de goed gedoseerde afwisseling van één zenuwslopend incident met levenslange worstelingen, maar ook de hoofdpersonen, en de fundamenten van hun diepste onvrede. Lucs verhaal had makkelijk kunnen verzanden in obligaat midlife-gespartel of in gemakzuchtige campingsatire, maar Waumans gebruikt de op zichzelf overbekende ingrediënten om iets veel groters te beschrijven. Hét grootste, misschien: uiteindelijk is Oevers een trefzekere roman over verlies.||https://www.parool.nl/kunst-media/klein-leed-en-groot-gemis-op-franse-camping-in-sterke-roman-van-rob-waumans~b1d82150/
2022-08-18||Om in te lijsten – Het Parool en Museum van de Geest zoeken uw lijstjes en schema’s||Iedereen voelt soms die behoefte: even de verwarrende werkelijkheid ordenen in een reeks overzichtelijke lijnen en getallen op papier, op een verpakking of de muur. “Van manager met faalangst tot huisvader met een midlifecrisis, of ieder mens die boodschappen moet doen: de neiging om de chaos te vangen in schema’s is er een van iedereen,” aldus fotograaf Jan Hoek, die graag samenwerkt met mensen in de marges van de samenleving. Kunstenaars maken waanzinnige schema’s, zien Hoek en curator en kunstenaar Hanne Hagenaars; vooral die in het veld van outsider art. Hoek en Hagenaars maken voor Museum van de Geest in Amsterdam de tentoonstelling 31553580 – de getallen die op de rekenmachine het woord obsessie vormen. Over de obsessie die we allemaal kunnen hebben voor getallen en schema’s, voor orde en lijstjes. Voor die tentoonstelling zijn ze op zoek naar zo veel mogelijk mooie voorbeelden. Heeft u prachtige pagina’s in uw agenda, grappige boodschappenlijstjes, ingewikkelde tijdschema’s of juist hele simpele dagboeknotities? Stuur ze in en wie prijkt uw lijstje – als u wilt anoniem – straks in PS van de Week en in het museum. Ook gevonden lijstjes en schema’s zijn welkom: deze tentoonstelling is van en voor iedereen.Stuur uw foto op naar info@museumvandegeest.nl onder vermelding van ‘Numbers’ en wie weet komt uw bijdrage straks in het museum.||https://www.parool.nl/ps/om-in-te-lijsten-het-parool-en-museum-van-de-geest-zoeken-uw-lijstjes-en-schema-s~bc32420c/
2022-08-18||Apotheken VS voor 650 miljoen beboet om verslavende pijnstillers||Niet eerder werden verkopers, en niet distributeurs of farmaceuten, door een rechter zo duidelijk aansprakelijk gesteld voor hun rol in de opiatencrisis. Lake County en Trumbull County in Ohio krijgen de komende vijftien jaar van CVS, Walgreens en Walmart ieder ruim 300 miljoen om de gevolgen van deze gezondheidscrisis te bestrijden. Het geld gaat naar onder meer onderwijs en preventie. Volgens de Amerikaanse gezondheidsdienst CDC stierven tussen 1999 en 2018 bijna een half miljoen Amerikanen aan overdoses van legale of illegale pijnstillers. Het gaat onder meer om morfineachtige middelen als oxycodon en fentanyl. Mensen raken er makkelijk aan verslaafd en hebben steeds hogere doseringen nodig om hetzelfde pijnstillende effect te bereiken. De rechter oordeelde woensdag dat de bedrijven ‘jarenlang door bleven gaan met het vertrekken van grote hoeveelheden pijnstillers, terwijl signalen dat de medicijnen werden misbruikt massaal werden genegeerd’, schrijft The New York Times. Daardoor zouden de apothekers verantwoordelijk zijn voor een derde van het totale schadebedrag in de districten. De farmaceuten en distributiebedrijven dragen de rest van de verantwoordelijkheid. Volgens de Amerikaanse krant hebben Walgreens en CVS al laten weten tegen de uitspraak van de rechter in beroep te gaan. Elders in de VS worden er de laatste jaren door farmaceuten en distributeurs van medicijnen regelmatig schikkingen getroffen vanwege de opiatencrisis. Amerikaanse media meldden vorige maand dat farmaceut J&J en de drie grootste distributeurs van medicijnen in de VS akkoord gingen met een grote schikking van 26 miljard dollar om in één keer een einde te maken aan duizenden rechtszaken die zijn aangespannen tegen de bedrijven.||https://www.parool.nl/wereld/apotheken-vs-voor-650-miljoen-beboet-om-verslavende-pijnstillers~b92d1491/
2022-08-18||Het beste van Pluk de Nacht||Sinds jaar en dag staat Pluk de Nacht voor filmvertier onder een blinkende sterren­hemel in een strandstoel op het Stenen Hoofd. Zaterdagavond staat Millie Lies Low van de Nieuw-Zeelandse Michelle Savill op het programma, een combinatie van komedie en drama over een door angst geteisterde architectuurstudente. Nadat ze haar vlucht naar een prestigieuze stageplaats heeft gemist, doet ze alsof ze in New York is – terwijl ze eigenlijk thuis onderduikt om een nieuw ticket bij elkaar te kunnen sprokkelen. Zondagavond wordt A Human Position van de Noorse regisseur Anders Emblem vertoond. Daarin draait het om Asta, een jonge journalist bij de lokale krant in het slaperige havenstadje Ålesund. Als ze op het vreemde verhaal over de gedwongen deportatie van een vluchteling stuit, vindt ze nieuwe zingeving in haar werk en leven. Zondagmiddag vindt de zevende editie plaats van Pluk Mini. In de Pluktent zijn in een doorlopend programma filmpjes te zien van Vos en Haas, geschikt voor kinderen vanaf 2 jaar. Ook zijn er volop spelletjes te spelen op het Stenen Hoofd – van megamikado en reuzendomino tot Twister en bowlen. De middag wordt afgesloten in de Pluk Mini-disco, mét bellenblaasmachine. Pluk de Nacht duurt nog t/m zaterdag 27 augustus||https://www.parool.nl/ps/het-beste-van-pluk-de-nacht~bd6d92ef/
2022-08-18||Ook voor Liz Cheney was een stem tegen Trump fataal,  maar ze zal hem blijven kwellen||“Deze voorverkiezing is voorbij, nu begint het echte werk.” Voor iemand die een verkiezingsnederlaag toegaf, oogde Liz Cheney dinsdagavond behoorlijk strijdbaar. Even leek het zelfs of het Republikeinse lid van het Huis van Afgevaardigden ter plekke een campagne voor het presidentschap zou starten. Ze verwees naar Abraham Lincoln, die voor hij president was vergeefs probeerde in de Senaat te komen, maar wel in het Huis van Afgevaardigden zat. Cheney faalde met haar gooi naar een senaatszetel in 2014, en dinsdag werd ze door de kiezers van Wyoming als lid van het Huis van Afgevaardigden afgeserveerd. Omdat ze weigert haar partij te volgen in de aanbidding van Donald Trump. Haar verlies was algemeen verwacht, en werd daarom door Amerikaanse media verslagen alsof het een Griekse tragedie was. Cheney is de dochter van Dick Cheney, die jarenlang zelf de zetel van Wyoming in het Huis van Afgevaardigden bezette, voor hij de invloedrijke en oorlogszuchtige vice-president werd van George W. Bush. Haar eigen stemgedrag in het Huis was onberispelijk conservatief. Maar na de bestorming van het Capitool op 6 januari 2021, veroordeelde ze het geweld van Trump-aanhangers die door hemzelf waren opgehitst, en gaf ze de toenmalig president de schuld. In eerste instantie deden veel van haar fractiegenoten dat, maar toen die zagen dat de meeste Republikeinse kiezers op de hand van Trump bleven, draaiden de meesten bij. Cheney niet. Ze stemde voor zijn impeachment. Ze sprak Trumps claims dat het presidentschap hem bij de verkiezingen in november 2020 ontstolen was keer op keer fel tegen. En ze nam zitting in de commissie die de gebeurtenissen rond die verkiezing onderzoekt, ondanks het besluit van fractieleider Kevin McCarthy die commissie te boycotten. Het kostte Cheney een post in het fractiebestuur, en dinsdag haar parlementszetel, al bezet ze die nog tot 3 januari 2023. Daarmee zijn er nu van de tien Republikeinen die voor Trumps impeachment stemden, acht uitgeschakeld. Bijna allemaal kregen ze bij de voorverkiezingen een kandidaat tegenover zich die de steun van de voormalige president had. Vier van hen besloten om de voorverkiezing voor hun zetel niet af te wachten en kondigden hun vertrek uit de politiek aan. Nog eens vier verloren hun voorverkiezing. Bij een van hen, Peter Meijer in Michigan, scheelde het niet veel: hij verloor met 48,3 procent van de stemmen tegen 51,7 procent van Trumps voorkeur John Gibbs. Paradoxaal genoeg kan hij dat niet alleen Trump verwijten, maar ook de Democratische partij, die reclamespots liet uitzenden waarin die band met Trump breed werd uitgemeten. Schijnbaar waren die advertenties bedoeld om Gibbs te bekritiseren in de ogen van Democratische kiezers, maar bij Republikeinse kiezers was dat eerder reclame voor hem, en dat was ook de bedoeling. Met een meer extreme Republikeinse kandidaat denken de Democraten een grotere kans te hebben om Meijers zetel voor hun partij binnen te halen. Omgekeerd zijn ook de Republikeinen niet vies van politiek opportunisme. Van de twee Republikeinse afgevaardigden die ondanks hun kritiek op Trump hun voorverkiezing overleefden werd er een, David Valadao uit Californië, door Trump met rust gelaten. In het district waarvan Valadao momenteel de zetel bezet, houden Republikeinen en Democraten elkaar ongeveer in evenwicht. Een relatief onbekende kandidaat, met extremere standpunten, zou de partij een zetel kunnen kosten. Maar Valadao is de uitzondering die de regel bevestigt: de Republikeinen gaan de congresverkiezingen in als de partij die achter Donald Trump staat. Dat hun held nog geen drie maanden voor die verkiezingsdag in november in opspraak is geraakt over overheidsdocumenten die hij in strijd met de wet mee naar huis nam, is wel een complicatie. De Democraten, die in november tegen een forse nederlaag aan leken te kijken, herstellen zich in de peilingen weer een beetje. En nog dichter bij die verkiezingen zal de 6 januari-commissie nieuwe hoorzittingen houden en met een eindrapport komen over Trumps pogingen de uitslag van de presidentsverkiezingen te veranderen. De ex-president gaf Cheney een trap na op zijn sociale netwerk TruthSocial: “Nu kan ze eindelijk verdwijnen in de diepten van de politieke vergetelheid.” Maar dat lijkt Cheney niet van plan. Dinsdag noemde ze generaal Ulysses Grant als haar voorbeeld, die tijdens de Burgeroorlog het offensief zocht na een slag waarin hij 17.000 man had verloren. En woensdag zei ze een gooi naar het presidentschap te overwegen. Vermoedelijk zal ze dat eerst binnen de Republikeinse partij proberen, maar mogelijk, als die de nominatie aan Donald Trump geeft, daarna als een onafhankelijke kandidaat. Ze zou in november 2024 de stemmen naar zich toe kunnen trekken van de Republikeinen – een op de drie – die Trump liever niet zien terugkeren in het Witte Huis, en daarmee de Democratische kandidaat de winst bezorgen. En tot 3 januari volgend jaar is ze nog afgevaardigde en vice-voorzitter van de 6 januari-commissie. Trump is zijn kwelgeest nog lang niet kwijt.||https://www.parool.nl/wereld/ook-voor-liz-cheney-was-een-stem-tegen-trump-fataal-maar-ze-zal-hem-blijven-kwellen~bbd08b0e/
2022-08-18||Netflixdocu over Hunter Moore, de man die de wraakporno uitvond||Hij kreeg de bijnaam van tijdschrift Rolling Stone, dat een profiel over hem publiceerde. Hunter Moore was er trots op. ‘De meest gehate man op internet’ had in 2012 behalve legioenen mensen die hem inderdaad haatten ook veel fans. Ze aanbeden hem en bezochten zijn website zo vaak dat Moore van de advertentie-inkomsten enkele jaren een luxeleven kon leiden. De Netflixdocumentaire The Most Hated Man on the Internet toont de opkomst en ondergang van Moore en zijn website Isanyoneup.com. Op de site: zonder toestemming geplaatste privénaaktfoto’s van willekeurige mensen, ingezonden door wraakzuchtige exen. Maar, zo bleek later, ook via hacks gestolen beeldmateriaal. Moore begon zijn website eind 2011, toen de onlinewereld op veel vlakken nog een regelloze jungle was. Hij ontdekte een businessmodel in de zogenoemde wraakporno en toonde zich daarin nietsontziend. Bij de tijdens sexting – het uitwisselen van erotisch beeldmateriaal – genomen foto’s publiceerde hij zonder enige terughoudendheid links naar de socialemedia-accounts van de gedupeerden. Acties die vrijwel zonder uitzondering een spoor van destructie in het bestaan van de slachtoffers trokken. Zoals Charlotte Laws, de moeder van een van hen, in de docu van regisseur Rob Miller opmerkt: ‘Deze site ging over niets anders dan het vernietigen van levens.’ Uiteindelijk lukt het een deel van de slachtoffers zich te verenigen en de FBI te interesseren in een onderzoek. Moeder Laws speelt daarbij de rol van vasthoudende pitbull die het uitwissen van het onrecht dat haar dochter is aangedaan tot haar levenswerk maakt. De vraag die boven haar detectivewerk hangt: blijft het verweer van Moore overeind dat hij slechts een platform biedt en dat de werkelijke misdadigers de uploaders van het, gestolen, beeldmateriaal zijn? De plotlijn van de documentaire doet denken aan die van het begin dit jaar verschenen The Tinder Swindler, een zwart sprookje over online oplichting dat zich afspeelt in recenter tijden. Ook regisseur Miller neemt – wel erg – royaal de tijd om zijn verhaal neer te zetten. De drie afleveringen van bijna een uur hadden gerust allemaal een kwartier korter gekund. Maar het blijft een fascinerende geschiedenis, die behalve de gevaren van internet ook het slechte van de mensheid gedetailleerd documenteert. Gruwelijk is de passage waarin een van de slachtoffers beschrijft hoe ze na het opduiken van haar naaktfoto’s een suïcidepoging deed. Daarmee versneden zijn de commentaren op een tweet van Moore, die begin 2012 voorspelt dat zijn site tot zelfmoorden zal leiden. Zijn fans reageren euforisch van vreugde: ‘Laat ze zichzelf maar van kant maken!’ Enige dat mist is de kant van het verhaal van Moore, die volgens de makers aanvankelijk toezegde mee te werken aan de documentaire, maar die belofte weer introk. Hij wordt nu neergezet als de duivel in eigen persoon. Gerechtvaardigd gezien zijn daden, maar de kijker blijft wel met een grote vraag achter: hoe kan iemand van 26 jaar zo gewetenloos zijn geworden?||https://www.parool.nl/kunst-media/netflixdocu-over-hunter-moore-de-man-die-de-wraakporno-uitvond~be2b0b7b/
2022-08-18||De wapens tegen hitte in de stad zijn groen, blauw en wit: laat weer water stromen door de gedempte grachten||Door al die zonnige dagen deze zomer is de stad behoorlijk opgewarmd. De steenklomp Amsterdam houdt de hitte stevig vast: gemiddeld is het hier ongeveer 4 tot 8 graden warmer dan in aangrenzende gebieden. Dat wordt alleen maar erger met alle woningbouwprojecten die nog op stapel staan. UvA-wetenschapper Mendel Giezen, gespecialiseerd in duurzame stedelijke ontwikkeling, onderzoekt hoe natuur de stad leefbaar houdt. Hij pleit voor groen, blauw en wit in de stad, in plaats van grijs. Volgens het principe van de compacte stad wordt Amsterdam al decennia lang steeds dichter bebouwd om te voorkomen dat het platteland wordt opgeofferd voor woningbouw. Gevolg: Amsterdammers wonen steeds meer boven op elkaar. Braakliggende stukjes grond zijn passé. Hoogbouw is geen vloek meer, getuige de bebouwing langs de IJ-oevers, de Zuidas en het Amstelkwartier. Ook het Marineterrein op Kattenburg, een oase in het parkloze Centrum Oost, lijkt er straks niet aan te ontsnappen. Hoe meer steen, hoe warmer de stad. “Het groen is achteruitgegaan. In de periode 2003-2016 zijn er 500 voetbalvelden aan groen verdwenen binnen de Ring. Een logisch gevolg van de bouwplannen van het gemeentebestuur, maar ook door verstening van binnentuinen. Het steen wint terrein. Het is heel goed in warmte opnemen, zeker als het ook nog eens donker is, zoals asfalt. Samen met het vele gemotoriseerde verkeer is het een belangrijke warmteverhogende factor.” “Groen voor grijs. Meer bomen in de stad. Dat geeft schaduw, en bomen geven vocht af aan de lucht, die daardoor afkoelt. Denk maar aan het bos, waar het zomers vaak lekker koel is. Minder steen in de straat krijg je door een autoluw beleid met minder parkeerplekken. Daar is de gemeente allang mee bezig. Dan heb je nog de eindeloze platte grijze daken in Amsterdam, ideale hittevangers. Zet daar planten neer: die houden regenwater vast zodat het riool wordt ontlast, de lucht wordt gekoeld en het gebouw wordt een stuk minder heet.” “En wat te denken van al die versteende pleinen in de stad? Kijk eens naar de Dam, Leidseplein, Waterlooplein, Nieuwmarkt, allemaal plekken waar je groen kunt toepassen. Schoolpleinen mogen en kunnen ook groener, al was het maar om de stadskinderen vertrouwd te maken met een stukje natuur.” “Meer blauw voor grijs, water voor steen. In het verleden zijn veel grachten gedempt voor het toegenomen verkeer. Waarom laten we door de Vijzelgracht, Rozengracht en Anjeliersgracht geen water stromen? Het kan. In Utrecht hebben ze de Catharijnesingel ontdempt, dat was eerder een vierbaansweg.” “Zwart absorbeert de warmte. Denk aan de vele donkere daken in de stad: maak ze wit. In Zuid-Europa vind je niet voor niets veel witte gebouwen.” “In buurten met hoogopgeleide mensen, zoals Oud-Zuid, wordt beter gebruik gemaakt van de groensubsidies dan in bijvoorbeeld Zuidoost en Nieuw-West. Hoogopgeleide mensen weten nu eenmaal beter de weg dan laagopgeleiden om een subsidie aan te vragen. Dat kan verbeteren door sociale instanties als buurthuizen erbij te betrekken, maar geveltuintjes wegen niet op tegen de verdwenen voetbalvelden aan groen.” “De ambitie van het groenbeleid van de stad is zelden te rijmen met de ambitie van het woonbeleid. Maak bij elk nieuw bouwproject keiharde afspraken over groen, zodat groen ook echt groen is en niet een non-descript grasveldje ergens aan de zijkant. Denk na over biodiversiteit: welke diersoorten wil je in de stad en hoe kun je dat bereiken? Dwing bedrijventerreinen hun daken te vergroenen. Allemaal maatregelen die een stad frisser maken, letterlijk en figuurlijk.”||https://www.parool.nl/nederland/de-wapens-tegen-hitte-in-de-stad-zijn-groen-blauw-en-wit-laat-weer-water-stromen-door-de-gedempte-grachten~bfcc6aa6/
2022-08-18||Schrijver Ariel Magnus: ‘Ik heb me proberen in te leven in Eichmann als een normaal mens’||Ariel Magnus wijst en telt: “Een, twee, drie, vier, vijf.” Vijf koffiezetapparaten. Vier op de keukenkastjes, een op het aanrecht. In een plas water. “Je wilt echt koffie?” Hij inspecteert het ding dat op het aanrecht staat. “Ik geloof dat dit de enige is die werkt, maar ik ben er niet zeker van. Ik hoop dat hij niet ontploft.” Even later heeft hij tot zijn eigen verbazing een kop koffie uit het apparaat weten te wringen. Ariel Magnus verblijft de maand augustus op uitnodiging van het Nederlands Letterenfonds als writer in residence in het daarvoor beschikbare appartement op driehoog boven boekhandel Athenaeum. Wat zijn voorgangers met al die koffieapparaten hebben gedaan is een raadsel. Hij heeft meer dan twintig romans geschreven, één daarvan is in het Nederlands vertaald: het in 2021 verschenen De onfortuinlijke, een roman over de Duitse oorlogsmisdadiger Adolf Eichmann. “Eichmann is na de oorlog opgepakt door de geallieerden, maar ook weer ontsnapt. Hij kwam uiteindelijk in Argentinië terecht, waar hij tien jaar heeft gewoond tot hij in 1960 door de Mossad, de Israëlische geheime dienst, werd ontvoerd om in Jeruzalem terecht te staan. Er is veel non-fictie over Eichmann geschreven, maar nooit over zijn tijd dat hij in Argentinië zat. En ook nog nooit een roman.” Het is de taak van de literatuur om ook ‘de andere kant’ te tonen’, zegt Magnus. Om een monster – Eichmann staat bekend als de architect van de Holocaust en de uitvoerder van de Endlösing – een humaan gezicht te geven? “Daar gaat het om! Als we alleen maar zeggen ‘hij was het kwaad zelf’, maken we ons er te gemakkelijk van af. Ik heb me proberen in te leven in Eichmann als een normaal mens. Hij was ook een echtgenoot, een vader, een man die een grootse carrière zag stranden. Hoe hij dacht, en hoe hij vanuit zijn logica zijn daden rechtvaardigde; dat wilde ik laten zien. Being Adolf Eichmann in Buenos Aires.” Hij opent zijn mond, sluit hem weer. Dan: “Ik heb van lezers gehoord dat ze aan het einde van het boek niet wilden dat hij gepakt zou worden. Niet verder vertellen, zeiden ze. Ik heb me gebaseerd op zoveel mogelijk bronnen en teksten. Blijkbaar komt hij toch dicht in de buurt van een gewoon iemand. Maar het is wel een bedenkelijk compliment.” Hij schuift even heen en weer op zijn stoel. “En hij was natuurlijk een monster.” Het heeft met zijn achtergrond te maken dat hij dit boek schreef, aldus Ariel Magnus. “Ik ben opgegroeid in de buurt in Buenos Aires waar hij heeft gewoond. En ik ben opgegroeid met het nazisme, het zit in me, ik heb het geërfd.” Dat moet hij uitleggen. Maar dan horen we het getingel van de tram, en schreeuwende toeristen. Hij staat op en kijkt naar buiten, naar de Heisteeg tussen de cafés Hoppe en De Zwart. “Ongelofelijk, wat een rij daar alweer staat. Just for a cookie!” Hij heeft de befaamde chocoladekoeken van Van Stapele nog niet geproefd, maar is dat wel van plan. “Het is een Lonely Planetding. Negentig procent van de mensen die in de rij daar staan, heeft dat daarin gelezen. Ik zou wel een boek willen schrijven over al die zaakjes op de wereld die in Lonely Planet zo worden opgehemeld.” Terug naar Eichmann. Ariel Magnus is een kind van Joodse ouders. Zijn grootouders zijn beiden in Duitsland geboren. Zijn grootvader vluchtte in 1937 naar Argentinië. Zijn grootmoeder zat in Auschwitz en overleefde. Hij schreef over zijn grootvader in de begin 2023 te verschijnen roman De schaker van Buenos Aires. Over de grootmoeder is in De onfortuinlijke al te lezen. Weer komt een golf van geluid naar boven geklotst. Daar kan hij ook een roman over schrijven, over de geluidsoverlast in hartje Amsterdam. “Dat heb ik al gedaan,” zegt hij. Hij pakt een boek op dat op tafel ligt. Uriel y Baruch. “En dit is mijn laatste roman, het gaat over Amsterdam in de zeventiende eeuw, over de filosofen Uriel Da Costa en Baruch Spinoza. Nee, geen idee of dat boek wordt vertaald. Hier in Amsterdam werk ik aan weer een roman over een nazi die naar Zuid-Amerika vlucht. Ik ben blijkbaar nog niet klaar met de nazi’s.” Heeft hij wel gehoord van het begrip writer’s block? Hij lacht. “Nee. Ik schrijf alsof elke dag mijn laatste is. Ja, misschien is dat omdat ik Joods ben… Ik hou van schrijven, van boeken maken. En ik wil van alles wat ik zie en hoor en meemaak een boek maken. In Argentinië hebben we een gezegde: every piece of meat has to end on a grill. Ik wil zoveel mogelijk boeken maken voor het mijn tijd is.” Een mooie afsluiter. Hij staat op. “Ik loop met je mee naar buiten. Kijken of ik ergens een goede kop koffie kan drinken.”||https://www.parool.nl/kunst-media/schrijver-ariel-magnus-ik-heb-me-proberen-in-te-leven-in-eichmann-als-een-normaal-mens~b55593f5/
2022-08-18||Wat Poetin doorheeft, is dat elk ideaal leugens nodig heeft||Je kunt met leugens de mensen de dood injagen, maar je kunt er geen oorlog mee winnen. Poetin blijft maar spreken over een ‘speciale operatie’. Alsof hij, de chirurg, even de schedel moet lichten, iets moet wegsnijden en weer terugzetten. Maar Poetin is geen chirurg. En het is geen speciale operatie. Dat is een leugen. Het is oorlog. De hele wereld weet dat. Ondertussen – na zo’n vijfhonderd doden aan Russische zijde per dag – begint dat besef ook bij zijn eigen volk door te dringen. Ofschoon het nog wat motregendruppeltjes zijn op een oceaan, komen er protesten. Zal dokter Poetin deze kleine demonstraties neerslaan? Hij heeft al mensen laten oppakken die (het is mijn televisiefragment van het afgelopen jaar) met hun handen omhoog stonden alsof ze een protestbord vasthielden. Ze riepen niets, er was alleen lucht en nogmaals: ze deden alleen alsof er iets gruwelijks op die niet bestaande borden stond. Ik heb er al eens over geschreven. De leugen gekwadrateerd. Op de Russische televisie worden continu leugens verteld. Er worden zoveel leugens verteld dat het ongelooflijk, zelfs lachwekkend wordt. “Joden stonden in de Tweede Wereldoorlog in groten getale achter Hitler,” werd er gezegd op Poetin-tv, en u begrijpt: Zelenski is ook zo’n nazi-Jood. Het misselijkmakende antisemitisme blijkt altijd weer bruikbaar om een volk op te hitsen en oorlogsrijp te maken. Het merkwaardige aan de Poetinleugens is dat ze willen laten zien dat alle Russische oorlogshandelingen moreel juist zijn: het is goed dat wij Oekraïne binnenvallen, want het is een nazistaat, met een nazi aan het hoofd, en als wij hen verjagen, zijn de Oekraïners weer onze broeders, zoals ze vroeger waren en kunnen wij weer in vrede leven. Blijkbaar is Poetins idealisme niet sterk genoeg om op eigen benen te staan. Toen de Russen in de Tweede Wereldoorlog oorlog gingen voeren tegen de Duitsers, hoefde Stalin niet tegen zijn volk te liegen. Wat Poetin doorheeft, is dat elk ideaal leugens nodig heeft. Communisme, fascisme, het katholicisme, of het protestantisme bestaan door absurde aannames. Utopia, de heilstaat, de hemel, het bestaan van God, engelen, übermenschen. Je moet die ongeloofwaardige elementen hebben om geloofwaardig te zijn. Op die onzichtbare borden stond wat Poetin vreesde: het meedogenloze niets. Daarom werd er gearresteerd. Maar er komt een dag dat die leugens ontkracht worden. Dan is die speciale operatie een oorlog, dan blijkt die Jood geen nazi. En doden... doden liegen niet. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/wat-poetin-doorheeft-is-dat-elk-ideaal-leugens-nodig-heeft~b6842d6f/
2022-08-18||Opinie: ‘Als reactie op aanslag moet Rushdies Duivelsverzen op de leeslijst’||Zoals verwacht struikelen politici over elkaar bij het veroordelen van de aanslag op Salman Rushdie. Maar net als bij de aanslag op Charlie Hebdo is dat niet genoeg. Deze aanslag op Rushdie – en op de universele rechten van de mens als basis van de westerse beschaving – kan alleen omgezet worden naar een nederlaag voor moslimextremisten als De duivelsverzen vanuit de overheid wordt gepromoot. Zet het als verplicht boek op de boekenlijst van leerlingen, subsidieer het zodat je het boek al voor 5 euro kunt kopen. Maak een statement. Maar ons zielige, zwakke cultuurtje kennende zal het enkel bij verbale veroordelingen blijven, net als bij Charlie Hebdo destijds. Máxima had gelijk toen ze ooit zei dat Nederlanders geen echt eigen cultuur hebben. Wij laten iedereen over ons heen lopen.Paul Verstappen, Amsterdam De afschuwelijke aanval op Salman Rushdie deed me denken aan de emotie die ik na de moord op Theo van Gogh ook had. En bracht me terug naar het dramajaar, 2 juli 1993, in het Turkse Sivas. Een aanval van islamitisch- fundamentalistische menigte waarbij 37 mensen levend zijn verbrand in het hotel, onder toeziend oog van de politie en het leger. De reden: verblijf van schrijver Aziz Nesin in het hotel, omdat hij enkele hoofdstukken van De duivelsverzen van Rushdie in het Turks had vertaald. Dramatisch! Gelukkig heeft Aziz Nesin het overleefd, maar 37 mensen werden vermoord, onder wie een Nederlandse studente, Carina Thuijs, die onderzoek deed naar het alevitische geloof.Erdem Can, Utrecht Rochelle Villani beklaagt zich over de mishandeling van duiven in de stad (Het Hoogste Woord, 16 augustus). Ik vind het vastlijmen van hoedjes op hun kopjes ook wreed en niet oké, maar ik moet tegelijk vaststellen dat de hoeveelheid van deze plaagdieren de grenzen van het dragelijke verre overschrijdt; het zijn laagvliegende, schijtende ratten. De stad slaagt er al jaren niet in het aantal en de overlast van dit ongedierte binnen de perken te houden. Hoe zou u reageren als op de Dam tientallen, soms honderden ratten tegelijk zouden rondlopen: ik zou ze van me af gaan schoppen! In een oud Parool-artikel (14.01.2009) zegt duivenbestrijder Gerard Zwart: “Je moet ze vangen, afvoeren en vergassen, precies volgens Europese richtlijnen.” Dat is geen dierenmishandeling, dat is bevordering van de volksgezondheid en de leefbaarheid van de stad.Henkjan van Vliet, Amsterdam||https://www.parool.nl/columns-opinie/opinie-als-reactie-op-aanslag-moet-rushdies-duivelsverzen-op-de-leeslijst~bd919d01/
2022-08-18||Opinie: ‘Boerenreactie is heel begrijpelijk, maar met stront en hooi op de snelweg maak je geen vrienden’||Misdaadverslaggever Paul Vugts trok onlangs (Het Parool, 4 augustus) nogal van leer tegen de criminele boeren en de in zijn ogen softe en te begripvolle aanpak door de politie, zeker als je die vergelijkt met de aanpak van Extinction Rebelliondemonsranten. Natuurlijk mag de politie geen onderscheid maken tussen groepen als het gaat om het bestrijden van terreur en ander ongeoorloofd hinderlijk gedrag, daar heeft Vugts wat mij betreft gelijk in. Maar een beetje tunnelvisie verwijt ik hem toch wel. Want, bekijk het eens anders. Extinction Rebellion- of de coronademonstranten voerden geen actie omdat zij rechtstreeks werden bedreigd in hun levensonderhoud en van hun land gezet dreigen te worden na soms negen generaties boerenbedrijf. Ik zie taferelen voor me van huilende, ontheemde boerengezinnen, van hun land getrapt zoals tijdens de beruchte Highland Clearances vanaf halverwege de achttiende eeuw. Toen werden bijna alle kleine Schotse boeren door de Engelsen en de Schotse landheren van hun land verdreven. Begrijpelijkerwijs lieten velen zich niet zonder slag of stoot verjagen, net als de Nederlandse boeren nu. Waarschijnlijk, hopelijk, zal het hier zo’n vaart niet lopen. Maar door een slecht onderbouwd en halfbakken stikstofkaartje – de naam ‘plan’ is te veel eer voor deze losse flodder – van onze regering zijn de boeren op stang gejaagd en ik vind dat helemaal niet vreemd. Ik begrijp heel goed dat de boeren dat stikstofverhaal voelen als een oekaze. En dat ze vinden dat zij getroffen worden terwijl andere grote stikstofuitstoters gespaard blijven. Als boer zijnde gooi je dan uiteraard de kont tegen de krib. Ik vind de boerenreactie in zijn vorm niet altijd verdedigbaar, maar desondanks heel begrijpelijk. De portee van dit verhaal is dat de overheid – die volgens de Grondwet en het verlichtingsdenken waar die wet op is gebaseerd, moet zorgen voor ieders veiligheid van lijf, goed, huis en haard – ervoor kiest de kleintjes te treffen en niet de reuzen zoals Shell, Tata Steel en Schiphol. Ik dacht niet voor niets aan de Highland Clearances waarbij de (Schotse) edelen door de Engelsen ongemoeid werden gelaten. En als ik de boeren zou mogen adviseren over acties: met stront en hooi op de snelweg maak je niet alleen geen vrienden, je laat je waarde voor het land niet zien. Burgers en bestuur zullen pas zien welke waarde een bloeiende Nederlandse agrarische sector heeft als de boeren stoppen met beleveren van de binnenlandse markt.||https://www.parool.nl/columns-opinie/opinie-boerenreactie-is-heel-begrijpelijk-maar-met-stront-en-hooi-op-de-snelweg-maak-je-geen-vrienden~b9d17ba1/
2022-08-18||Opinie: ‘Noorderlingen hebben het recht om duidelijkheid te krijgen over bruggen over het IJ’||Noorderlingen wachten al jaren op een nieuwe oeververbinding zodat zij snel en comfortabel op de rest van de stad aangesloten zijn. De besluitvorming over de de bruggen over het IJ lijkt een oneindig traject door verloren blufpoker van de gemeente en een ministerie dat enkel naar de binnenvaart lijkt te luisteren. Toch leek er vorige bestuurstermijn een doorbraak te zijn. Met de omarming door het college en ministerie van het rapport van de commissie-D’Hooghe leek er eindelijk groen licht te komen voor de bruggen. Het voorkeursbesluit van de raad in februari maakte aan alle twijfel een einde. In de verkiezingsprogramma’s van D66 en GroenLinks stonden de bruggen prominent aangekondigd. De verbazing is dan ook groot nu de geplande oeververbindingen niet in het collegeakkoord voorkomen. Dit doet vermoeden dat de bruggen in de ijskast zijn gezet. Ook vanuit het college komt er geen duidelijkheid. Amsterdammers en bewoners van buurgemeenten hebben het recht om duidelijkheid te krijgen over status van de bruggen (en de voetgangerstunnel). Deze oeververbindingen kunnen namelijk niet wachten. Met de bouw van duizenden woningen in Noord groeit het aantal reizigers op de ponten van 70.000 nu tot 120.000 in 2030. Uit alle cijfers blijkt dat de ponten en de (op- en afritten van de) A10, ook met uitbreiding, de toename van het verkeer niet zullen kunnen opvangen. De bruggen spelen een essentiële rol in álle plannen rond woningbouw en mobiliteit in Noord. Het mobiliteitsplan Noord (vastgesteld in 2019) kan zonder de vaste oeververbindingen de prullenbak in. Onduidelijk is hoe de wijken in Noord autoluw moeten worden zonder deze opties. Als dit college leefbare wijken met hoge dichtheden wil bouwen, kan het niet alleen maar woningen toevoegen, maar moet het ook zorgen voor voldoende mobiliteitsopties. In het coalitieakkoord hullen de onderhandelaars zich in nevelen over de toekomst van de bruggen en spreken zij van ‘scherpe keuzes’ die moeten worden gemaakt. Deze scherpe keuzes zijn echter al gemaakt. In 2017 heeft de raad reeds ingestemd met de bouw van de Javabrug en is het geld voor de brug gereserveerd . Daarnaast zijn in Noord in de vorige periode het metrostation Sixhaven, de Bongerdtunnel en de zogenoemde Schellingwouderlaan geschrapt. Geld om Noord bereikbaar te houden zou daarom op de plank moeten liggen. Dit college spreekt veelvuldig over gelijke kansen. Maar voor de Noorderlingen die straks met de fiets boven het hoofd over het IJ moeten zwemmen, dreigt vervoersarmoede. B. en w. moeten daarom direct na het reces aan de slag gaan met de realisatie van de onmisbare bruggen!||https://www.parool.nl/columns-opinie/opinie-noorderlingen-hebben-het-recht-om-duidelijkheid-te-krijgen-over-bruggen-over-het-ij~bddc2d79/
2022-08-18||Opinie: ‘Waarom moet ons kleine land volgebouwd met bedrijfsdozen?’||Via de Bosrandweg naar het Boschplan reed ik achter op de fiets bij mijn moeder. Af en toe passeerde een auto. Links een lege polder met alleen een manege, daar hield de wereld op. Rechtsaf, langs de intrigerende toren met de rode vleermuis bovenop. Heel wat jaren later rijd ik regelmatig op deze weg. De antenne van de radartoren is onzichtbaar tussen de inmiddels veel hogere bomen van het Amsterdamse Bos. De zoveelste kwekerij of bloemengroothandel heeft een bedrijfshal uit de grond laten stampen, het logo wordt op de zijgevel aangebracht. Het laatste stukje weiland waar schapen graasden is verdwenen. De manege houdt stand. Al wat rest qua doorkijk naar het zuiden is de Grote Tocht, een brede sloot naast de manege. Een echt vergezicht is het niet: kassen en dozen, dozen en kassen. De laatste jaren gaat het hard. Het gebied rondom Schiphol, Aalsmeer en Hoofddorp wordt fluks volgebouwd met bedrijfsdozen. Er zit een leverancier van Deense planten, die planten kweekt met ‘added value’. Wat zou dat zijn: een paars papiertje om de pot? Met Valentijnsdag een plastic hart op een stokje? En Deense planten, wat moet ik me daar bij voorstellen? In hetzelfde gebied zit een reptielenfokkerij. En een bewortelingslocatie voor begonia’s, die als onbewortelde stek uit Portugal komen. Een ander bedrijf importeert potplanten uit het Verre Oosten. Duurzaamheid staat voorop: de planten worden eerst in het land van herkomst een paar jaar opgekweekt en bestrijding geschiedt op biologische wijze. Eerst waren er de wegen: kaarsrecht en met haakse bochten, dwars door de polders, met ronkende, internationaal klinkende namen: Airborne Avenue, Imagination Avenue, Pivot Lane, Dreamstreet. Schiphol Trade Park. Bestemd voor logistieke centra, kantoren en natuurlijk datacenters! Voor internationaal georiënteerde ondernemingen die duurzaamheid en innovatie hoog in het vaandel hebben staan. Ik citeer de website: ‘De Green Datacenter Campus op Schiphol Trade Park is een plek waar datacenters, servicepartners en datacenter-specialisten uit de IT, energie, engineering en kennisinstellingen een datacenter-ecosysteem vormen. Alles voor vergroening en verduurzaming van uw datacenter.’ En zo bralt het maar door, dat de Metropoolregio Amsterdam de ‘best connected spot in Europa is en zal blijven’. Natuurlijk, Nederland heeft immers AMS-IX, het belangrijkste internetknooppunt van in ieder geval Europa. Mag ik een teiltje? Een datacenterecosysteem. Vergroening en verduurzaming van uw datacenter, het zal er wel mee te maken hebben dat restwarmte die die gebouwen produceren wordt ingezet om kantoren te verwarmen. Kantoren die minder zullen worden bezet aangezien de mensen, en vooral de bedrijven zelf, de voordelen van het thuiswerken hebben ontdekt. En de gevels worden bedekt met planten, de daken met zonnepanelen, zoiets. Reuze duurzaam. Een korte blik op Funda in het gebied rondom Hoofddorp en Nieuw-Vennep leert dat er momenteel ruim 151.000 m2 nog onverhuurd is. Tot nu toe is alleen Airborne Avenue aangelegd. Een handjevol bedrijven is daar neergestreken. Hoewel het er nog relatief leeg is, is het geen leeg land meer. De wereld houdt daar niet meer op. Waar in de Randstad heb je nog echte vergezichten, waar je zonder belemmering tot de einder kunt kijken? Neem eens een (virtueel) kijkje op de Rijnlanderweg: De boerderijen aldaar, eens pittoresk gelegen, zijn inmiddels links en rechts ingesloten door dozen van eindeloze afmetingen. Hoe lang gaan we hier nog zo mee door? Het doet er niet toe dat ik weemoedig van word van al dat landschap dat teloorgaat. Mijn huis staat ook op een plek die eens leeg was. En ook ik maak op mijn werk gebruik van dataverkeer. We dragen allemaal schuld. Maar… kan het niet een beetje minder? Een beetje georganiseerder? Volgens een groter plan? Waarom moet het altijd meer, meer, meer zijn? Deense planten? Of uit het Verre Oosten? Zo veel datacenters? Onder zeespiegelniveau bovendien! Waarom moet ons kleine landje, een stip op de kaart, toch altijd met de tieten vooruit vooraan in de rij staan? Onze veelgeprezen maar totaal ongebreidelde handelsgeest doet ons zo langzamerhand de das om. Ons land raakt vol! Dat geldt in ieder geval voor de randstad.||https://www.parool.nl/columns-opinie/opinie-waarom-moet-ons-kleine-land-volgebouwd-met-bedrijfsdozen~bb8d7200/
2022-08-18||Miljoenen hoogopgeleide Chinezen willen vertrekken vanwege zerocovidbeleid||Ergens halverwege de lockdown had Laila Li er genoeg van. Ze werd boos op haar buren. “Ik begrijp niet dat mensen de regering gingen bedanken voor het eten dat ze ons gaven. We zijn geen beesten, het is niet opeens alsof alles oké is als je ons eten geeft.” Op dat moment wist ze dat ze weg wilde uit China. En ze was niet de enige. Miljoenen mensen zoeken een manier om te vertrekken. Een grafiek voor zoekopdrachten met het woord ‘emigratie’ op de communicatie- en informatie-app WeChat laat flinke uitschieters zien in april, mei en juni. Op 3 april, de dag dat de lockdown van Shanghai begon, schoot het aantal zoekopdrachten met 440 procent omhoog. Onder hogeropgeleide Chinezen is vertrekken naar het buitenland al maandenlang onderwerp van gesprek. Op het Chinese internet kreeg de emigratiedrang een naam: runxue – een combinatie van ‘run’ het Engelse woord voor ‘rennen’, en ‘xue’, het Chinese woord voor ‘studie’, ‘de studie van het wegrennen’ dus. Het meedogenloos afsluiten van steden was voor veel mensen de druppel. “Ik had nooit gedacht dat ik dit nog eens zou meemaken, dit was iets van de generaties vóór ons,” zegt Li, die niet haar eigen voornaam gebruikt, via een videoverbinding. De fotografe ontvluchtte Sjanghai zo snel ze kon, verblijft nu verder landinwaarts, en overweegt inmiddels een visum aan te vragen voor Duitsland, om zich te vestigen in hoofdstad Berlijn. Maar weggaan is niet eenvoudig. Chinezen moeten een reden opgeven waarvoor ze een paspoort aanvragen, en dat mag sinds februari 2021 alleen nog voor een ‘essentieel vertrek’. Het aantal paspoorten dat in de eerste helft van vorig jaar uitgegeven werd, was 2 procent van het aantal in dezelfde periode in 2019. In de categorie ‘essentieel’ vallen ook studies of zakenreizen naar het buitenland, en volgens lokale media is een levendige handel ontstaan in nagemaakte contracten bij buitenlandse bedrijven en acceptatiebrieven van universiteiten. Het mocht niet baten. Begin dit jaar werd de beperking voor ‘niet-essentiële reizen’ op een persconferentie herhaald. Daarna kwamen er berichten over mensen die bij de grens geweigerd werden. Chinese reizigers worden bij het inchecken voor hun vlucht uitgebreid bevraagd over de redenen van hun reis. Passagiers van onder andere KLM-vluchten naar Nederland meldden dat hun vlucht vertraging opliep, omdat de bagage van Chinese reizigers van boord moest worden gehaald. De officiële uitleg is dat de restricties voorkomen dat mensen het coronavirus mee terug nemen. Maar waarschijnlijker is dat de Communistische Partij vreest voor een braindrain, het vertrek van de meest hoogopgeleide, kapitaalkrachtige burgers. Jin Yuyan zit aan de koffie in een lange zwarte jurk die haar tattoos goed doen uitkomen. “Als ik een baan in Duitsland of in een ander Europees land vind, ben ik weg.” De 24-jarige komt uit Guizhou, een van de armere provincies van China, en werkt nu vijf jaar voor luxemerken als Prada en Valentino. “Ik wil niet zomaar wegrennen. Ik moet geld verdienen, en ik ben gek op mijn werk. Maar deze stad... Vóór corona was het de beste plek om te wonen. Niemand verwachtte dat zo’n lockdown hier kon gebeuren.” De meeste mensen hadden al plannen om te vertrekken, maar zetten daar nu vaart achter. “Het begon een paar jaar geleden al,” vertelt John Huang, manager bij een pr-bureau, tijdens zijn lunchpauze in het centrum van Sjanghai. Met weemoed denkt hij terug aan de dagen dat je in Sjanghai nog een jointje kon roken. Dat kan nu niet meer: politie valt geregeld nachtclubs binnen, en test de haren van bezoekers op sporen van drugsgebruik. Het is maar één van de maatregelen waarmee de Communistische Partij de samenleving onder de duim houdt. “Ik wilde al een studie gaan doen in het buitenland, maar sinds de lockdown wil ik zo snel mogelijk weg.” Huang gebruikte de tijd dat hij opgesloten zat, om het programma af te ronden waarmee hij in Amsterdam kan gaan studeren. ‘Runxue’ past in een rijtje van maatschappelijke trends. Vorig jaar was er tangping, platliggen, een levensstijl van vooral jongeren die genoeg hadden van de druk om altijd maar te presteren. Neijuan was dat: meegaan in de molen, de ratrace. Chinese jongeren wisten waar ze het voor deden. Hun leven zou beter worden dan dat van hun ouders, was de belofte van de Communistische Partij. En daarom namen ze zware studieschema’s en lange werkdagen voor lief. De appartementen zijn peperduur, de druk om hun kinderen een nóg beter leven te geven is enorm. De economie stond al onder druk door Xi’s maatregelen die ondernemerschap moeilijker maakten, maar het zerocovidbeleid bracht de economische groei de eerste helft van dit jaar nagenoeg tot stilstand. Jonge Chinezen zien de gouden toekomst die hen beloofd was, verkruimelen. Twee jaar geleden waren ze trots omdat hun land het er tijdens de coronacrisis zoveel beter vanaf bracht dan westerse landen. Maar inmiddels heeft Pekings rigide beleid het vertrouwen in de regering zwaar geschaad. “Als het om het virus gaat, kun je je daarop richten, maar de hele situatie is een politiek spel geworden,” zegt Li. Het maakt haar verdrietig. “Mijn wortels liggen hier. Ik houd van China, en ik wil dat het land beter wordt. Maar als dit zo doorgaat, heb ik geen andere keuze dan te vertrekken.”||https://www.parool.nl/wereld/miljoenen-hoogopgeleide-chinezen-willen-vertrekken-vanwege-zerocovidbeleid~b33eadb5/
2022-08-18||Woeste baard en geheven vuist: wie weet nog wie Ferdinand Domela Nieuwenhuis was?||Denk niet dat er vroeger geen kritiek was op het Nederlandse kolonialisme en vooral de uitwassen daarvan. Toen in de jaren twintig van de vorige eeuw bekend werd dat generaal Jo van Heutsz (1851-1924) een monument zou krijgen in Amsterdam, leidde dat tot grote verontwaardiging in vooral socialistische en communistische kringen. Een standbeeld voor de man die in Nederlands-Indië zo hard had opgetreden tegen ‘inlanders’ dat hij er de bijnaam ‘de slachter van Atjeh’ aan overhield? Onbestaanbaar, vond men. Als compromis mocht ook links Nederland in Amsterdam een monument plaatsen: een standbeeld van Ferdinand Domela Nieuwenhuis (1846-1919) , een van de grondleggers van het Nederlandse socialisme. Het door beeldhouwer Johan Polet gemaakte, door diverse linkse organisaties zelf gefinancierde beeld werd in 1931 onthuld op het Nassauplein in West. Pas vier jaar later onthulde koningin Wilhelmina op het Olympiaplein in Zuid het van meet af aan omstreden Van Heutszmonument. Ferdinand Domela Nieuwenhuis viel tijdens zijn leven een bijna religieuze verering ten deel. ‘Us ferlosser’ noemden Friese landarbeiders de man die bekendstond om zijn bevlogen redevoeringen. Ook jaren na zijn dood genoot hij in linkse kringen nog groot aanzien. De onthulling van zijn standbeeld bracht op 29 augustus 1931 duizenden mensen, vooral arbeiders, uit heel het land op de been. Op foto’s die die dag werden gemaakt, is te zien dat zelfs op de daken van gebouwen in de buurt mensen stonden. Tegenwoordig is Domela Nieuwenhuis lang zo bekend niet meer en denken nogal wat mensen dat de in brons uitgebeelde figuur op het Nassauplein Karl Marx is. Zijn woeste baard en geheven vuist geven daar ook wel enige aanleiding toe. Twee ontwerpen voor het beeld werden door het opdrachtgevend comité afgewezen omdat ze niet strijdbaar genoeg werden geacht. Een broer van Domela Nieuwenhuis vond het uiteindelijke beeld juist weer té strijdbaar; nooit had hij Ferdinand zo de vuist zien ballen. Op de in basalt uitgevoerde sokkel van het standbeeld staat Prometheus afgebeeld, de Griekse mythologische figuur die het vuur van de goden stal om het aan de mensen te geven. Beeldhouwer Johan Polet (1894-1971), de maker van het monument voor de zo linkse Ferdinand Domela Nieuwenhuis, kwam later in heel ander politiek vaarwater terecht. In de Tweede Wereldoorlog collaboreerde hij met de bezetter en was hij lid van de Kultuurkamer. Daardoor kreeg hij na de oorlog een tijd geen overheidsopdrachten meer. Andere werken van zijn hand in Amsterdam zijn een reliëf van Willem van Oranje op de gevel van Hervormd Lyceum Zuid (1935) en het beeld De Scheepstimmerman op het Enkhuizerplein in Noord (1960). Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/woeste-baard-en-geheven-vuist-wie-weet-nog-wie-ferdinand-domela-nieuwenhuis-was~bc615a57/
2022-08-18||Popcorn Panel over Clara Sola: ‘Het was allemaal heel onwerkelijk’||“Ze hebben ervoor gekozen om heel dicht op de personen te filmen. Dat geeft iets heel nadrukkelijks en urgents. Maar die manier is te vaak toegepast, ook met betekenisloze gebaren. Daardoor schoten de makers het doel voorbij en raakte de film me niet. De hoofdpersoon kreeg bepaalde krachten toegedicht, dat vond ik heel mooi.” “Ik snapte hem niet! Nee dit was niet mijn film. Het was allemaal heel onwerkelijk voor me. Wat ik er wel uit haal is dat als je mensen maar genoeg onderdrukt ze uiteindelijk uitbarsten. De natuur vond ik mooi, maar de armoede en de huizen... Nee, ik vond het niks.” “De film was een behoorlijke klap. Wat hij keihard laat zien, is dat in het normale leven geen plek meer is voor de pure gevoeligheid van de mens. Iemand die contact heeft met insecten en opgaat in de natuur, dat kan niet. De drie hoofdrolspelers spelen op een heel natuurlijke manier. Ik ben blij dat ik deze film gezien heb.”||https://www.parool.nl/ps/popcorn-panel-over-clara-sola-het-was-allemaal-heel-onwerkelijk~b4f09e67/
2022-08-18||Is de rasp van een niet-biologische citroen giftig?||In sommige recepten staat heel expliciet dat je een biologische citroen moet gebruiken als je de schil raspt. Het idee: op andere citroenen zitten nog pesticiden en eventueel een waslaag, en die stofjes wil je niet in je maaltijd. Als je een niet-biologische citroen in de supermarkt of winkel koopt, bevat de schil inderdaad soms een waslaag (niet giftig, wel soms van dierlijke oorsprong) en vaak residuen van bestrijdingsmiddelen. Maar, zegt universitair hoofddocent toxicologie Nynke Kramer van Wageningen University, die waarde moet lager zijn dan giftig is voor de mens. “Dat is in Europa streng gereguleerd en wordt gecontroleerd met steekproeven.” Het kan heus voorkomen dat de waarde iets hoger ligt dan toegestaan, vooral als we specifiek de residuen in alleen de schil meten, maar over het algemeen is dat niet erg. “Dat gaat dan om een enkele keer, daarom zien we het niet als risico.” Van citroenrasp gebruikt de gemiddelde thuiskok immers slechts zo nu en dan een klein beetje, in een paar gerechten of baksels. “Je werkt niet elke dag kilo’s citroenrasp naar binnen. Het gaat echt om minimale hoeveelheden.” Is de schil van een biologische citroen dan altijd gifvrij? Niet per se. Bij een paar procent van de biologische producten worden nog altijd residuen van pesticiden gevonden. “Die komen er dan per ongeluk op,” zegt Kramer. “Bijvoorbeeld doordat water via een niet-biologisch product op de rest terechtkomt.” Biologisch of niet, het devies blijft: was je citroen voordat je de schil raspt. “Als je een beetje goed boent, krijg je het grootste deel van de pesticiden er wel af. Doe dat ook bij een biologische citroen, want er is een reden dat we pesticiden bij de productie van voedsel gebruiken. Er kunnen schimmels op de onbespoten schil zitten en die zijn ook niet goed voor je.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/is-de-rasp-van-een-niet-biologische-citroen-giftig~b7e3fee2/
2022-08-18||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~bdfcf6b4/
