2022-09-09||Eigenzinnige solisten in een kletsnat Westerpark: Concertgebouworkest opent seizoen ||De redactie van Het Parool nam deze week warm afscheid van onze iconische klassieke-muziekdeskundige en vermaard scribent Erik Voermans. Die heeft tijdens concerten een gezonde hekel aan kuchjes, knisperende snoepjes en gesmoes – zoals hij treffend beschreef. Juist nu, aan het eind van die week, was het in het Westerpark ten overstaan van het Concertgebouworkest een knisperen en roezemoezen dat de klok sloeg. Hier en nu mocht dat. Het was de openbare seizoensouverture van het Concertgebouworkest en die behoort ‘laagdrempelig’ en ‘toegankelijk’ te zijn. Biertjes uit sixpacks werden met de bekende sis en klik opengetrokken, kurken plopten uit wijnflessen. Een hond rende tussen de vele picknicktafels door achter een bal aan, en aan de randen van het veld en in de paden was ook nog wel ruimte voor tuinstoelen, visserskrukjes en kinderwagens. Een rat schoot overal tussendoor. Vlak voor aanvang, 5 minuten nadat vanaf het podium ‘droog weer’ was beloofd, stortte nog even een bui naar beneden, maar iedereen was voorbereid met paraplu’s en regenjassen. Sommige bezoekers in wie we habitués van het Concertgebouwo meenden te herkennen, hadden een uitrusting bij zich alsof ze op poolexpeditie gingen. De rood-wit geblokte tafelkleedjes over de picknicktafels waren al snel doorweekt en werden veelal terzijde geschoven, maar de door een reisgigant verstrekte fleecedekentjes deden hun werk de hele avond nog, voor wie ze netjes had droog gehouden. Voor het grote podium, met aan weerszijden schermen, ontrolde zich een tafereel dat de organisatoren beogen: een heel ‘breed publiek’ was gekomen om te luisteren. Behoorlijk wat publiek dat je ook in het Concertgebouw treft, maar ook nieuwe en jonge nieuwsgierigen - en toeristen met een goede neus voor wat er gaande is in de stad van hun keuze. Het werd het ‘muzikaal cadeau aan de stad’ dat de presentatrice had beloofd, al had het best wat minder pompeus kunnen worden geformuleerd. In een weer andere ambiance dan op de Dam vorig jaar. Wellicht is volgend jaar het August Allebéplein in Nieuw-West een optie, of het Anton de Komplein in Zuidoost? Enfin, het publiek bestaande uit ruim 5000 man - naast degenen die het orkest via tv of radio aanhoorden - werd gevoerd langs de ‘eigenzinnige solisten’ Martin Fröst (klarinettist uit Zweden en artist in residence dit en komend jaar) en Vikingur Olafsson (pianist uit IJsland) en het programma meanderde tussen ‘zwoele, soms jazzy klanken’ zoals de uitnodiging had beloofd, ‘een mozaïek van dansen’ tot aan ‘warmbloedige latinklanken’ die de ouderen vast herkenden uit The West Side Story. Een recensie kunt u nu niet krijgen op deze plek. Erik Voermans is weg en die Grote Schoenen gaat deze gewone verslaggever niet zomaar even vullen. De sfeer is zeker wél te beschrijven. Goed. Fijn. Opgewekt. De Uitmarkt mag dan een beetje mislukt zijn als officiële opening van het culturele seizoen, maar het Concertgebouworkest is warmgedraaid en klaar om iedereen te ontvangen in de residentie aan het Museumplein of ‘en route’ op een andere stek.||https://www.parool.nl/amsterdam/eigenzinnige-solisten-in-een-kletsnat-westerpark-concertgebouworkest-opent-seizoen~b630f398/
2022-09-09||Klacht van fractievoorzitters tegen Baudet niet-ontvankelijk||Dit bevestigt een woordvoerder van D66, een van de partijen die de klacht indienden, na berichtgeving van RTL Nieuws. Het College van onderzoek integriteit, dat zich over de kwestie boog, vindt zichzelf niet bevoegd Baudet een straf op te leggen. Als de klacht was overgenomen, had de Forumleider geschorst kunnen worden. De fractievoorzitters van VVD, D66, CDA, ChristenUnie, GroenLinks, PvdA, Partij voor de Dieren en Volt dienden eind juni de klacht in omdat Baudet blijft weigeren nevenfuncties, giften en extra inkomsten in een openbaar register te melden. Dat is voor Kamerleden verplicht. Baudet is naast Tweede Kamerlid ook bestuurslid van Forum voor Democratie bv en directeur van THPB Media B.V. De Forumleider schrijft boeken en geeft lezingen. Hij zou daarmee vorig jaar 85.000 euro hebben verdiend, zo meldde NU.nl. Dat bedrag werd eerder niet tegengesproken tegenover het ANP, maar een woordvoerster van FVD zei dat Baudet gewoon belasting betaalt over zijn inkomsten. Tegen RTL Nieuws zegt D66-Kamerlid Joost Sneller dat hij het er niet bij laat zitten. De fractie wil de evaluatie van de gedragscode, die in de herfst in de Kamer plaatsvindt, aangrijpen om de regels te veranderen, zodat er steviger kan worden ingegrepen.||https://www.parool.nl/nederland/klacht-van-fractievoorzitters-tegen-baudet-niet-ontvankelijk~b13bcea5/
2022-09-09||Man op klaarlichte dag in Purmerend met vuurwapen beroofd||Dit bevestigt een woordvoerder van de politie Noord-Holland. Op videobeelden op sociale media is te zien hoe de man op een parkeerplaats bij de Antwerpenhaven door twee verdachten wordt bedreigd. De een zwaait met een pistool, de ander lijkt een mes in de hand te hebben. Beiden dragen een pet en zijn niet herkenbaar in beeld. Het lijkt erop dat ze het slachtoffer onder meer van zijn horloge beroven, maar dat kan de politie niet bevestigen. Na de roof vluchten de verdachten in de richting van de Helsinkihaven. Kort daarna zijn agenten in kogelwerende vesten op zoek gegaan naar de daders. Of er iemand is opgepakt, is niet bekend. De afgelopen maanden vonden in Amsterdam en omstreken meerdere berovingen met vuurwapens plaats. Zo werd op het Bos en Lommerplantsoen in West een man onder dreiging van een vuurwapen beroofd van zijn tas. Vooral eigenaren van dure horloges moeten het ontgelden: afgelopen juli zette een Rolexrover zijn pistool op het hoofd van een gast van restaurant Ferilli’s in de Beethovenstraat. Dure horloges zijn een gewild object van overvallers, zo schreef Paroolverslaggever Wouter Laumans al in 2020.||https://www.parool.nl/amsterdam/man-op-klaarlichte-dag-in-purmerend-met-vuurwapen-beroofd~bb8a6b61/
2022-09-09||Staatssecretaris Van der Burg: vanaf nu hoeft niemand meer buiten te slapen in Ter Apel||Dat zegt staatssecretaris Eric van der Burg (Asiel) tegen het ANP. De volgens hem meer dan honderd mensen die vrijdagavond nog op het voorterrein staan, worden nu overgebracht naar verschillende locaties. Van der Burg heeft vrijdagavond opnieuw een bezoek gebracht aan Ter Apel. Hij heeft er gesproken met enkele asielzoekers die zich nog op het voorterrein bevonden. Ook heeft hij overlegd met enkele burgemeesters, de politie en het Centraal Orgaan opvang asielzoekers (COA). De afgelopen nacht brachten nog ongeveer driehonderd mensen de nacht door buiten de hekken van het aanmeldcentrum. De nachten daarvoor ging het ook al om tientallen mensen, terwijl er de afgelopen week veel opvangplekken zijn bijgekomen.||https://www.parool.nl/nederland/staatssecretaris-van-der-burg-vanaf-nu-hoeft-niemand-meer-buiten-te-slapen-in-ter-apel~bd07bc03/
2022-09-09||Vijftien politieauto’s betrokken bij grote achtervolging op A2 richting Amsterdam||Bij de politie kwam een melding binnen over een tweetal dat met een vuurwapen in een auto in Krimpen aan den IJssel was gezien. Daarop zette de politie meteen de achtervolging in. Die werd al snel grootschalig: zeker vijftien politieauto’s waren erbij betrokken. Het tweetal gooide tijdens de achtervolging ‘allerlei goederen’ uit de auto, zegt een woordvoerder van de politie. Dit zorgde voor een ‘onveilige situatie’. Ze zijn uiteindelijk op de A2, ter hoogte van knooppunt Amstel, aangehouden. Bij de aanhouding verzetten beide verdachten zich hevig. Een van hen is daarbij gebeten door een politiehond. Hij wordt behandeld door het ambulancepersoneel. In de auto is geen vuurwapen aangetroffen. De politie moet nu langs de route zoeken naar de spullen die uit de auto zijn gegooid. De A2 richting Amsterdam was enige tijd afgesloten in verband met de actie, maar inmiddels is de weg weer vrijgegeven.||https://www.parool.nl/nederland/vijftien-politieauto-s-betrokken-bij-grote-achtervolging-op-a2-richting-amsterdam~b53a3912/
2022-09-09||BMX-kampioen Joeri Veul kreeg een hersenbloeding en vond in koken zijn nieuwe leven: ‘Nu droom ik gerechten’||Twee jaar geleden, half drie in de nacht. Joeri Veul schrikt wakker van een knal in zijn hoofd. Alsof er iets uit elkaar spat, zo voelt het. Hij weet meteen: hier is iets helemaal mis. Ambulance bellen? Hmm, eerst zijn moeder maar. Die komt zo snel mogelijk naar zijn Utrechtse studentenhuis. Duf, verward en met knallende hoofdpijn, meteen naar het ziekenhuis, eerste hulp, huisartsenpost. En dan de diagnose: migraine, ga maar weer naar huis. “Het wás geen migraine,”zegt Veul nu, een verhaal dat hij al zo vaak heeft moeten vertellen. De korte versie: het was een hersenbloeding. En dat is slecht nieuws. Hij vertelt erover op een pleintje bij het VU. Niet voor niks, in het ziekenhuis hier tegenover werd hij behandeld. Na het noodlot kwam de medische molen. Hersenscans, operaties, revalideren, bestralen: het was een tijd van hoop en vrees. Eentje waarin hij zich vasthield aan percentages. Hij is jong, leeft gezond: dat zijn goede dingen. De kans dat het nog eens gebeurt is klein, maar even afkloppen graag. En nu is er hersenletsel waarvan niet duidelijk is of het ooit weer helemaal opknapt. Het kortetermijngeheugen is aangetast, sommige dingen die konden, kunnen niet meer. Het belangrijkste: BMX’en. Want dit is niet alleen het pleintje bij het ziekenhuis, het is ook waar hij eindeloos vaak kwam om te fietsen. “We smeerden kaarsvet op de betonnen randjes zodat ze glad werden. Dan kun je er met de pegs van je BMX overheen grinden. Snap je dan wat ik bedoel?” Om meteen maar aan te geven hoe goed hij was: twee weken voor de hersenbloeding werd Veul Nederlands kampioen in de categorie BMX Street. Sinds hij op zijn dertiende zijn eerste fietsje kocht, was het alles voor hem. BMX was zijn leven. “Elke dag, de hele dag,” zegt Veul. “Of het nou regende of niet. Drie dagen in de week werkte ik in Amsterdam bij een BMX-magazijn. Als ik daarvan thuiskwam, pakte ik meteen de BMX. Eten, nog even BMX’en, dan nog wat BMX-filmpjes kijken en slapen. De volgende dag hetzelfde. Of op vrije dagen, toen ik nog een studenten-ov had, gingen we het hele land door met de trein, naar goeie plekken om te BMX’en. Van Groningen tot aan Maastricht. Ik probeerde mensen mee te slepen, overal naartoe. Het is een hecht wereldje, verspreid over Nederland. Het gaat niet alleen om BMX’en, het is ook heel social.” Geen wonder, want niemand gaat acht uur lang fietsen. Zo’n sessie bestaat ook uit chillen, praten, blowen. Nou ja, dat laatste niet in Veuls geval. Die leefde anders dan de meeste van zijn vrienden. Gezonder vooral. De avond voor zo’n dag op pad maakte hij thuis al eten. Curry’s vaak, of couscous, of chili. Want tijdens zijn studententijd werd hij benieuwd naar eten. Eerst simpel: hoe lang moet je broccoli eigenlijk koken? Maar de gerechten werden steeds interessanter. Bij het Voedingscentrum in Den Haag deed hij onderzoek naar hoe ze Nederlandsers kunnen stimuleren om minder vlees te eten. En langzaam ontstond er een passie náást bmx: koken. Gezond, vegetarisch, maar zonder vleesvervangers. Veul: “Je kunt bij vega eten heel goed naar andere culturen kijken, in plaats van hoe je de v in agv (aardappel-groente-vlees) vervangt door iets dat op vlees lijkt, maar het net niet is. Dan liever een Indiase curry waar je helemaal geen vlees mist. Meer dan de helft van de wereldbevolking eet grotendeels vegetarisch. En niet door het vlees te vervangen, maar door andere smaken, andere technieken. Dat is veel interessanter.” Zo interessant, vond Veul, dat het een kookboek werd: Hoofdgerechten. Als bedankje voor iedereen die hem bijstond na de hersenbloeding. Maar ook omdat het koken hem zelf zoveel bracht. “Koken is een soort hersengymnastiek. Als het goed is, prikkelt het alle zintuigen. En het kan uitdagend zijn, koken met hersenletsel, maar met lijstjes en timers lukt het. Steeds meer tegelijkertijd, steeds iets ingewikkelder. Elke dag een stapje erbij, net zoals ik dat deed met BMX’en.” Natuurlijk vindt hij het moeilijk, z’n vrienden mét BMX. Voor de foto heeft hij er een paar opgetrommeld vandaag, iedereen krijgt een plak door hemzelf gebakken bananencake – erg goed gelukt, is iedereen het over eens. Maar het doet hem wat om ze zo te zien. “Het liefst zou ik met ze meedoen. Maar toen duidelijk werd dat ik geen uitzicht heb op dat ik dat binnenkort weer zou kunnen, wist ik: ik moet iets anders zoeken. Dat werd koken.” Veul ziet wat voor goeds het heeft gebracht, de afgelopen tijd. Vriendschappen die hechter zijn geworden, BMX-maten die massaal langskwamen toen hij thuis kwam te zitten. Zonder fiets, ook als het maar een halfuurtje kon. En Veul is zichzelf met nieuwe ogen gaan bekijken. “Ik was altijd die BMX’er, ik kon goed studeren. Daar stond ik om bekend: om wat ik deed, niet om de persoon die ik ben. Dat is nu veranderd. Ik heb een diepere band met ouders, familie en vrienden gekregen door wat er gebeurd is, maar ook met mezelf. Ik ben erachter gekomen wie ik ben en wat ik wil in het leven. Daar is dit kookboek een resultaat van.” Maar denk nu niet dat het verhaal zo simpel is: BMX’er krijgt hersenbloeding, gaat koken en leeft weer vrolijk verder. Veul: “Soms is het zwaar. Ik loop er vooral tegenaan dat ik niet altijd voor vol word aangezien. Sinds de hersenbloeding praat ik wat langzamer, heb ik misschien een beetje een gebruiksaanwijzing, maar ik ben niet dom. Ik ben nog even intelligent als ik daarvoor was, alleen heb ik minder uren in een dag. Ik kan wat minder aan. Maar alsjeblieft, neem me serieus.” Zoals zijn vrienden dat doen, ook nu Veul niet meer met ze fietst. Er is iets voor in de plaats gekomen. Zeker drie keer per week komen ze eten. Die gezichten als hij zijn chili zonder carne op tafel zet – heerlijk. En nee, dat voelt niet hetzelfde als na een ingewikkelde sprong landen na tien pogingen waarbij je van je fiets donderde, maar mooi is het wel. Veul: “Ik had niet kunnen denken dat ik nog iets kon vinden waar ik zoveel passie voor heb als voor BMX. Maar het bleek er te zijn: koken. Vroeger dacht ik de hele dag aan BMX, droomde ik over trucs. Het eerste en laatste waar ik aan dacht op een dag. En nu? Nu sta ik op en denk ik aan gerechten. En aan een nieuw kookboek, want nu wil ik door.” Joeri Veul: Hoofdgerechten, Boekengilde.nl, €19,95.||https://www.parool.nl/ps/bmx-kampioen-joeri-veul-kreeg-een-hersenbloeding-en-vond-in-koken-zijn-nieuwe-leven-nu-droom-ik-gerechten~bef3fe68/
2022-09-09||Veel opmerkingen met de woorden ‘onze’ en ‘belastingcenten’ erin||Het Frederiksplein. Ook al zo’n plek waar je meestal langs of overheen raast op weg naar een volgend avontuur. Ik heb er ooit een tas met cd’s die ik net bij Concerto in de Utrechtsestraat had gekocht op een bankje laten liggen. Er staat een foeilelijk kunstwerk, Monument voor de te jong gevallen boom, en, aan de andere kant, de strakke ‘knakenpaal’ van André Volten. Daartussendoor een weg waarover auto’s en trams rijden. Ik reed over de Sarphatistraat en was van plan het plein rechts te laten liggen. Maar ik zag iets vreemds. Een tram met het nummer 50. Er is een metrolijn met dat nummer, maar die komt niet in de buurt van het Frederiksplein. Onder het nummer in de ruimte die een als soort lichtkrant dienstdeed, stond ook een tekst. Sorry, geen dienst. Ik kende alleen de tekst Geen dienst. Slecht nieuws. Dat eindelijk, na lang wachten, de tram eraan kwam, maar dat je, als de tram dicht genoeg genaderd was om te lezen of het ook jouw tram was, een stap terug te doen. Weg te duiken in je jas. Geen dienst, las je dan op die tram. En de tram denderde hard langs je heen. Met altijd een sardonisch grijnzende bestuurder die nonchalant een uitgestoken been hoog bij het raam had liggen. (Het zal de verbeelding zijn.) Nu is er blijkbaar een woord voor geplakt. Sorry. Had voor mij niet gehoeven, deze betutteling. Ik moest er eigenlijk altijd wel om grinniken, zo’n spooktram die langs vloog. En om de reacties van de wachtenden op de tramhalte. Gevloek, onbegrip, haat, veel opmerkingen met de woorden ‘onze’ en ‘belastingcenten’ erin. Een enkeling die een klap op de tram gaf. Soms was de bestuurder vergeten het bordje Geen dienst voor te draaien en reed de tram alsnog voorbij. Dan vlogen de meest verschrikkelijke ziektes de tram achterna om de bestuurder te grazen te nemen. Deze tram stond niet op het stuk waar ook auto’s rijen, maar op een zijspoor, ingeklemd tussen fietspaden en stukken plein. Ik dacht onmiddellijk het slechtste, nou ja, het avontuurlijkste. Een gijzeling of zoiets. Een bom. Sluipschutters. Maar nergens politie. Ik fietste de tram tegemoet. Langzaam, op alles voorbereid. Er gebeurde niets. Ik zag ook geen bestuurder zitten, en ook geen andere passagiers. Toen ik bijna bij de staart van de tram was, hoorde ik de deur opengaan. Ik stopte. De bestuurder stapte uit. Hemdsmouwen omgevouwen, losse stropdas. Hij nam een hap van een appel en liep vervolgens, toen de deur weer was dichtgegaan, over het fietspad het plein op en verdween tussen het groen. Ik heb nog een tijdje staan wachten, maar er veranderde niets aan de situatie. Een veelbelovend avontuur in de kiem gesmoord. Sorry. Daar stond tram 50, die niet bestaat, doodstil midden op het tramspoor. Morgen zou het geschiedenis zijn en iedereen zou zich weer over en langs het Frederiksplein spoeden. Ik ging er ook maar vandoor. Navraag leerde me dat het woord Sorry al jaren op de tram is te zien. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/veel-opmerkingen-met-de-woorden-onze-en-belastingcenten-erin~b8503262/
2022-09-09||Welk vaccin krijg ik? En vier andere vragen over nieuwe coronaprikronde||Een nieuwe vaccinatiecampagne moet een wintergolf van het coronavirus zoveel mogelijk dempen. Omdat de beschermende werking van eerdere prikken na verloop van tijd afneemt, is een nieuwe prik raadzaam, oordelen het OMT en het kabinet. ‘Mogelijk zijn mensen na de herhaalprik ook minder vatbaar voor infectie,’ meldde minister van Volksgezondheid Ernst Kuipers (D66). Precieze percentages over de effectiviteit van de nieuwe, op omikron aangepaste vaccins tegen infectie, doorgeven van het virus en ziekenhuisopname zijn er nog niet. Wel zien onderzoekers vier tot negen keer meer antistoffen in het bloed na de nieuwe Pfizerprik. De Modernavaccinatie toont ruim vier keer meer antistoffen. Voor veel 60-plussers wordt dit de vijfde inenting tegen het coronavirus, na de basisserie (twee prikken), de boost (derde prik) en herhaalvaccinatie (de vierde). Voor veel jongere Nederlanders wordt het de vierde vaccinatie. Eerst krijgen 60-plussers een brief, omdat zij het grootste risico lopen op ernstige ziekte na besmetting. De eerste uitnodigingen moeten komende dinsdag bij hen in de brievenbus liggen. De eerste prikken worden dan een week later gezet. Vanaf begin oktober volgen de jongere mensen (van 12 tot en met 59), die ook jaarlijks de griepprik mogen halen. Huisartsen bepalen wie daarvoor in aanmerking komen en versturen de uitnodigingen. Tegelijkertijd kunnen zorgmedewerkers met direct patiëntencontact, mantelzorgers en huisgenoten van mensen met een hoog medisch risico een uitnodiging verwachten voor een herhaalvaccinatie. Daarna mogen alle andere Nederlanders vanaf 12 jaar een vaccin halen op uitnodiging. Omdat zij een minder groot risico lopen om ernstig ziek te worden, denkt het OMT dat deze extra vaccinatie vooral loont om personeelsuitval te voorkomen, ook op scholen. Het is overigens nog onduidelijk of de nieuwe vaccins ook beschermen tegen langdurige klachten na een corona-infectie. Kinderen jonger dan 12 jaar krijgen geen uitnodiging. Omdat de vaccins de meeste gezondheidswinst bieden naarmate de leeftijd hoger ligt, vinden experts een extra prik nu niet nodig voor kinderen van 5 tot en met 11. De kinderen die deze winter alsnog een eerste vaccinatie willen, krijgen een prik met het oude vaccin. Overigens moet het wél langer dan drie maanden geleden zijn dat u de vorige coronaprik kreeg of besmet raakte. Moderna of Pfizer. De Europese geneesmiddelenautoriteit EMA keurde vorige week twee aangepaste vaccins van deze fabrikanten goed. De vaccins zijn zo aangepast dat ze beter beschermen tegen de omikronvariant. Hoewel ze oorspronkelijk gemaakt zijn voor subvariant ba.1, werken ze ook beter tegen broertjes ba.4 en ba.5, stellen kenners. Pfizer heeft deze week al 1,4 miljoen doses van het aangepaste vaccin geleverd. In totaal levert de farmaceut dit jaar bijna 10 miljoen doses. Alleen de mensen die al eerdere prikken hebben gekregen komen in aanmerking voor de nieuwe aangepaste vaccins. Voor iedereen die de eerste prikken alsnog wil halen, bewaart het kabinet de oude vaccins. Wie Janssen heeft gehad, krijgt ook gewoon een herhaalprik van Pfizer of Moderna. Ze zeggen van wel. De regionale GGD’en hebben 84 grote vaccinatielocaties, waaronder de Amsterdamse Rai en Brabanthallen in Den Bosch. Hoewel het spannend was of er voldoende personeel zou zijn, zegt koepelorganisatie GGD-Ghor dat die missie is geslaagd: er zijn genoeg prikkers, personeel voor de callcenters, administratieve krachten, verkeersregelaars, beveiligers én gastvrouwen en -heren. En er wordt efficiënter gewerkt, bijvoorbeeld door barcodes op de uitnodigingen te scannen. Overigens is het nog de vraag hoe druk de GGD het krijgt: nog ruim zes op de tien mensen die zich in het verleden lieten prikken zouden (waarschijnlijk) opnieuw een vaccinatie halen als de overheid die aanbiedt, peilde het RIVM eerder. Nu niet. De 3G-coronapas is eind februari afgeschaft. De QR-code voor bezoek aan het theater, bioscoop, stadiontribune en kroeg is sindsdien niet langer nodig. Maar juridisch adviseurs van het kabinet en werkgeversorganisaties willen dat het instrument achter de hand gehouden wordt voor het geval dat het virus komende winter toch enorm opleeft. Het is dus mogelijk dat het coronatoegangsbewijs in een doemscenario van de plank gehaald wordt (al is onduidelijk hoe effectief het middel is). De herhaalvaccinatie zal in dat geval waarschijnlijk opnieuw een groen vinkje opleveren.||https://www.parool.nl/nederland/welk-vaccin-krijg-ik-en-vier-andere-vragen-over-nieuwe-coronaprikronde~b476fdd6/
2022-09-09||We worden woedend als iemand ons de illusies afpakt die we als waarheid zien||Nadat bekend werd dat de Queen was overleden, ­ontstonden online meteen twee parallelle universa. Het ene in collectieve rouw. ­Berichten vol erudiete ­bewondering, verafgoding, een wereld vol Xenospoëzie, Meghan Markle-haat, Paddington-memes en nostalgie naar een voorbije tijd van wereldheerschappij – al werd dat laatste vanzelfsprekend niet benoemd, want ook na de dood moet het vooral gezellig blijven. ‘Wat je ook vindt, de koningin ziet er op deze foto uit als ieders grootmoeder’, twitterde ­iemand. Een zwarte Brit reageerde droogjes: ‘Nou, feitelijk is mijn grootmoeder juist gewelddadig door de Queen onderdrukt.’ Daar begon het andere universum: vol snoeiharde satire, scherpe verwerpingen van de heiligverklaring van de overleden vorstin. Natuurlijk kon dat ­rekenen op felle woede. Wat weer eens niet werd begrepen was het ­verschil tussen dansen op het graf van een ­ander mens en satire gericht aan het instituut, om nodig tegenwicht te bieden aan de ­eenkennige hielenlikkerij, aan de valse ­geschiedschrijving waarmee dat instituut ­wordt vereerd. ‘Niet nu!’ klinkt het dan. Maar ik zou zeggen: juist nu. Die valse ­geschiedschrijving wordt tenslotte juist nu weer massaal verspreid als absolute waarheid en daarmee worden de koloniale wreedheden van de Britse monarchie, die de voorouders van ­velen naar dit continent brachten, achteloos uitgewist. Overigens vraag ik me af hoeveel ­Nederlanders wel zouden dansen op het graf van een vorstin die er soms hoogstpersoonlijk op toezag dat zij zelf of hun (groot)ouders ­gewelddadig werden onderdrukt. Ach: iedereen moet meerouwen. Morgen wordt velen weer ­gevraagd wanneer ze eindelijk oprotten. Ik dacht aan mijn moeder. Zo vaak heeft ze me verteld over de koningsgezindheid waarmee ze in Suriname werd opgevoed. Ze kende het volkslied van haver tot gort, soms werd het zelfs in de klas gezongen. Ze hield van Wilhelmina, van Juliana. Het waren ook haar vorstinnen, zo voelde ze dat. Groot was dan ook de deceptie toen ze begin jaren zeventig in Nederland aankwam en ontdekte dat de mensen in Veenendaal helemaal niets wisten over Suriname, dat ze mijn moeder alleen vroegen hoe het was om in een boomhut te wonen. Toch is ze in zekere zin altijd koningsgezind gebleven, want de verhalen die ons in onze jeugd worden verteld, verankeren zich diep van binnen. Ze worden onderdeel van ons. We worden woedend wanneer iemand ons de illusies afpakt die we als absolute waarheid zijn gaan zien. Laat ons dit sprookje omarmen, ­zeggen we stampvoetend. Mijn bewondering voor Obama zal nooit helemaal uitdoven, toch weet ik stiekem dat de mensen die me herhaaldelijk op zijn bikkelharde drone-oorlog wijzen gelijk ­hebben. De dood van de Amerikaanse minister Madeleine Albright verleidde mij recent ook tot een stemmige lofzang, ­degenen die mij erop wezen dat zij een half miljoen dode Irakese kinderen een legitiem offer voor haar sancties had genoemd, hadden gelijk. Maar ja: het doet pijn zulke dingen te moeten toegeven, omdat ze van je vragen dat je een beeld dat je ten diepste koestert, afbreekt. Daarvoor heb je een snoeiharde spiegel hard nodig. Niet morgen pas, niet over een maand. Nee, juist nu. Dan maar even niet gezellig ­meerouwen. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/we-worden-woedend-als-iemand-ons-de-illusies-afpakt-die-we-als-waarheid-zien~bee77fac/
2022-09-09||Inspectie: veiligheid kinderen zonder ouders Ter Apel ondermaats ||Dat schrijft de Inspectie Gezondheidszorg en Jeugd samen met de Inspectie Justitie en Veiligheid vrijdag in een brief aan de staatssecretaris. De inspecties waren donderdag in Ter Apel. Ze telden daar 213 alleenstaande minderjarigen, terwijl er eigenlijk maar plaats is voor maximaal 55 kinderen zonder ouders. Deze grote aantallen zorgen ervoor dat het Centraal Orgaan opvang asielzoekers (COA) geen toezicht kan houden op de veiligheid en gezondheid van de kinderen, schrijft IGJ. Volgens de inspecties lopen alleenstaande kinderen in Ter Apel grote ­risico’s. De staatssecretaris zou moeten zorgen voor ‘voldoende en fatsoenlijke opvang’, met begeleiding, hygiëne en gezondheidszorg, buiten Ter Apel. Ze zeggen dat nu ingrijpen nodig is. ‘Wachten kan niet langer’. Onder de 213 minderjarigen zagen de inspecties donderdag ook negentien kinderen jonger dan vijftien jaar. ‘Zulke kwetsbare kinderen horen in een kleinschalige opvang voort­durend passende begeleiding te krijgen,’ aldus de IGJ. De inspecties zeggen dat de situatie van kinderen zonder ouders in Ter Apel ‘nog schrijnender’ is dan die van jongeren mét ouders in de asielopvang. In juni schreven ze al een brandbrief over de situatie van minderjarigen. Destijds zagen zij ook al dat deze kinderen dagenlang moesten verblijven in nachtopvang, geen toegang hadden tot medische zorg en geen begeleiding of hulp kregen. Volgens het COA hebben ongeveer driehonderd mensen in de nacht van donderdag op vrijdag buiten geslapen bij Ter Apel. Er waren elders onvoldoende plekken om ze onder te brengen. Naar verwachting gaat vandaag de eerste ‘overlooplocatie’ in Zoutkamp open. Daar kunnen maximaal zevenhonderd asielzoekers worden opgevangen. (ANP)||https://www.parool.nl/nederland/inspectie-veiligheid-kinderen-zonder-ouders-ter-apel-ondermaats~b10e59c2/
2022-09-09||Man krijgt 24 maanden cel voor mishandeling hotelmedewerker in Zuid ||Naast poging tot doodslag heeft de rechtbank van Amsterdam de verdachte ook schuldig bevonden aan mishandeling. Hij moet ruim 5000 euro schadevergoeding betalen aan het slachtoffer. Ook moet hij het hotel een kleine 1000 euro schadevergoeding betalen, voor het kapotmaken van een computerscherm, een pinautomaat en meerdere lampen. Het incident vond plaats op 24 mei van dit jaar. Een medewerker van De Bedstee Capsule Hotel in de Jan Willem Brouwersstraat verzocht de verdachte om de hotellobby te verlaten. De verdachte wilde niet vertrekken. Op camerabeelden is vastgelegd hoe de verdachte de medewerker vervolgens tegen de grond werkte en meermaals zijn keel, neus en mond dichtkneep. Bij de mishandeling gebruikte de verdachte verschillende gevechtstechnieken en sloeg hij de medewerker meermaals met de vuist in het gezicht. De rechtbank oordeelt dat de verdachte bewust het risico nam dat het slachtoffer door het excessieve geweld zou overlijden. Daarom wordt poging tot doodslag bewezen geacht. De verdachte, een 36-jarige man uit Polen, zou leiden aan een bipolaire stoornis. Hij heeft hiervoor verschillende typen medicatie voorgeschreven gekregen, die hij tijdens zijn verblijf in Nederland niet had ingenomen, omdat hij vergeten was om ze mee te nemen uit Polen. Ook verklaarde de verdachte dat hij op de dag van het incident een koek zou hebben gegeten met verdovende middelen erin. Volgens de rechtbank heeft de man zich door het niet innemen van voorgeschreven medicatie en het nuttigen van drank en drugs ‘willens en wetens’ in een toestand gebracht waarbij het geweld plaats kon vinden. De rechtbank acht de verdachte dan ook volledig toerekeningsvatbaar. Het slachtoffer kampte na het incident enige tijd met slaap- en concentratieproblemen, waardoor hij drie weken niet heeft kunnen werken. Hij hield aan het incident een blijvend litteken op zijn arm over.||https://www.parool.nl/amsterdam/man-krijgt-24-maanden-cel-voor-mishandeling-hotelmedewerker-in-zuid~bcf54311/
2022-09-09||Carla Kabamba nieuwe fractievoorzitter van verdeeld Bij1 Amsterdam ||Het bestuur stelde donderdag een ultimatum aan raadsleden Kabamba en Nilab Ahmadi om een nieuwe fractievoorzitter aan te wijzen, na het wegvallen van Jazie Veldhuyzen. Zij moesten dit doen voor vrijdag 16.00 uur. Kabamba is blij dat zij het geworden is: “Nilab wilde het niet doen, waardoor ik als enige overblijf. Ik ben er blij mee, maar verder kan ik er niet veel over zeggen.” Vorige week gaf ze ook al aan open te staan om de nieuwe voorzitter te worden. “Je stapt in wanneer het nodig is. Ook wanneer daar niet per se om gevraagd wordt. De afgelopen maanden heb ik dat ook gedaan. Als ik de afgelopen periode de leider kon zijn, kan het nu ook. Maar het gaat vooral om de kiezers: knallen voor de doelen die we willen verwezenlijken. Ik verwacht dat het mogelijk is onder mijn leiderschap.” Het bestuur stelde het ultimatum in vanwege de verdeeldheid binnen de partij. Dankzij de slechte relatie met de raadsleden zegt het bestuur zijn taken niet goed uit te kunnen voeren. ‘Na de afdelingsvergadering van 22 mei leken we nader tot elkaar te zijn gekomen. Niets is minder waar. De problemen stapelen zich verder op, ondanks vele gesprekken.’ Voor het Amsterdamse bestuur is de benoeming van Kabamba nog geen reden om de taken weer op te pakken. Zij hebben ‘aanvullende voorwaarden’ neergelegd alvorens zij terugkeren. Wat deze zijn, willen ze niet bekendmaken. Binnen de partij heerst al langer onrust. Zowel landelijk als in Amsterdam is er onenigheid over de te varen koers. Jazie Veldhuyzen was bovendien lange tijd afwezig vanwege zijn mentale gezondheid. Hij zal de komende zestien weken afwezig blijven. Het landelijk bestuur liet weten dat hij ‘rust en tijd’ nodig heeft om te herstellen. “We zijn dan ook enorm trots op wat hij in Amsterdam heeft neergezet en bereikt, en wensen hem een snel herstel toe,” aldus een woordvoerder van de partij. Zijn plek zal volgende week ingenomen worden door Dinah Bons. Zij is op dit moment fractievertegenwoordiger en zal de eerste trans vrouw ooit worden in de gemeenteraad. Het landelijk bestuur zegt het te betreuren dat het Amsterdamse bestuur ‘zich genoodzaakt voelt’ om het werk neer te leggen. “Het landelijk bestuur blijft met hen, de raadsleden en medewerkers in gesprek om te ondersteunen, waar mogelijk. We hebben er vertrouwen in dat het belang van Bij1 in Amsterdam voor alle betrokkenen hun grote drijfveer is om hier gezamenlijk sterker uit te komen. Dit zodat we kunnen samen kunnen blijven werken aan een radicaal gelijkwaardig Amsterdam.”||https://www.parool.nl/amsterdam/carla-kabamba-nieuwe-fractievoorzitter-van-verdeeld-bij1-amsterdam~b3f7fd4b/
2022-09-09||Louis Vuittontas verpanden om de energierekening te kunnen betalen: Used Products krijgt het steeds drukker||Tussen de 14e en de 22ste van de maand is het spitsuur bij Used Products Centrum op Prins Hendrikkade 176 in Amsterdam. Rijen dik staan klanten dan voor de deur. Onrust in hun hoofd. Zorgen over hun ontoereikende saldo, over boodschappen waar geen geld voor is, over openstaande rekeningen. De wachtruimte van de inkoopafdeling puilt die dagen uit. Pas op de 25ste komen de salarissen, toeslagen en uitkeringen binnen, weten de medewerkers van Used Products. Tot die tijd hebben mensen moeite om rond te komen en kan het verpanden van waardevolle bezittingen een welkome ontsnapping zijn uit hun benarde situatie. Bij Used Products Centrum, een van de 55 vestigingen in Nederland, krijgen ze, net als bijvoorbeeld bij de Stadsbank van Lening, meteen contant geld voor hun spullen. Binnen twee maanden kunnen ze die met 4,5 procent rente terugkopen. “Voor een smartphone die ze voor 100 euro belenen, betalen ze dus later 104,50 euro terug. Spullen die niet binnen twee maanden worden teruggekocht, komen in ons bezit en worden in onze aangrenzende winkel verkocht,” legt Bas Hofte (36), directeur van Used Products, uit. In het magazijn wachten tientallen genummerde, kartonnen dozen vol kostbare bezittingen tot de geldzorgen voorbij zijn en hun eigenaar ze komt terugkopen. Het kan bijvoorbeeld een gouden armband zijn van een moeder, die geld voor boodschappen nodig heeft, zodat haar kinderen die week te eten hebben. Of gereedschap van zzp’ers in de bouw, die nog niet uitbetaald hebben gekregen, maar wel hun rekeningen moeten betalen. Een laptop van iemand die met spoed een hoge bekeuring moet betalen. Het aantal mensen dat spullen komt belenen bij Used Products op de Prins Hendrikkade is dit jaar, mede door de energiecrisis en de inflatie, met 18 procent toegenomen. Dit jaar zijn er in de maand augustus bij het filiaal in het centrum 550 producten verpand, vorig jaar waren dat er rond deze tijd nog 498. “Voorheen werd 90 procent van de producten opgehaald en teruggekocht. Dat is nu gezakt naar 85 procent. Daaraan merk je dat mensen nu voor langere tijd minder geld hebben. We zien ook dat de doelgroep verandert,” zegt Hofte. “Eerder kwamen hier klanten die toch al sneller in de financiële problemen kwamen, nu is het een bredere groep. Het gaat vaker om mensen die zich eerst prima konden redden. Dat merken we aan de producten; die zijn nieuwer en duurder. Ze hebben die Louis Vuittontas of elektrische designfiets ooit kunnen kopen, maar zitten nu krap bij kas.” Laptops, smartphones, tablets, gamecontrollers, gereedschap en gouden sieraden worden het meest aangeboden. “Maar mensen komen soms ook met bizarre dingen. Ik herinner me een man die zijn gouden tand wilde belenen. Of iemand die zijn behang of verzameling seksspeeltjes wilde verkopen. Dat doen we niet. Net als kleding en boeken; we zijn geen kringloopwinkel. Huishoudelijke artikelen nemen we alleen in als ze splinternieuw zijn.” Spullen die ingekocht zijn, worden met serienummer vastgelegd in het digitaal opkoopregister van de politie. “Dat is om te voorkomen dat er gestolen voorwerpen tussen zitten. Als er binnen vijf dagen een aangifte binnenkomt, brengen wij ze naar de politie.” Alles wat de medewerkers aangeboden krijgen, wordt eerst getest en vervolgens op waarde getaxeerd. En dat is niet altijd het bedrag dat de klant zelf in het hoofd had. Alan van den Berg (26) had er in het begin veel moeite mee om mensen te moeten teleurstellen. “Vooral bij sieraden met emotionele waarde kan dat lastig zijn. Wij betalen voor de actuele goudprijs en niet voor het sieraad. Een bijzondere ketting, die nog van een oma is geweest en waar ooit duizend euro voor is betaald, is voor ons vanwege de goudprijs maar de helft waard. Vooral in schrijnende gevallen, als het bijvoorbeeld om een moeder met kinderen gaat, raakt me dat. Het komt gelukkig ook vaak voor dat ik wel kan geven wat ze nodig hebben. Dan zie je mensen huilen van dankbaarheid.” Used Products heeft twee verschillende ingangen: de één voor de winkel waar tweedehands spullen te koop aan worden geboden, de ander voor het belenen. “Dat geeft klanten die iets komen belenen wat meer privacy,” verklaart Hofte. Bij de inkoopbalie is medewerker Marijn Dijkstra (29) in gesprek met een man die zijn iPhone 13 Pro Max wil verpanden. Onrustig trommelt hij met zijn vingers op de balie. “500?” Hoewel Dijkstra aanvankelijk denkt dat het een schappelijk bedrag is voor het nieuwste model, keert hij later terug met minder goed nieuws: “Hé sorry bro, ik gun het je zo, maar ik kan je niet meer dan 450 geven. In september komt de nieuwste iPhone uit. Daardoor is deze over twee maanden veel minder waard.” Mokkend hoort de man het aan. Hij verheft zijn stem: “Wat is dit nou? Kom op, broer, jullie verkopen hem voor 500 of meer!” Dijkstra, zwart petje op, weet het gesprek met een magische mix van Amsterdamse branie en ontwapenende charme een amicale wending te geven en sust de klant: “Hé bro, als je hem ergens anders beleent, krijg je maar 300, snap je?” Uiteindelijk gaat de man akkoord: “Oké man, oké, vierenhalf dan.” Sommige klanten zijn kort van stof, anderen luchten hun hart en zetten hun onderhandeling vurig kracht bij door te vertellen waarom ze iets belenen. “Soms gaan ze helemaal uit hun pan,” vertelt Dijkstra. “Dan is het hier druk, hebben ze een half uur zitten wachten en krijgen ze uiteindelijk te horen dat we er niets voor kunnen geven. Meestal loop ik op zo’n moment even met ze naar buiten, rook een sigaretje en zeg: ‘Hé, rustig nou maar. Wat is je probleem?’ Dan komen ze een beetje tot rust.” Even later ontfermt hij zich over een vaste klant, want die heeft Used Products ook. “Mensen die drie dozen bij ons hebben staan en precies weten wanneer ze wat moeten terugkopen.” De man leunt ontspannen tegen de toonbank. Een air van zelfbewuste vastberadenheid, alsof hij hier niet is om iets te belenen, maar om grote zaken te doen. De geur van zijn aftershave reikt tot ver achterin de winkel. Hij toont een vintage Cartier-zonnebril. “Ik heb er nieuwe neusvleugeltjes opgezet, pootjes vervangen en in een badje gelegd om het vuil eruit te trekken. Zijn er nog maar twee van op de wereld. 44 jaar oud. Nou? Wat zeg je ervan?” Dijkstra gaat met zijn collega’s overleggen: “Wel een mooie, hoor. Een Cartier uit 1977. Hij heeft hem hier gekocht en daarna thuis opgeknapt.” Tegen Hofte: “Vijf meier?” Collega Van den Berg slaat aan het googelen op ‘Sunglasses 1977. Vintage Cartier’. Hofte pleegt intussen een telefoontje met een medewerker van het filiaal in Amstelveen, die gespecialiseerd is in designmerken en zonnebrillen. “400 euro,” adviseert hij. Dijkstra keert ten slotte terug met een bundeltje bankbiljetten van vijftig euro. Achteloos neemt de vaste klant ze in ontvangst. En dan samenzweerderig: “Hé, maar ik trek binnenkort 5 miljoen binnen en…” Dijkstra wuift het betoog zonder scrupules weg: “En daarom kom je hier je zonnebril belenen? Sorry, maar dat is gewoon bullshit.” Tegen deze man kan hij dat zeggen, weet hij. Die grossiert in sterke verhalen en als daar doorheen wordt geprikt, vervolgt hij zonder morren zijn weg, tevreden met zijn stapeltje cash op zak. Achter hem wacht alweer een nieuwe klant, die zijn ietwat beduimelde Louis Vuittontasje als een zeldzame trofee aanbiedt: “Wat denk je ervan? 500?”||https://www.parool.nl/ps/louis-vuittontas-verpanden-om-de-energierekening-te-kunnen-betalen-used-products-krijgt-het-steeds-drukker~b79deac3/
2022-09-09||Curry’s, Indiase zoetigheden en karaoke bij Bollywood Streetfoodbar||‘In curry we trust’ prijkt in oranje verlichte letters op de muur van de nieuwe Indian Streetfoodbar in Nieuw-West. Naast curry’s, bieden vader Gurdhian Singh (70) en zoon Jaspreet Singh (30), beiden Indiër, in deze tweede vestiging van Bollywood ook mocktails, karaoke en buffetten aan. Jaspreet begon zeven jaar geleden met Bollywood in de Lange Leidsedwarsstraat. Een Indiase zaak waar gasten ook komen voor koffie, cocktails en Indiase snacks. Al hanteert het nieuwe restaurant in Nieuw-West hetzelfde concept, de sfeer is volgens Gurdhian anders. “Het restaurant in het centrum is drukker, er komen veel jonge mensen op af. Op deze locatie is het rustiger en daardoor is het er meer geschikt voor families en grote groepen.” Eerst zaten er in het pand op de Johan Huizingalaan nog het mediterrane restaurant El Pescador en Marovaan met een Marokkaans-Javaanse keuken. Nu heeft het restaurant de stijl van de Indiase filmscene: de muren zijn turquoise gekleurd, met gouden en gele details, en voorzien van planten- en bamboedecoraties. De aparte ruimte aan de achterkant, gelegen aan het terras, is behangen met Bollywoodfilmposters. In deze kamer kunnen grote groepen voor verjaardagen of vrijgezellenfeestjes een buffet-diner organiseren en een karaokeset aanvragen. In het restaurant hebben gasten keuze uit een breed scala aan curry’s (€14,50-€18,50), snacks als ‘mushroom tikka’ (€6,95), ‘chicken momos’ (€8,00) en Indiase zoetigheden. De eigenaren zijn druk bezig hun zaak nog verder te ontwikkelen. Sinds kort verkopen ze gemarineerde kip (€10 per kilo) voor barbecuers in het nabijgelegen Sloterpark. Daarnaast werken ze aan een losse veganistische menukaart en wachten ze op een alcoholvergunning om cocktails te kunnen serveren. Ondertussen broedt het duo op een workshop ‘Indian streetfood’, gegeven door een van de chefs. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/curry-s-indiase-zoetigheden-en-karaoke-bij-bollywood-streetfoodbar~be798232/
2022-09-09||Kunstenaar Gert-Jan Vlaming bedacht voor in het Oosterpark 500 ‘meeneembeeldjes’||“Ja, begin oktober worden vijfhonderd beeldjes, Phing-Things, uitgestald in het park. Op elk beeldje staat een gelukswens voor een ander, die Amsterdammers zelf kunnen insturen.” “Een tijd geleden ging ik naar China. Ik zou daar servies ontwikkelen. Dat is niet gelukt, maar ik had wel een beeldje gemaakt. Ik zag meteen: hier moet ik iets mee. Mensen werden er blij van.” “Misschien door de harde en zachte lijnen. Het heeft iets vertederends, ontwapenends, iets totaal pretentieloos. Je wilt het oppakken en vasthouden als een baby.” “Het beeldje is abstract met weinig detail, dus herhaling werkt goed. Het idee: mensen lopen door het park, zien die beeldjes staan, pakken er een op en lezen dan wat iemand ze voor wens meegeeft.” “En de tekst verbindt mensen die elkaar nooit zullen zien. Zo’n wens is enerzijds makkelijk bedacht, maar kan ook heel persoonlijk zijn, omdat het veel verraadt over degene die ’m opschreef. ‘Ik wens dat je gezien wordt,’ betekent vaak: ‘Ik word niet gezien.’ Daar gaat het project om: verbinding maken. Laatst bleef iemand de hele dag kijken naar die beeldjes, naar hoe blij mensen ervan werden.” “Tot uiterlijk vrijdag 16 september. Mails mogen naar info@phingthing.com. Op 9 oktober staat het kunstwerk in het Oosterpark. Het beeldje mag overigens mee naar huis genomen worden.”||https://www.parool.nl/ps/kunstenaar-gert-jan-vlaming-bedacht-voor-in-het-oosterpark-500-meeneembeeldjes~b82fed5c/
2022-09-09||Werd schaakkampioen Carlsen verslagen door een valsspeler?||Het was Magnus Carlsen al vier jaar niet overkomen: met de witte stukken verliezen in een klassieke partij. Maar afgelopen weekend ging de Noor tijdens een toernooi in Saint Louis (in de VS) onverwachts onderuit. De 19-jarige Hans Niemann, nummer 49 van de wereldranglijst, versloeg de wereldkampioen, ongeveer het schaakequivalent van Paris Saint-Germain dat verliest van FC Emmen. “Het moet gênant zijn voor Magnus om te verliezen van een idioot zoals ik,” zei Niemann na afloop pesterig. Een dag later, de spelers zaten al klaar voor de volgende ronde, bleek dat Carlsen het toernooi had verlaten. Een reden gaf hij niet, maar op Twitter plaatste hij een quote van voetbalcoach José Mourinho: ‘Als ik nu praat, kom ik in de problemen.’ De cryptische tweet sloeg in als een bom. Dat Niemann door de toernooiorganisatie zeer uitgebreid werd gescand om te controleren op elektronische apparaten, voedde de speculatie nog verder: kreeg hij van buiten de speelzaal door welke zet hij moest doen? Online werd Niemanns doopceel gelicht, en hij bleek een dubieuze reputatie te hebben. Op zijn twaalfde en op zijn zestiende was hij betrapt op valsspelen op de website chess.com: tijdens partijen had hij gebruik gemaakt van een computer. En de afgelopen twee jaar was zijn rating plotseling als een komeet gestegen: was dat wel zuivere koffie? Maar bovenal: hoe kon het dat Niemann zo goed voorbereid was op de zeer zeldzame openingsvariant die Carlsen speelde? Had hij misschien voorkennis? In het interview na afloop van zijn opzienbarende winstpartij kon Niemann niet goed uitleggen waarom hij sommige zetten speelde. Vreemd, voor een speler die net de wereldkampioen had verslagen. Zo vlogen de beschuldigingen en verdachtmakingen over het internet. Niet alleen schaakfans, maar ook grootmeesters plaatsten vraagtekens bij de prestatie van Niemann, al namen sommige collega’s het ook voor hem op. Carlsen had gewoon belabberd gespeeld, en Niemann was wel degelijk een groot talent, zeiden zij. De Amerikaan zelf bleef er stoïcijns onder: hij grapte dat hij blij was dat hij Carlsen had verslagen voordat die het toernooi had verlaten. Ook zei hij dat hij zichzelf de afgelopen twee jaar praktisch van de buitenwereld had afgesloten om zich te richten op schaken, maar ook dat hij een ‘intuïtieve’ speler is, en soms niet kan uitleggen waarom hij doet wat hij doet. Maar valsspelen, nee dat zou hij nooit doen. Niet meer.||https://www.parool.nl/sport/werd-schaakkampioen-carlsen-verslagen-door-een-valsspeler~bbf74199/
2022-09-09||Docenten As-Siddieqschool melden zich ziek uit protest tegen bestuur||Het gaat om basisschool Al Maes in De Baarsjes, die net als Al Jawhara in Zeeburg en Al Yaqoet in Noord onder het As-Siddieqbestuur valt. Minister van Onderwijs Dennis Wiersma wil dat het bestuur vertrekt wegens wanbeleid en heeft een zogenaamde aanwijzing aangekondigd, het zwaarste instrument dat hij tot zijn beschikking heeft. Het bestuur, verantwoordelijk voor de grootste islamitische onderwijsinstelling van Amsterdam, maakt echter geen enkele aanstalten om op te stappen. Dat valt slecht bij een aantal leraren en leraressen van Al Maes. Zij hebben zich ziek gemeld. De directeur van de school deed dat al eerder. Tot nu toe is het gelukt om voor alle groepen een leerkracht te vinden, blijkt uit een nieuwsbrief die interimdirecteur Thea Rentenaar donderdag aan de teamleden stuurde. Maar dat is niet eenvoudig, en er worden ook nieuwe docenten geworven. ‘Helaas zijn er onder de leerkrachten die zich ziek hebben gemeld ook mensen die collega’s benaderen met het verzoek zich ook ziek te melden, omdat zij het niet eens zijn met de gang van zaken,’ schrijft Rentenaar in de nieuwsbrief. ‘Dat keuren we dus niet goed.’ Ze kondigt aan dat deze docenten zullen worden opgeroepen voor een gesprek, waarbij ook de bedrijfsarts ingeschakeld wordt, want ‘dit tolereren we niet’, aldus de interimdirecteur, die niet bereid is tot een toelichting – conform de lijn van het bestuur om geen enkel commentaar te geven. Afgelopen week organiseerde het bestuur bijeenkomsten met ouders vanwege mediaberichten over de bestuurlijke onrust. Volgens een moeder van een leerling op Al Yaqoet, die anoniem wil blijven, is er onder ouders brede steun voor het bestuur. “De bestuurscrisis is voorbij doordat de rechter in juni heeft verklaard dat de huidige leden er rechtmatig zitten. Tegen de minister zou ik willen zeggen: geef het bestuur de kans de gebreken die de Onderwijsinspectie heeft geconstateerd te verhelpen. Veel ouders hebben er vertrouwen in.” De bemoeienis van Wiersma is het gevolg van een kritisch inspectierapport over de scholen. Twee jaar geleden viel het bestuur in twee kampen uiteen, wat een verlammend effect had op de besluitvorming. Net als de inspectie is Wiersma niet overtuigd dat het bestuur de problemen kan oplossen. De As-Siddieqscholen moeten drie ton aan onrechtmatige uitgaven terugbetalen. Ook schort Wiersma 15 procent van de bekostiging door het rijk op.||https://www.parool.nl/amsterdam/docenten-as-siddieqschool-melden-zich-ziek-uit-protest-tegen-bestuur~bf632045/
2022-09-09||Tenenkrommend gestuntel van wethouder Rijxman||Het was een slechte week voor D66-wethouder Shula Rijxman (Zorg). Tijdens haar eerste commissievergadering vergat ze consequent te spreken via de voorzitter, het lukte haar niet de microfoon uit of aan te zetten en haar pasje werkte met regelmaat niet. Naderhand noemde ze het ‘gedoe’ en zei ze dat meer nieuwelingen hier last van hebben. Het is niet sterk om naar anderen te wijzen. Bovendien had ze deze politieke slimmigheden de afgelopen zomer kunnen aanleren. Bestuurder zijn betekent namelijk ook autoriteit verdienen, gestuntel in vergaderingen helpt daar niet bij. Tenenkrommend was de manier waarop Rijxman antwoorden voorlas van een iPad op de raadsvragen die ze kreeg. Wethouders worden wel vaker gesouffleerd door assistenten, woordvoerders en ambtenaren, maar zij weten de antwoorden wel overtuigend door te geven. Rijxman kreeg namelijk een prachtige voorzet van de raad toen haar gevraagd werd over het zorgpersoneel dat massaal de stad verlaat. Niet eerder werd duidelijk dat de situatie zó penibel is. Rijxman had kunnen zeggen dat ze er alles aan ging doen om hen voor de stad te behouden, dat het haar aangrijpt, maar ze wees slechts op een eerdere toezegging over een toekomstige vergadering. VVD-raadslid Yolanda Hoogtanders verweet de wethouder achteraf niet inhoudelijk voorbereid te zijn, geen inhoudelijke antwoorden te geven en zei dat ze ongeïnteresseerd overkwam – iets waar veel raadsleden het mee eens zijn. Zij verwachten van Rijxman dat ze inhoudelijk een stevig debat kan voeren zonder dat het monddood wordt gemaakt door voor te lezen van een iPad. Het gaat hier niet over trucjes en vormpjes. Het gaat om een zorgsector die met alle problemen een goed raadsdebat verdient. Wethouder zijn is een kunst. Collegawethouder Touria Meliani weet daar alles van. In haar beginperiode vier jaar geleden als niet-politicus ging ook zo’n beetje alles mis. Net zoals Rijxman was zij een outsider, die in 2018 zonder noemenswaardige politieke ervaring door GroenLinks tot wethouder Kunst en Cultuur werd gepromoveerd. Een jaar na haar debuut waren er nog vaak warrige betogen en kreeg ze van de vergadervoorzitter standjes, omdat ze de debat­regels niet onder de knie had. In de raadszaal zitten was een gevecht voor Meliani en tijdens een vergadering openbaarde ze bijna geheime stukken over financiën van de nieuwe bibliotheek. Essentieel verschil is wel dat Meliani uit de sector komt waar ze als wethouder verantwoordelijk voor was. Het lukte haar in coronatijd om het tij te keren. Bij de laatste landelijke verkiezingen gingen er zelfs stemmen op, mocht GroenLinks ooit meeregeren, om haar de minister van Kunst en Cultuur te maken vanwege haar tomeloze inzet voor de sector. Uit niets blijkt vooralsnog dat Rijxman op haar belangrijkste onderwerp, zorg, dezelfde passie beleeft. Haar nu al afschrijven op basis hiervan zou niet eerlijk zijn, maar toch wringt het. De tijd voor de zorg dringt en het is de vraag hoeveel geduld de raad heeft. Politiek verslaggever David Hielkema belicht in ‘Republiek Amsterdam’ een politiek onderwerp uit de stad. Reageren? d.hielkema@parool.nl.||https://www.parool.nl/amsterdam/tenenkrommend-gestuntel-van-wethouder-rijxman~ba16f6f1/
2022-09-09||Advocaten Hamid B. en Justin D.: vrijspraak moord of doodslag: pistool ging per ongeluk af||De officier van justitie had donderdag 10 jaar cel plus tbs met dwangverpleging geëist tegen Hamid B., en 1,5 jaar cel voor zijn vrienden Jahmal N. (21) en Justin D. (22), die Bronnes lichaam samen met B. zouden hebben gedumpt in een sloot in Amsterdam-Geuzenveld. Hamid B. en ‘Lau’ Bronne waren die nacht rond 01.30 uur allebei stomdronken toen ze in de bestelbus van Justin D. stapten. ‘Hamma’ B. had ruzie met Bronne en wilde hem volgens raadsman Pothast weliswaar bedreigen door zijn wapen door te laden, maar B. wilde hem zeker niet doodschieten. Bronne zou ‘schiet dan, schiet dan’ hebben geroepen. Daarna zou hij volgens Pothast zelf zijn mond over het vuurwapen hebben gedaan. Dat ging af. Volgens de advocaat is het niet logisch iemand dood te willen schieten in een bestelbus waarvan je zelf aantoonbaar geregeld gebruik maakt, in een stille nacht tijdens de lockdown, vlak bij een station met camera’s en vlak bij een plek waar je geregeld chillt met vrienden. Het bloed na een schot door het hoofd is niet meer weg te poetsen. Nadat hij Bronne per ongeluk had doodgeschoten, zegt Hamid B. ‘in shock’ te zijn geraakt, en zou hij nog meer zijn gaan drinken. Zijn vrienden hebben daarna het lichaam weggemaakt in de sloot in Amsterdam-Geuzenveld, wat volgens Pothast ook blijkt uit het gegeven dat hun schoenen nadien smerig waren en die van zijn cliënt schoon. De verklaringen van de twee anderen – dat Hamid B. het dumpen van het lichaam aanstuurde – zijn volgens de raadsman onbetrouwbaar. De rechters moeten B. volgens Pothast ook geen tbs opleggen, omdat ‘geen van de deskundigen hiertoe heeft geadviseerd’. Advocaat Johan Mühren van Justin D. vroeg eveneens vrijspraak van moord en doodslag, wat in lijn zou zijn met de vrijlating door de rechtbank in november, toen hij en medeverdachte Jahmal N. hadden verteld dat Hamid B. Bronne voor hen totaal onverwacht had doodgeschoten. Bronne was een goede jeugdvriend met wie Justin D. ‘geen gedoe had’. Dat die nog twee lachgasflessen en 20 euro aan Justin D. moest teruggeven, zou totaal geen reden zijn hem iets aan te doen. Als succesvol lachgashandelaar had hij zo veel van dergelijke vorderingen op klanten. Dat Hamid B. het vuurwapen voor Justin D. bij zich hield, zoals hij zegt, vindt Mühren ‘onaannemelijk’. Justin D. en Jahmal N. spreken volgens de raadsman daarentegen wél de waarheid, en het is ‘onwijs dapper’ dat ze in dit milieu hebben gepraat om de nabestaanden van Bronne niet langer in onzekerheid te laten. Dat ze Bronnes lichaam in een maar 30 centimeter diepe sloot dumpten, is juridisch geen ‘wegmaken’ van een lijk om het misdrijf te verhullen. De kans dat Bronne zou worden gevonden, was immers ‘100 procent’.||https://www.parool.nl/amsterdam/advocaten-hamid-b-en-justin-d-vrijspraak-moord-of-doodslag-pistool-ging-per-ongeluk-af~b0cca126/
2022-09-09||Ajax verlengt contract Edwin van der Sar ||Edwin van der Sar maakt sinds 2012 deel uit van het directieteam van Ajax. Hij begon als directeur marketing en groeide in november 2016 door tot algemeen directeur. Hij is tevens voorzitter van het directieteam. In een reactie laat de oud-doelman weten: ‘Ik heb de afgelopen tien jaar erg veel meegemaakt bij Ajax. In die jaren zijn we met de club gegroeid op vele vlakken. Het internationale aanzien is met name dankzij de prestaties van ons eerste elftal enorm toegenomen. Er zit een fantastische organisatie achter die dat mede mogelijk maakt. Ons doel is structureel onderdeel uitmaken van de internationale top.’ Van der Sar wijst ook op de vele uitdagingen die er nog zijn binnen de club én de voetbalwereld in zijn algemeen, zoals de nieuwe opzet van de Champions League en de jeugdopleiding bij de Ajax Vrouwen. ‘Genoeg redenen om de komende jaren mijn ziel en zaligheid te blijven inzetten voor de club’, aldus Van der Sar. Leen Meijaard, president-commissaris bij Ajax roemt in een reactie vooral de ontwikkeling die Van der Sar heeft doorgemaakt. ‘Na zijn promotie van marketingdirecteur naar CEO heeft hij zich enorm verbreed. Ajax heeft in de zes jaar onder zijn leiderschap een zeer succesvolle periode gekend. De stap in de richting van de Europese top is gezet, maar we zijn er nog niet. Met Edwins ervaring, kennis, kunde en internationale netwerk hopen wij ook de laatste stap te kunnen zetten. Wij zijn blij dat hij ervoor gekozen heeft nog drie jaar te blijven.’ De contractverlenging van de algemeen directeur wordt pas officieel na de aankomende aandeelhoudersvergadering, waarop de herbenoeming bekrachtigd wordt. De eerstvolgende vergadering staat gepland op 11 november 2022.||https://www.parool.nl/sport/ajax-verlengt-contract-edwin-van-der-sar~b41a81c0/
2022-09-09||Medewerkers Bijenkorf boos over lage lonen: ‘Wij zijn het klootjesvolk’||‘Een waardeloos aanbod’, ‘veel en veel te mager’: Bijenkorfmedewerkers hebben geen goed woord over voor de loonsverhoging die hun werkgever wil doorvoeren. De Bijenkorf heeft voorgesteld de salarissen dit jaar met 3,5 procent te verhogen, en volgend jaar nog eens met 2,5 procent. Het is reden voor groepjes medewerkers om vrijdagmiddag kort hun werkdag te onderbreken om op het Beursplein actie te voeren, compleet met protestborden in de hand en broches met boze honingbijen opgespeld. Mo Rguibi is kok bij de Bijenkorf, volgende week precies 25 jaar. Het stoort hem vooral dat er onder collega’s veel verschil zit tussen de lonen. “Ik verdien net meer dan veertien euro per uur, omdat ik de hotelschool heb gedaan en wat diploma’s heb. Maar collega’s die hier al meer dan dertig jaar werken en dat niet hebben, verdienen twaalf, misschien net dertien euro. Ik sta hier vooral uit solidariteit.” Niet dat hij overigens zijn eigen loon zo geweldig vindt. “Dat is gewoon heel laag.” Rguibi merkt dat de lage lonen leiden tot krapte bij het personeel, met een hogere werkdruk en minder tevreden klanten tot gevolg. “Alleen al bij de horeca zijn de laatste tijd meer dan tien mensen vertrokken. Logisch, want ze kunnen in een restaurant meer betaald krijgen, en die staan ook te springen om medewerkers.” Vroeger waren veel horecamedewerkers trots om bij de Bijenkorf te werken, omdat ze meer betaald kregen dan bij de La Place of de Hema, zegt Rguibi. “Maar dat is al heel lang niet meer zo.” Dat de lage lonen een personeelstekort in de hand werken, ziet ook een verkoopmedewerkster die al 36 jaar in de Bijenkorf werkt (“Liever zonder naam, want als je je kont tegen de krib gooit, word je weggepest”). “We staan vaak met veel te weinig mensen op de afdeling. Pasgeleden werd ik nog uitgekafferd door een klant omdat hij een half uur moest wachten voordat ik tijd voor hem had. Dat maakt het werk er niet echt leuker op. Terwijl wij juist ook goede service willen verlenen.” De verkoopmedewerkster vindt bovendien dat ze veel te weinig erkenning krijgt voor het werk dat ze al meer dan drie decennia met liefde doet. “Wij worden echt gezien als het plebs van het bedrijf, het klootjesvolk – terwijl er zonder ons helemaal níets verkocht wordt. Een voorbeeldje: onlangs is het bedrijf overgenomen door nieuwe eigenaren, waarmee we online konden kennismaken. Dat werd georganiseerd om 10 uur ‘s ochtends, precies de openingstijd van de winkel. Dus blijkbaar was het voor ons toch niet zo van belang.” De oude garde Bijenkorfmedewerkers is het desondanks eens dat het werken in de winkel heerlijk is, de klanten leuk, de collega’s zijn ze net zo dierbaar als familieleden. Dat vindt ook Bonnie Rietveld bijvoorbeeld, die al 26 jaar verkoopmedewerkster is. “Deze zomer werkte ik twee maanden op kantoor, als roostermaker – ik kreeg er twee salarisschalen bovenop. Ik mocht blijven, maar ik miste de winkel en de klanten zó erg, dat ik terug ben gegaan. De hele dag op een bureaustoel zitten is niets voor mij: In de Bijenkorf gebeurt altijd wat.” Maar op korte termijn moet er wel degelijk iets gebeuren aan de vergoeding, vindt Rietveld. Ik snap heus wel dat ik als winkelmedewerker geen topsalaris krijg. Maar een serieuze verhoging hebben wij heel hard nodig, zeker gezien de enorme inflatie. En dit is gewoon een fooi.”||https://www.parool.nl/amsterdam/medewerkers-bijenkorf-boos-over-lage-lonen-wij-zijn-het-klootjesvolk~b50b1865/
2022-09-09||Kabinet wil dat niemand afgesloten wordt van het gas: ‘Mensen mogen niet in de kou staan’ ||Hij gaat in gesprek met energieleveranciers. Nu nog mogen mensen die tussen oktober en april hun rekening niet kunnen betalen worden afgesloten van het gas, mits het niet twee dagen achter elkaar vriest. Bij koude dagen, zonder vrieskou, kan het daarom toch gebeuren dat mensen in de kou komen te zitten. Jetten wil dat dit wordt voorkomen. “Dat mag niet gebeuren. Daarom willen we dat energiebedrijven vroeg signaleren welke klanten in de problemen kunnen komen. En dat zij hen dan gaan helpen, anders is het kabinet ook bereid te helpen,” zegt hij. Volgens ingewijden heeft het kabinet geld achter de hand om de energiebedrijven ‘te hulp te schieten’ als klanten niet kunnen betalen. Voor 2022 is er, zei het kabinet eerder, niets mogelijk om op grote schaal de koopkrachtval van Nederlanders te dempen. Toch mogen mensen die de rekening niet kunnen betalen, niet worden afgesloten, zegt Jetten: “We willen dat niemand letterlijk in de kou komt te zitten.” Staatssecretaris Hans Vijlbrief (Mijnbouw) vervangt Jetten vrijdag in Brussel om met energieministers uit andere EU-landen te praten over eventuele Europese maatregelen. De energieminister hoopt dat energiebesparing voor lidstaten verplicht wordt. “Dat is de snelste manier om de druk op energieprijzen te verlichten.” Het kabinet kijkt ook naar een maximumprijs van gas dat via pijpleidingen uit Rusland komt. Jetten uit zich terughoudend over het idee van een algemene maximumprijs, al zegt hij serieus te willen kijken naar elk idee waar de Europese Commissie mee komt. Zijn vrees is echter dat de belastingbetaler indirect toch zal moeten opdraaien voor de rekening hiervan. Vijlbrief zei in Brussel tegen radicale marktinterventies te zijn. “We willen ingrijpen, maar je moet ook zorgen dat je als dit allemaal voorbij is nog een energiemarkt overhoud.”||https://www.parool.nl/nederland/kabinet-wil-dat-niemand-afgesloten-wordt-van-het-gas-mensen-mogen-niet-in-de-kou-staan~b23595a5/
2022-09-09||Dit stukje tekst is bedacht en toegevoegd door de redactie (red.)||In kranten staat met regelmaat de toevoeging ‘red.’ in een stuk. Dat betekent ‘redactie’ en het laat zien dat de krant een stukje tekst heeft toegevoegd aan een citaat. Datgene waar ‘red.’ achter staat, is dus niet letterlijk door de geciteerde zo gezegd. Dat ziet er bijvoorbeeld zo uit: “Ik bel vaak met Hans (de Waal, Mary’s echtgenoot, red.) om te vragen waar het eten blijft,” zegt Mary. Dat ‘red.’ moet duidelijk maken dat Mary haar man alleen Hans noemt, maar dat voor het begrip van de lezer is toegevoegd wie zij bedoelt: ‘de Waal, Mary’s echtgenoot, red.’ Bij Het Parool bestaat discussie over dat ‘red.’ De toevoeging voelt namelijk wat overbodig en tuttig, zo is hier het gevoel. Zo van: kijk, lezer, we gaan nu wat toevoegen dat over-, overduidelijk niet van de geciteerde komt. Terwijl je prima zonder ‘red.’ kunt. Als in een stuk staat: “Ik bel vaak met Hans (de Waal, Mary’s echtgenoot) om te vragen waar het eten blijft,” snapt iedereen net zo goed dat Mary het deel tussen haakjes niet zelf heeft gezegd. Vorige week ging het op deze plek over het uitleggen van grapjes of onbekende woorden. Het ging toen over jazzgitarist John McLaughlin die door een geïnterviewde, voor de grap, John McKnoflook werd genoemd. Eenmaal opgeschreven werd dat citaat onduidelijk en daarom werd het als volgt afgedrukt: “Zonder te begrijpen wat er muzikaal allemaal gebeurde, speelde ik loopjes van jazzrockgitaristen als Al Di Meola en John McKnoflook (John McLaughlin) na.” Als het echt helemaal volgens de journalistieke oerregels was gegaan, had daar dus eigenlijk moeten staan: “Zonder te begrijpen wat er muzikaal allemaal gebeurde, speelde ik loopjes van jazzrockgitaristen als Al Di Meola en John McKnoflook (John McLaughlin, red.) na.” Maar dat stond er niet. Want ‘red.’ is suf. En onnodig. (Dat is althans de mening bij Het Parool, red.).||https://www.parool.nl/columns-opinie/dit-stukje-tekst-is-bedacht-en-toegevoegd-door-de-redactie-red~bcf1f77a/
2022-09-09||De solo van Kudus had veel weg van de snelle penseelvoering van Vermeer||Het zou extra leuk zijn geweest als Kudus zijn solo in de 64ste minuut, aan het slot van een door Álvarez met een lange pass op Bergwijn opgezette aanval, had besloten met een doelpunt. Zijn schot met links voor de 3-0 was al een klein meesterwerk, de genoemde solo had veel weg van de snelle penseelvoering van Vermeer. Kudus blonk uit als een spits vermomd als nummer tien. Was het gezichtsbedrog of keek hij meer over de bal heen dan voorheen? Het leek wel alsof hij medespelers zag staan. Deze jongen speelt alweer twee jaar bij Ajax, dat hem overnam van Nordsjaelland, de Deense club die op zijn beurt Victor Jensen leende van Ajax. Het mooie van de meeste spelers die zich het spel van Ajax eigen willen maken, is hun onwrikbare zelfvertrouwen. Kudus’ lichaamstaal zegt dat ze hem echt niks hoeven te vertellen. Hij is Kudus en hij weet allang hoe een bal rolt. Die jongens van Napoli hebben dat ook: Lozano viel slecht in tegen Liverpool. Gezien zijn zelfverzekerdheid zou je dat niet zeggen. Kvaratskhelia is pas 21 jaar en kwam in juli naar Napoli van Dinamo Batumi, het Abekewalda van Georgië. Twee weken geleden schreef ik over hem: ‘Typisch zo’n jongen die je over het hoofd ziet totdat hij een kwartiertje in het veld staat.’ Liverpool zag hem over het hoofd. In hetzelfde stukje zei ik trouwens dat Alexander Arnold en Virgil van Dijk niet in vorm waren. Kvaratskhelia passeerde Arnold alsof hij er niet stond, oude eik met diepe wortels, passeerde Gomez en gaf de bal aan het zoontje van Simeone voor 3-0. Van Dijk was nergens. Het is de vraag of hij nog past in de basis van het Nederlands elftal. Intussen heeft poule A heel andere vooruitzichten. Gezien het voetbal op woensdag is Napoli favoriet voor de eerste plaats. Ajax hoeft dinsdag alleen maar te winnen van het vorm- en vormeloze Liverpool, om de tweede ploeg te worden die de sprong mag wagen het voorjaar in. Volgens Ruud van Nistelrooy zet PSV grote stappen op weg naar een gelouterd team. Hij ziet ‘het grote geheel’. Ik zag Vertessen, een spits met weinig zelfvertrouwen. Zeg maar geen zelfvertrouwen, de brandstof voor een goalgetter. Is de goalgetter in vorm, gaat de ene na de andere bal erin, niet zelden via de binnenkant van de paal. Geluk is een onafscheidelijke metgezel van vorm. Ik wil wel naar het grote geheel kijken, maar wat zie ik dan? Ik zie een trainer die zegt dat hij rustig blijft. Dat zou fijn zijn als de goalgetters ook rustig bleven. Vertessen staat te trillen van angst bij de makkelijkste kansen. In het grote geheel zie ik alleen een mega-aankoop die Xavi Simons heet. Hem te zien voetballen is een ver lichtpunt in een duister firmament. Je kunt wel alles met cynisme benaderen in het voetbal maar ik vond de reactie van de nieuwe Mexicaanse spits van Feyenoord op de woede van aanvoerder Kökcü die de penalty wilde nemen die Giménez opeiste, aandoenlijk. Hij zei dat in de Mexicaanse cultuur de spits de penalty neemt. ‘Je pakt de bal en je geeft hem niet meer af.’ Hij moest nog veel leren, zei hij. Goeie jongen.||https://www.parool.nl/sport/de-solo-van-kudus-had-veel-weg-van-de-snelle-penseelvoering-van-vermeer~be9a84046/
2022-09-09||Twee toeristen mishandeld in Centrum en met brommer overreden||De twee lopen iets na 04.00 uur op de Weteringschans als zij vier jongens een scooter zien vernielen met onder andere een verkeersbord, schrijft de politie op Facebook. Ze besluiten er wat van te zeggen, waarna een van hen direct bewusteloos wordt geslagen. Daarna krijgt ook het andere slachtoffer flinke klappen. Als hij op de grond ligt, voelt hij dat een brommer tegen hem aan rijdt. Ook het andere slachtoffer voelt even later hoe hij overgereden wordt met de brommer, terwijl hij weerloos op de grond ligt. Omstanders grijpen in, waarna de vier jongens het op een rennen zetten. Een getuige ziet de groep even later weer lopen. Ondanks dat hij geïntimideerd wordt, weet hij de groep af te schrikken. De politie heeft geen beelden van de mishandeling zelf, maar wel van de jongens die langs een pinautomaat op de Van Baerlestraat lopen. Een van hen kijkt daarbij recht de camera in.||https://www.parool.nl/amsterdam/twee-toeristen-mishandeld-in-centrum-en-met-brommer-overreden~ba3f982d/
2022-09-09||Festival DGTL lekt wachtwoorden en privégegevens 130.000 bezoekers||DGTL heeft na melding het lek gedicht, zegt Jasper Goossen, ceo van organisator Apenkooi Events. Ook is er melding gedaan bij de Autoriteit Persoonsgegevens. De gelekte data zijn de wachtwoorden, volledige namen, e-mailadressen, geboortedatums, woonadressen en tienduizenden 06-nummers. Het gaat om bezoekers die tussen 2015 en 2018 het festival bezochten. DGTL Festival is een van de grootste technofestival van Nederland. De afgelopen jaren is het ook georganiseerd in Israël, Brazilië, India en Chili. RTL Nieuws kreeg een tip van een anonieme Nederlandse hacker. Nadat hij het lek ontdekte, meldde hij zich bij DGTL en de ontwikkelaar van de site, maar die wezen naar elkaar, stelt hij. Na enkele maanden bleek dat het datalek niet gedicht was en stapte hij naar RTL Nieuws. DGTL heeft de getroffen bezoekers na de melding niet op de hoogte gesteld, omdat dit een te zwaar middel zou zijn. Na publicatie van RTL Nieuws heeft DGTL een mail naar bezoekers gestuurd waarin wordt aangeraden om wachtwoorden te veranderen. ‘Hoewel we nog geen bericht hebben gekregen dat er misbruik is gemaakt van de uw gegevens, willen we u en andere mogelijk getroffen klanten toch informeren’, schrijft de festivalorganisatie. Cybercriminelen kunnen met gestolen wachtwoorden slachtoffers proberen te hacken. Andere privégegevens zouden vooral gebruikt kunnen worden voor oplichting en phishingaanvallen.||https://www.parool.nl/nederland/festival-dgtl-lekt-wachtwoorden-en-privegegevens-130-000-bezoekers~b551659b/
2022-09-09||De Russische reus wankelt, dus laten we juist nu solidair blijven||Deze week zal een kantelpunt blijken in de Oekraïense oorlog. Terwijl de ogen waren gericht op een door Zelenski aangekondigd offensief bij Cherson, voerde het Oekraïense leger 550 kilometer naar het noorden een verrassingsaanval uit in de Charkovprovincie. Dat blijkt een tactische meesterzet. In een mum van tijd wist het Oekraïense leger de Russische linies te doorbreken en een gebied van naar schatting 1000 vierkante kilometer te bevrijden. De Oekraïners trekken nu op naar het stadje Koepjansk, een belangrijk spoorwegknooppunt voor de Russen. Mocht het Oekraïense leger Koepjansk in handen krijgen dan is Rusland zijn aanvoerlijnen aan het Charkovfront kwijt en ligt de weg open naar de belangrijke stad Izjoem. Bij Cherson – in de buurt van Odessa – boeken de Oekraïners langzaam maar zeker terreinwinst. Minstens zo belangrijk is dat ze een Russische troepenmacht van 25.000 manschappen hebben vastgepind die geen kant op kunnen. Wat vrijwel niemand voor mogelijk hield lijkt nu werkelijkheid te worden: Oekraïne heeft het initiatief op het slagveld overgenomen van de Russen. De recente successen zijn een enorme boost voor het zelfvertrouwen van de Oekraïners. Terwijl bij de legerleiding in Rusland de paniek toeslaat. ‘We hebben al verloren, de rest is slechts een kwestie van tijd,’ klaagde Igor Girkin, de voormalige commandant van de pro-Russische rebellen, op Telegram. Deze Russische oud-kolonel onderhoudt dagelijkse contacten met soldaten aan het front en windt er – anders dan de officiële legercommuniqués – geen doekjes om. ‘De oorlog in de Oekraïne zal doorgaan tot de totale nederlaag van Rusland.’ Om het acute tekort aan soldaten aan te zuiveren worden bedrijven als de Russische Spoorwegen gedwongen tienduizend werknemers aan te leveren voor de oorlog. Gevangenen – inclusief moordenaars – krijgen amnestie als ze naar het front gaan. Het bevel van Poetin om 100.000 nieuwe soldaten te rekruteren, leidt tot een allegaartje zonder training – en nog belangrijker – motivatie. Rusland moet nu bij Iran en Noord-Korea aankloppen om de snel geslonken voorraad wapens en munitie aan te vullen. De kwaliteit van die spullen is inferieur aan de westerse wapens die Oekraïne krijgt geleverd. Algemene mobilisatie is eigenlijk de enige uitweg die Poetin heeft om het leger weer op de been te krijgen. Maar dat brengt de oorlog thuis bij miljoenen gezinnen in steden als Moskou en Sint-Petersburg en zal tot een desastreuze afname van Poetins populariteit leiden. Rusland is inmiddels veranderd in een oorlogseconomie. Sinds januari gaf de overheid bijna net zoveel uit aan het leger als aan alle andere ministeries bij elkaar. Dankzij de hoge olie-en gasprijs heeft Rusland nog een flinke oorlogskas, maar door de sancties komt de industrie hortend en stotend tot stilstand. De dreiging van Poetin om de gaskraan naar Europa volledig dicht te draaien als sancties niet worden opgeheven, kan daarom ook niet anders dan als een wanhoopsdaad worden gezien. Het is voor Poetin een race tegen de klok: door het stoken van sociale en politieke onrust in Europa met als gevolg populistische regeringen die hem beter gezind zijn, hoopt hij een ineenstorting van zijn regime te voorkomen. Een torenhoge gasprijs is zijn troefkaart – maar daarmee schiet Rusland ook in eigen voet. Het is dankzij Poetins drieste optreden immers snel gedaan met Rusland als toonaangevend energieland nu wij er alles aan doen om van het Russische gas af te komen. Het veelgehoorde alternatief China is een mythe. De Chinezen maken handig gebruik van de Russische zwakte en kopen nu Russische olie tegen bodemprijzen. Nieuwe gasleidingen naar China aanleggen kost decennia en miljarden. Zeker nu Oekraïne de wind militair mee heeft en Poetin in de hoek zit waar de klappen vallen, zouden we gek zijn om Poetin zijn troefkaart te laten uitspelen. Om nog maar te zwijgen over de morele verplichting om de Oekraïners te steunen. “Jij hebt makkelijk praten,” hoor ik over de torenhoge energierekening die voor Nederlandse en Europese huishoudens het gevolg is. Dat is een terechte opmerking. Deze oorlog heeft op termijn meer impact dan de coronacrisis. Het gaat om niets meer of minder dan de toekomst van een democratisch Europa. Tijdens corona tuigde de overheid in no-time een steunpakket op en nam Rutte de natie bijna wekelijks tijdens persconferenties mee in de besluitvorming. Tijdens deze energiecrisis is Rutte tot op heden vrijwel onzichtbaar, ontbreekt urgentie en een ruimhartig steunpakket voor al die gezinnen, bakkers en ondernemers die deze winter hun energierekening niet kunnen betalen. Als Rutte niet snel in actie komt, speelt hij daarmee Poetin in de kaart. De Russische reus wankelt. Laten we de Oekraïners blijven helpen een laatste duw te geven. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/de-russische-reus-wankelt-dus-laten-we-juist-nu-solidair-blijven~b65e6bfc/
2022-09-09||Onze uittips voor komende week: gelikte diners van Yigal Ozeri, satirische millennial-horror en salsadansen in het Vondelpark||Niet alle liefhebbers lijken het door te hebben, maar geen filmhuis in Nederland draait zoveel muziekfilms als Melkweg Cinema. Zondag is er de Nederlandse première van een documentaire over Suge Knight, de gewezen en beruchte ceo van Death Row Records. Het in gangsterrap gespecialiseerde label was in de jaren 90 zo succesvol dat er jaarlijks meer dan 100 miljoen dollar werd verdiend. De documentaire vertelt hoe de keiharde straatcultuur van L.A. de overstap naar de zakenwereld maakte. Met ruime aandacht voor de moorden op rappers Tupac Shakur en Biggie Smalls.Zondag 11 september, 17.00 uur, Melkweg Ooit speelde hij gitaar in de band The War on Drugs, maar bekend is Kurt Vile toch vooral van zijn solowerk. Hij maakt dromerige rock, die soms flink naar de psychedelische kant uitslaat. Hij houdt van de muziek van Neil Young, Pavement, The Velvet Underground en Dinosaur Jr. – en dat hoor je. Eerder dit jaar verscheen van Kurt Vile het album Watch my Moves, zijn negende onder eigen naam. In Paradiso gaan hij en zijn begeleidingsband The Violators daar ongetwijfeld nummers van laten horen.Dinsdag 13 september, 19.30 uur, Paradiso Nieuw project van de Amsterdamse zangeres Caroline van der Leeuw. Caroline van der wie? U kent haar als Caro Emerald, de zangeres die in 2009 wereldroem vergaarde met het jazzy nummer A Night Like This. Van der Leeuw heeft genoeg van Emerald. Verwacht bij het concertdebuut van The Jordan geen vrolijke meeswingpop, maar mysterieuze triphop en duistere folktronica. Inspiratie vond Caroline van der Leeuw onder meer in de muziek van Portishead en Massive Attack.Vrijdag 16 september, 19.30 uur, Bitterzoet Voor Klaas Kloosterboer is een kunstwerk een optelsom van beslissingen en handelingen. Sommige zijn zichtbaar in het werk en andere niet, maar ze voldoen aan een set randvoorwaarden. Op die manier is het maken van kunst vergelijkbaar met een spel, waarbinnen regels zorgen voor coherentie en een verloop dat iedereen kan volgen. Kloosterboer probeert in zijn kunst steeds de spelregels zo minimaal en fundamenteel mogelijk te houden, maar net genoeg om een idee handen en voeten te geven. Het eindresultaat heeft vaak een onvoorstelbare zeggingskracht, die directer lijkt dan hij is.T/m 29 oktober in Ellen de Bruijne Projects, Singel 372 Dat Pieter Hugo niet van standaardmodellen houdt, bleek al uit zijn doorbraakwerk Looking Aside (2008). In die serie portretteerde hij mensen ‘waar je naar omkijkt omdat ze anders zijn’: blinden, albino’s, bejaarden, zijn eigen familie. Belangrijker dan schoonheid vindt de Zuid-Afrikaanse fotograaf uniciteit. Ook zijn nieuwe werk draait hierom. Hij plukte jongeren van de straat met een ‘atypische look’ en bracht ze zo naturel mogelijk in beeld. Hij toont ze nog voordat hun eigenheid wordt gemaskeerd door make-up, kleding en andere modegevoelige lagen. Je ziet hun onderhuidse ongemak, een gevoel van er niet helemaal bij horen, maar ook de kracht van hun keuze om niet tot de eenheidsworst te behoren.T/m 22 oktober in Stevenson Gallery, Prinsengracht 371B Van alle Amerikaanse staten is Florida misschien wel de vreemdste en meest schizofrene. De Sunshine State is een toevluchtsoord voor bejaarden en krokodillen, toeristendroom en subtropische nachtmerrie, en politiek neemt hier vaak radicale vormen aan. Fotograaf Anastasia Samoylova heeft in haar boek Floridas al die verschillende lagen gedocumenteerd. Daarin grijpt ze terug naar de visuele stijl van Walker Evans, die in de jaren 30 door de VS reisde en het land tijdens de Great Depression vastlegde. Net als haar voorganger probeert ze zich zo objectief mogelijk op te stellen en blijft ze ver weg van sensatie.T/m 8 oktober in Galerie Caroline O’Breen, Hazenstraat 54 Yigal Ozeri is vooral bekend van grote, fotorealistische schilderijen met beeldschone jonge vrouwen in pittoreske bossen of velden. Het was allemaal op het randje van kitsch en vaak eroverheen. Veel beter komt die gelikte stijl tot z’n recht in Ozeri’s nieuwe werk, waarin hij de focus verlegt naar de Amerikaanse diner. Andere fotorealisten zijn hem voorgegaan in deze onderwerpkeuze, maar de Israëlische kunstenaar weet er een inhoudelijke draai aan te geven. Zijn composities met glazen Coca-Cola, jeans en neons worden vergezeld door een bijna over het hoofd gezien bordje dat bezoekers vraagt een mondkapje te dragen of een infraroodthermometer bij de deur. De ultieme Amerikaanse vrijplaats is aangetast, net als de cultuur waar ze een symbool van is.T/m 8 oktober in Rutger Brandt Gallery, Bethaniënstraat 39 Een muzikaal en theatraal concert. Na haar solo’s ONE. en ALL. vormt Lisa Verbelen binnen theatercollectief BOG deze keer een duo met gelauwerd jazzmuzikant Hendrik Lasure. TWO. is een oefening om het denken in tegenstellingen om te draaien en te ervaren wat er zich tussen twee uitersten bevindt. Geïnspireerd door het taoïsme en hiphop maken Verbelen en Lasure samen een muziekalbum en met regisseur Suze Milius een theatraal concert.Woensdag 14 september en 15 september, 20.00 uur, De Brakke Grond Een van ons is een aangrijpende theatermonoloog naar de gelijknamige roman van Christine Otten, met livemuziek van Lorijn von Piekartz. Acteur Dennis Rudge speelt Luc, een tot levenslang veroordeelde man. Hij brengt zijn tijd alleen door, in zijn cel, met zijn opschrijfboekje. Zijn dagelijkse worsteling omvat hoe betekenis en zin te geven aan een leven zonder toekomst. Over de dunne grens tussen goed en kwaad, hoop als vijand en de kracht van kunst.10 september en 11 september, 20.00 uur en 15.00 uur, Bijlmer Parktheater Het Nationale Ballet koos in seizoensopening Shadows voor drie balletten over oorlog, macht en hoop. Een van de aangrijpendste werken uit de 20ste-eeuwse dansgeschiedenis is Kurt Jooss’ anti-oorlogsballet De groene tafel uit 1932. Met daarnaast een wereldpremière van choreografisch talent Milena Sidorova, Regnum, op Mozarts Symfonie nr. 25 en de Nederlandse première van Wayne McGregors Yugen. Met een titel die in het Japans ‘sublieme schoonheid’ betekent sluit Shadows af met een krachtig, hoopvol werk.13 t/m 28 september, 20.15 uur, Nationale Opera & Ballet Grootmeester Claire Denis won eerder dit jaar de Zilveren Beer voor beste regie op het filmfestival van Berlijn voor dit romantisch drama, waarin Juliette Binoche gelukkig is met Vincent Lindon, maar zich toch laat verleiden door haar ex. Iedereen in deze liefdesdriehoek lijkt enkel in het nu te kunnen zijn, met oogkleppen op voor verleden en toekomst.Te zien in Cinecenter, Eye Filmmuseum, Filmhallen, Het Ketelhuis, Lab111, Rialto, Studio/K Op de besneeuwde Finse toendra’s ontvouwt zich vanuit een weerbarstige situatieschets een wat conventionele liefdesdriehoek. Toch biedt Veiko Õunpuu veel om op te kauwen in zijn anti-kapitalistische anti-western.Te zien in Eye Filmmuseum, Het Ketelhuis, Rialto Over iets meer dan een week vindt in Utrecht het Nederlands Film Festival plaats, van oudsher een springplank voor nieuw Nederlands filmtalent. Maar twee films van jonge, vrouwelijke regisseurs die al succes hadden op internationale festivals wachten het filmfeest niet af en zijn nu al te zien. In het geval van Bodies Bodies Bodies van Halina Reijn is het ook maar de vraag of de film als ‘Nederlands’ te zien is – op Reijn en cameraman Jasper Wolf na is het een volledig Amerikaanse productie. De satirische millennial-horror werd dit voorjaar lovend ontvangen op het Amerikaanse festival SXSW.Pink Moon, in juni te zien op het New Yorkse filmfestival Tribeca, is qua sfeer het andere uiterste: een intiem gezinsdrama rond een dochter die ermee wordt geconfronteerd dat haar vader een doodswens heeft.Bodies Bodies Bodies: te zien in Filmhallen, Pathé Arena, Pathé City, Pathé De Munt, Pathé Noord, Studio/KPink Moon: te zien in Eye Filmmuseum, Filmhallen, Het Ketelhuis, Kriterion, Cinema De Vlugt Vanaf zaterdag organiseert het Van Gogh Museum weer een reeks workshops voor kinderen (6 t/m 12 jaar). Deze week worden er ‘schedelschilderijen’ gemaakt. Vincent van Gogh ontdekte dat schedels het prima doen als canvas en dus kun je daar mee oefenen in het museum: schedels beschilderen in de meest vrolijke kleuren. Er wordt gewerkt met verschillende materialen, zoals verf en inkt. Zaterdag 10 september, 10.30 uur, Van Gogh Museum Na West End en Broadway is de musical Charlie and the Chocolate Factory nu ook zien in DeLaMar. De musical vertelt het verhaal van Charlie, die een van de gouden tickets bemachtigt waarmee hij toegang krijgt tot de chocoladefabriek van Willy Wonka. Met onder anderen Remco Vrijdag, die Willy Wonka speelt. De voorstelling is in het Nederlands en voor kinderen vanaf 8 jaar.Zaterdag 10 september, 15.00 uur en 19.30 uur, zondag 11 september, 14.00 uur, DeLaMar Het Sloterplas Festival in Nieuw-West is terug: op 11 september kun je er (gratis) terecht voor livemuziek, straattheater, creatieve workshops en meer. Daarnaast presenteren sportverenigingen uit de buurt zich op de sport- en vrijetijdsmarkt en kunnen kinderen zich vermaken in de speciale kids area. Met optredens van zanger Johan de Leur, Dj Mimi en de Surinaamse band Kankantrie, en een drijvende diva die vanaf het water beroemde aria’s zingt van Verdi en Puccini. Zondag 11 september, 12.00 uur, Sloterplas Tijdens het Summer Breeze Festival staat de hele dag in het teken van dansanimaties, dansacts en livemuziek van Francisco Peña & La Banda. Deze swingende band van de Colombiaanse frontman en trompettist/zanger Peña zal vooral salsaliefhebbers aanspreken. Ook draait dj Jarzino verschillende dansbare latin-muziekstijlen zoals salsa, bachata en zouk. De toegang is gratis.Zaterdag 10 september, 15.00 uur, Vondelpark Openluchttheater Een comedian neemt je mee naar zijn favoriete plekken in de stad en deelt zijn beste grappen over Amsterdam. De tour loopt onder meer langs het Begijnhof, het Burgerweeshuis, de Torensluis, het Paleis op de Dam en eindigt bij het Homomonument. De Comedy Walk vindt elke zaterdagmiddag plaats en duurt anderhalf uur. Het is ook mogelijk om een privétour te krijgen.Zaterdag 10 september, 15.00 uur, Comedy Walks Amsterdam Tijdens de tentoonstelling UFO - Unidentified Fluid Other ervaart de bezoeker hoe dun de grens is tussen de echte en de onlinewereld. UFO is de tweede tentoonstelling van het Nxt Museum, waar je ín de werken staat in plaats van ertegenover, meestal op interactieve wijze. Deelnemende kunstenaars zijn onder anderen multimediakunstenaar Lu Yang, ontwerper Audrey Large, 3D-kunstenaar Harriet Davey en animator Ksawery Kirklewski. t/m 30 april 2023, Nxt Museum||https://www.parool.nl/ps/onze-uittips-voor-komende-week-gelikte-diners-van-yigal-ozeri-satirische-millennial-horror-en-salsadansen-in-het-vondelpark~b4155236/
2022-09-09||Van falafel tot pekingeend, van een rijsttafel tot mezze – dit zijn de thuisbezorgfavorieten van Monique van Loon||Na vier jaar, 210 recensies, 100.000 woorden en eindeloos vaak de zin ‘Waar bestellen we?’ is dit stuk de hekkensluiter van deze rubriek. De koek is op, om maar even in het thema te blijven. Begin september 2018 startte ik deze rubriek omdat ik een gigantische toename aan thuisbezorgdrestaurants waarnam. Ging het voorheen om sporadische sushi of spareribs op een luie zondagavond of een stapel pizzadozen als ultiem gemak op de kantoorborrel, steeds vaker nam men op elk mogelijk moment toevlucht tot platforms als UberEats, Deliveroo en Thuis­bezorgd, die in rap tempo meegroeiden. In het weekend vanuit bed een uitgebreid ontbijt met ambachtelijke croissants en versgeperste jus bestellen? Eitje. Tijdens het forenzen alvast een burrito met alles erop en eraan in het online mandje gooien, zodat je tegelijkertijd met de rider de voordeur bereikt en direct aan tafel kan? Geen probleem. Let wel: dit was anderhalf jaar vóór de eerste coronalockdown. Ook ik kon destijds niet bevroeden dat deze trend, mede door de pandemie, een nog hogere vlucht zou nemen. Want terwijl Nederland langzaam vuurrood kleurde op de coronakaart en ingrijpende maatregelen onvermijdelijk bleken, weerhield dat veel doortastende restaurateurs – die nog nooit met kartonnen bakjes hadden gewerkt – er niet van om met creatieve oplossingen te komen. Afhaalmenu’s werden in allerijl in elkaar gedraaid, make-away-boxen gevuld, cocktails in zakjes gegoten, pick-uppunten opgetuigd. Mijn respect voor de horecasector was al groot, maar in maart 2020 besefte ik pas écht hoe deze branche kan beuken als het moet. Deze rubriek verhuisde van achter in de vrijdagkrant naar een prominente plek in de zaterdagse PS van de Week. En hoewel Nederlanders door de noodverordeningen aanzienlijk meer kookten, wilde men óók weten waar het goed bestellen was. Als ‘thuis uit eten gaan’ de enige optie was, was hoogwaardige bordvulling essentieel. Zelfs toen restaurants weer open mochten, daalde de behoefte om eten te laten bezorgen niet. In tegendeel: het leek alsof mensen door de vele lockdowns de eigen huiskamer nog meer waren gaan waarderen. De energie om boodschappen te doen en achter het fornuis te kruipen is, zeker bij de jonge doelgroep, sterk gedaald. Restaurants uit het hoge segment verruilden de kartonnen schaaltjes weliswaar weer voor hun aardewerk servies, voor menig horecaondernemer werd take-away een vaste factor. Ook supermarkten en flits­bezorgdiensten stapten in, cloud kitchens en dark stores werden geboren. De concurrentie binnen de markt is inmiddels moordend. Just Eat Takeaway, het moederbedrijf van Thuisbezorgd, verkeert al tijden in zwaar weer, Deliveroo vertrekt naar alle waarschijnlijkheid binnenkort uit ons land. Met deze explosieve groei zijn er helaas ook andere problemen ontstaan. ‘De groeiende bezorgcultuur heeft grote gevolgen voor de stad’, kopte Het Parool eind 2021 al. Magazijnen en bezorgers geven overlast, koeriers worden onderbetaald en hun veiligheid komt regelmatig in het gedrang. Door de nijpende personeelstekorten, stijgende grondstofprijzen en daardoor fikse prijsverhogingen in de horeca is dit voor zowel ondernemers als klanten geen makkelijke tijd. De vraag rijst hoe dit zich in de toekomst zal ontwikkelen. Hoewel het door de penibele omstandigheden te verklaren is, zie ik als recensent de kwaliteit van thuisbezorging achteruitgaan. Door gebrek aan voldoende medewerkers en gedegen (digitale) kennis lukt het zelfs de populairste tenten niet altijd om hun bezorgdivisie even strak aan te pakken als het restaurant zelf. Natuurlijk, een menukaart op papier is bij vlagen ook onvolledig, een ober weet soms de dagsoep niet of vergeet de gevraagde mayonaise. Maar dat soort euvels komt veel vaker voor als je via een app bestelt. De afgelopen jaren heb ik werkelijk alle soorten mankementen voorbij zien komen – en hun aantal nam exponentieel toe. Menu’s die totaal niet kloppen, wel betaalde maar toch uitverkochte items, afwezige condimenten, compléét vergeten gerechten, vegetarische schotels waar toch vlees in blijkt te zitten, een online geopende zaak waar de echte deur – en dus keuken – potdicht zit. Bij eigenaren heerst af en toe complete onwetendheid – van ‘Ik heb geen idee, mail de klantenservice van Uber­Eats!’ tot ‘Ik wist helemaal niet dat wij bij Deliveroo aangesloten zijn!’ Maar waar je in een restaurant de maître aan het jasje kunt trekken als een gang ontbreekt en hopelijk een vervangend gerecht of kopje koffie van het huis krijgt als excuus, gaat dat digitaal een stuk moeizamer. Zoiets is louter op te lossen door te bellen en geloof me: dat geeft een hoop gedoe. Saotosoep zonder bouillon moeten eten of uren na het dessert nog een nalevering van het voorafje krijgen, slaat als een tang op een varken. De keren dat ik met moeite m’n geld terugkreeg, zijn bijna niet te tellen. En dan laat ik de gebreken van bestel­apps en bezorgers nog buiten beschouwing. De ‘schuld’ van een lekkende beker soep of een verregend broodje ligt eerder bij de koerier dan bij de chef – al scheelt het natuurlijk als het eten beter ingepakt was. Dat laatste blijkt sowieso geen sinecure: in veel keukens wordt nog altijd niet goed, laat staan duurzaam ingepakt. Al met al wordt het steeds lastiger om een weloverwogen oordeel te vellen, rekening houdend met alle factoren die de kwaliteit beïnvloeden. Kan ik deze sector, die zo getroffen is door de pandemie en de voortvloeiselen daarvan nog wel op deze manier de maat nemen? Met pijn in het hart is het antwoord daarop: nee. Hoewel dit het einde betekent van Op schoot, eindig ik toch graag positief: met mijn twintig favorieten van de afgelopen vier jaar, waar ik nog regelmatig bestel. Want gelukkig waren er – zijn er – genoeg zaken die ongeacht alle tegenwind puik werk leveren. Dit blijft een branche waarin gepassioneerde mensen keihard rennen om aan de bank gekluisterde eters een lekkere avond te bezorgen. En waar chefs en dappere ondernemers soms kleine wonderen verrichten die de miskleunen doen vergeten. Ik wens je veel eetplezier, of dat nu thuis in pyjama is of in vol ornaat bij een van de vele eetgelegenheden die onze prachtige stad rijk is. Bekijk al Monique’s favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/van-falafel-tot-pekingeend-van-een-rijsttafel-tot-mezze-dit-zijn-de-thuisbezorgfavorieten-van-monique-van-loon~b6909747/
2022-09-09||In Ter Apel sliepen driehonderd mensen in de regen: ‘Het is onbestaanbaar dat het COA geen regenplan of noodoplossing heeft’||Het COA probeerde zoveel mogelijk mensen onderdak te verlenen na een lange dag vol regenachtig weer. Gisteren stonden er overdag ook al honderden mensen in de stromende regen buiten het aanmeldcentrum te wachten. Hulporganisatie MiGreat meldde vrijdagochtend dat er zo’n vijfhonderd mensen voor de hekken van het aanmeldcentrum moesten slapen. “De vrouwen en kinderen zijn wel naar een opvang gegaan, maar het werd pas om 22.30 uur duidelijk dat ze niet buiten hoefden te slapen.” De hulporganisatie heeft samen met Stadskerk Emmen voedsel en poncho’s tegen de regen uitgedeeld bij het aanmeldcentrum. In de avond zouden ook een aantal tenten zijn uitgedeeld voor wat beschutting, vertelt Roos Ykema, voorzitter van MiGreat. Dit waren tenten zonder haringen, omdat deze volgens handhavers als wapen gebruikt kunnen worden. “Wij maken ons ontzettend zorgen over de omstandigheden waarin mensen de nacht door moesten komen”, zegt Ykema. “Het is onbestaanbaar dat het COA geen opvangplekken regelt terwijl er regen voorspeld is, en geen regenplan of noodoplossing heeft voor de mensen buiten.” De tekst gaat verder onder de grafiek. De vrijwilligersorganisatie Migreat deelde gisteren ook al poncho’s en zeilen uit. Ook het COA hielp daaraan mee nadat zij extra poncho’s kregen van het Rode Kruis. Daarnaast werden er waterdichte tenten en luifels opgezet om de wachtende mensen te kunnen laten schuilen. De opvangcrisis was er al ruim voor de zomer, maar is de afgelopen maanden in rap tempo verergerd. Vooral bij het aanmeldcentrum Ter Apel is de situatie dramatisch en onhoudbaar. Honderden asielzoekers hebben er buiten op het gras moeten slapen. De hygiënische omstandigheden zijn slecht en de veiligheid kwam al meermaals in het geding, waardoor Artsen zonder Grenzen voor het eerst in Nederland in actie kwam. Het kabinet bereikte onlangs een akkoord dat de opvangcrisis moet oplossen. Dat er toch nog weer mensen buiten slapen onderstreept volgens minister Hugo de Jonge (Volkshuisvesting) ook ‘hoezeer het noodzakelijk is om uitvoering te geven aan die deal’. Er is nog een hoop te doen, aldus de bewindsman. Het gaat nog ‘maanden duren’ om alle problemen op te lossen. “Als je kijkt naar wat er de afgelopen tijd in Ter Apel allemaal niet goed is gegaan, kun je het niet anders zien dan georganiseerde onmacht. Die moet je zien te doorbreken en daarvoor hebben we afspraken gemaakt met gemeenten, provincies en de veiligheidsregio”, zei De Jonge.||https://www.parool.nl/nederland/in-ter-apel-sliepen-driehonderd-mensen-in-de-regen-het-is-onbestaanbaar-dat-het-coa-geen-regenplan-of-noodoplossing-heeft~bb71a268/
2022-09-09||Commissie Mijnals wil dat KNVB harder optreedt tegen racisme||De commissie Mijnals werd in juli 2020 opgericht als onderdeel van het eerder dat jaar gepresenteerde aanvalsplan tegen racisme en discriminatie in het voetbal van de KNVB en de Rijksoverheid. Naast Tan zitten onder anderen Ruud Gullit, burgemeester Ahmed Marcouch van Arnhem en voormalig Oranje-international Daphne Koster in de commissie. Die is vernoemd naar Humphrey Mijnals (1930 – 2019), de eerste voetballer van Surinaamse afkomst die in het Nederlands elftal speelde. De commissie Mijnals reageert in een advies op apengeluiden die te horen waren tijdens de wedstrijd FC Utrecht - Ajax (0-2) toen Ajaxspits Brian Brobbey gescoord had. FC Utrecht heeft voor de discriminerende spreekkoren afgelopen week vier personen een stadionverbod opgelegd. Volgens het advies van de commissie moet er beter worden gehandhaafd en gecontroleerd wat de clubs doen om wangedrag te voorkomen. ‘De KNVB hoeft geen nieuwe regels te verzinnen, die zijn er al. We moeten ze wel nakomen met z’n allen’, zegt Tan tegen nu.nl. In het eerder afgesproken stappenplan staat bijvoorbeeld dat clubs die zich onvoldoende hebben ingespannen om discriminatie te bestrijden, puntenaftrek kunnen krijgen.||https://www.parool.nl/sport/commissie-mijnals-wil-dat-knvb-harder-optreedt-tegen-racisme~b29281ac/
2022-09-09||Premier Leaguewedstrijden afgelast dit weekend, onduidelijkheid over Europese duels Ajax en PSV||Voor dit weekend stonden onder meer Manchester City tegen Tottenham Hotspur en Crystal Palace tegen Manchester United op het programma in de best bekeken competitie ter wereld. Ook zou dit weekend de eerste speelronde in de FA Women’s Super League, met zaterdagmiddag Tottenham Hotspur – Manchester United als seizoensopener in het Tottenham Hotspur Stadium te zien zijn. Mogelijk wordt er in het weekend van 17 en 18 september dan wel weer gespeeld. Vanwege het WK in Qatar eind dit jaar is de speelkalender overvol en is er nauwelijks ruimte om het dit jaar in te halen. Ajax speelt komende dinsdag in de Champions League de tweede poulewedstrijd tegen Liverpool. Of die wedstrijd op Anfield zal worden uitgesteld is nog niet bekend. Volgende week donderdag staat ook Arsenal - PSV op het programma in de Europa League. Prins William, de kleinzoon van Elizabeth en na zijn vader Charles de troonopvolger, is de ceremoniële voorzitter van de Engelse voetbalbond FA. Donderdag werd om 19.30 uur duidelijk dat koningin Elizabeth op 96-jarige leeftijd is overleden. Een kwartiertje later werd al een minuut stilte gehouden voor de start van de tweede helft bij FC Zürich - Arsenal (1-2) in de Europa League. De spelers van Arsenal speelden toevallig al in stemmig zwart, maar droegen na rust ook rouwbanden. Dat gebeurde ook in Schotland bij de wedstrijd in de Conference League tussen Heart of Midlothian en Basaksehir uit Turkije. De spelers droegen na rust rouwbanden. De voetbalwedstrijden van donderdagavond in de Europese bekertoernooien die om 21.00 uur begonnen, gingen gewoon door. Vanuit de sportwereld stromen de reacties op de dood van Queen Elizabeth II binnen via de sociale media. Heel wat Engelse voetbalclubs en Formule 1-teams die in Engeland zijn gevestigd betuigen hun medeleven met de nabestaanden. De Ronde van Groot-Brittannië is afgebroken na het overlijden van koningin Elizabeth. De organisatie besloot in eerste instantie alleen de zesde etappe van vrijdag te schrappen. Enkele uren later kwam de mededeling dat ook de ritten van zaterdag en zondag niet doorgaan. Volgens de organisatie heeft de Britse politie vanwege het overlijden van de koningin geen tijd meer om in het slotweekeinde de etappekoers te begeleiden. De Spanjaard Gonzalo Serrano, de leider in het klassement, gaat als winnaar van de Britse etappekoers de boeken in. De 28-jarige renner van Movistar had woensdag met winst van de vierde etappe de leiding genomen. ‘De organisatoren van de Tour of Britain en de betrokken teams, renners en officials, zijn zeer bedroefd vanwege het overlijden van Hare Majesteit de Koningin’, schrijft de organisatie in een via sociale media verspreide verklaring. ‘We condoleren de hele koninklijke familie.’||https://www.parool.nl/sport/premier-leaguewedstrijden-afgelast-dit-weekend-onduidelijkheid-over-europese-duels-ajax-en-psv~b6fb77ff/
2022-09-09||Aardbeving van 2.3 bij Groningse Uithuizen||De aardbeving deed zich voor om 02.39 uur op drie kilometer diepte. Aanvankelijk meldde het KNMI dat de beving een kracht had van 2.4, maar na heranalyse met meer seismologische stations komt het instituut nu uit op een aangepaste magnitude van 2.3. In augustus vonden ook al twee aardbevingen plaats met Uithuizen als epicentrum. De laatste keer dat Groningen met een aardbeving zwaarder dan 2.4 te maken had, was op 1 april dit jaar, met Loppersum als epicentrum en een kracht van 2.7. Ook toen was de diepte drie kilometer. Op 4 april, een paar dagen na die beving, waren bij het Instituut Mijnbouwschade Groningen (IMG) 454 schademeldingen gedaan, waarvan er 38 uit het gebied rond epicentrum Loppersum kwamen, het zogenoemde effectgebied. Op Twitter meldden verschillende mensen de aardbeving in de nacht van donderdag op vrijdag te hebben gevoeld. ‘Was al wakker, nu klaarwakker. Een doffe dreun en gekraak. Het hele bed trilde’, aldus een van hen. ‘Was dit onweer, of een aardbeving? Ik lag te schudden in mijn bed’, twittert een ander. Iemand zegt een ‘dikke schok’ te hebben gevoeld. ‘Zo erg heb ik hem nog niet ervaren. Bij daglicht maar weer een ronde doen om het huis.’ Aardbevingen met een kracht tot 2.9 veroorzaken vrijwel nooit schade, geeft SodM aan op de website. Maar in Groningen leiden de aardbevingen als gevolg van de gaswinning toch vaak tot meer schade, doordat ze ondiep zijn en de Groningse bodem veel klei en veen bevat. ‘Terwijl natuurlijke aardbevingen op dieptes vanaf tien kilometer plaatsvinden, zitten de gasbevingen van Groningen op een diepte van ongeveer 3 kilometer. De trillingen verliezen op hun korte weg naar het aardoppervlak veel minder energie dan natuurlijke bevingen,’ aldus SodM. Onderweg kunnen trillingen worden versterkt als de aarde gelaagd is, legt de toezichthouder verder uit. Dat is bijvoorbeeld het geval als een aardbevingsgolf uit zandgrond in veel slappere klei- of veenlagen terechtkomt. ‘Dit zogeheten “opslingereffect” zorgt in sommige delen van de provincie Groningen voor extra schade. Dit zorgt er ook voor dat er op relatief korte afstand een groot verschil in schade aan gebouwen kan zijn.’ De afgelopen jaren is er een geleidelijke afname van het aantal aardbevingen in Groningen. In 2013 werden er nog 133 aardbevingen geregistreerd, waarvan 38 een kracht hoger dan 1.5 op de schaal van Richter. In 2021 was dat teruggelopen naar 75 aardbevingen, met 13 boven de 1.5. In augustus 2012 vond een zware aardbeving plaats bij Huizinge, deze had een kracht van 3.6 op de schaal van Richter. Naar aanleiding van deze beving kwam Staatstoezicht op de Mijnen begin 2013 met een rapport waarin stond dat de gaswinning tot meer en zwaardere bevingen kon leiden en adviseerde ze om de ‘productie zo snel mogelijk en zo veel als mogelijk en realistisch is’ te verlagen. In plaats van verminderen werd de gaswinning dat jaar opgevoerd van 48 naar 54 miljard kubieke meter. Momenteel houdt de Tweede Kamer een parlementaire enquête naar de besluitvorming rondom de gaswinning in Groningen. Vrijdag verschijnen oud-minister Jeroen Dijsselbloem (PvdA) van Financiën en oud-minister Henk Kamp (VVD) van Economische Zaken van het kabinet-Rutte II voor de commissie. Vooral het verhoor van Kamp is belangrijk: onder zijn verantwoordelijkheid werd het besluit genomen om de gaswinning in 2013 te verhogen.||https://www.parool.nl/nederland/aardbeving-van-2-3-bij-groningse-uithuizen~b6962d38/
2022-09-09||Het Concertgebouworkest speelt dit seizoen deze klassieke meesterwerken||Bij de serie concerten ‘Essentials’ krijg je de verhalen te horen van meesters zoals Beethoven, Brahms, Mahler en Sibelius. Hun werken worden uitgevoerd door het wereldberoemde Concertgebouworkest en eigenzinnig ingeleid door de energieke presentator Thomas Vanderveken. ‘Essentials’ zijn compacte concerten op de vrijdag- en zaterdagavond. De concerten beginnen om 21.00 uur en hebben geen pauze. Voor het concert is er dus voldoende tijd om gezellig met elkaar een hapje te eten en na afloop na te praten met een drankje. Voor aanvang van het concert kun je in de Grote Zaal van Het Concertgebouw een echte TOM Talk bijwonen. Presentator Thomas Vanderveken zal je op zijn eigen humoristische manier een inleiding geven op het programma. Deze TOM Talks zijn inmiddels een begrip en mag je zeker niet missen. De Finse topdirigent Klaus Mäkelä heeft zich sinds afgelopen juni verbonden aan het Concertgebouworkest. Tijdens het concert in november leidt de toekomstige chef-dirigent stukken gecomponeerd door landgenoot Jean Sibelius: de Vierde symfonie en De zwaan van Tuonela. Natuurlijk staan er nog veel meer bijzondere en bekende klassieke muziekstukken op het programma. Wat dacht je van Brahms Derde symfonie, Mahlers Vierde symfonie of Schuberts ‘Grote’ symfonie. Benieuwd naar welke meesterwerken allemaal op het programma staan? Bekijk dan de gehele programmering op de website van het Concertgebouworkest. Nog geen zin om na afloop van het concert gelijk naar huis te gaan? Geen probleem, want je kan in een keer door naar de afterparty in het Entrée Café in de Spiegelzaal waar de drankjes al koud staan. Daar wordt na het concert een feestje gehouden met live muziek of een dj. Trakteer jezelf nog op een laatste drankje en klets gezellig na over de grote meesters. Er hangt een ontspannen sfeer en er komt vrolijke muziek uit de speakers, dus voor je het weet sta je te dansen tot diep in de nacht. Naast de meesterwerken speelt het Concertgebouworkest uiteraard nog veel meer stukken. Het orkest geeft jaarlijks zo’n 80 concerten in de zalen van Het Concertgebouw en 40 op andere belangrijke wereldwijde podia. Daarnaast voorzien ze muziekliefhebbers van over de hele wereld met livestreams, podcasts, Spotify playlists en radio- en tv-uitzendingen. Geïnteresseerd? Bestel dan hier tickets voor ‘Essentials’ op de website van Het Concertgebouworkest.||https://www.parool.nl/nieuws/het-concertgebouworkest-speelt-dit-seizoen-deze-klassieke-meesterwerken~b5d5a3a4/
2022-09-09||Hiphopduo Ocho & Ibs: ‘Het gaat er niet om dat je beter bent dan een ander, het gaat erom dat je de beste versie van jezelf bent’||In Kazerne Reigersbos in Zuidoost, ooit een brandweerkazerne, nu een creatieve broedplaats en buurthuis, hebben Ocho & Ibs een eigen studio. Een deur verderop werken de mannen van het succesvolle hiphopcollectief SMIB. In de piepkleine ruimte van Ocho en Ibs, die ook door collega-rappers wordt gebruikt, hangt een A4'tje met de huisregels. Een van die regels: ‘Gebruik een goede deo. Stu wordt heet.’ Ocho & Ibs (echte namen Nichowel Nicolas en Ibsan Burnet, allebei 28 jaar oud) kennen elkaar al twaalf jaar, bijna de helft van hun leven. “Meteen toen we elkaar ontmoetten, was er een klik,” zegt Ocho. “We hadden heel veel dezelfde interesses. Hij had precies dezelfde pet op als ik. We bleken nog veel meer dezelfde petten te hebben. Dat schept toch een band.” Nu dragen ze allebei een zelfde zwart T-shirt met de opdruk King’s Island. Ocho: “Dat is ons eigen platform. We geven workshops in rappen op scholen hier in de buurt. Maar King’s Island is ook een groep mannen die elkaar minstens een keer in de week zien. Op zondag trainen we samen, we sluiten de voorbije week af, kijken naar de komende.” Een officieel lidmaatschap kent King’s Island niet. “Soms zijn we met acht man, soms met twintig. Het beste uit jezelf halen, daar gaat het om bij King’s Island. Met de scholieren die we workshops geven, doen we ook veel meer dan alleen rappen. We leren ze hoe je een tekst schrijft en hoe je die voordraagt, maar we gaan ook echt zitten met die jongens. Praten over waar ze mee zitten en waar ze tegenaan lopen. Het contact houdt niet op na zo’n les; ze mogen ons altijd bellen.” Ibs: “Nog nooit, eerlijk gezegd. Maar we voelen ons vereerd. Toen we werden gebeld, dachten we: Hee, we worden gezien.” Ibs: “We horen van bijna iedereen dat we als rappers een Amerikaanse stijl hebben. We houden allebei van Lil Wayne. Zelf ben ik pas later naar Nederlandse hiphop gaan luisteren. Als jongen was ik alleen met Amerikaanse muziek bezig. Ik was gek op rap uit Houston, Texas.” “Wij hebben ook een beetje die nonchalante manier van rappen. In combinatie met onze zware stemmen en de beats leidt dat tot een geluid dat je niet veel hoort in Nederland. Braggen, zeg maar opscheppen en een beetje stoer doen, hoort bij hiphop. We deden het vroeger veel meer dan nu. We willen vooral een positieve boodschap brengen.” Ibs: “Ik ben dankbaar dat ik hier ben geboren en opgegroeid. Amsterdam is een van de mooiste steden van de wereld. En iedereen kent Amsterdam. Buitenlandse artiesten noemen Nederland vaak Amsterdam.” Ocho: “En de vrijheid is hier groot. In Amsterdam mag een soort van alles. Zuidoost, de Bijlmer, is ook echt een multiculturele buurt. Ik kom uit Gein, Ibs uit Holendrecht. Mijn roots zijn Antilliaans, die van hem Surinaams. We kennen hier mensen uit de hele wereld.” Ocho: “Dan hopen we bekend te zijn hier in Nederland, maar ook daarbuiten. Omdat we zo Amerikaans klinken, zijn daar mogelijkheden voor. We zouden internationale samenwerkingen willen aangaan. Niet per se met Amerikanen, maar juist met rappers uit andere Europese landen. Daar hoeven we niet voor in het Engels te gaan rappen, in het Nederlands kan dat ook. Ibs: “Ik luister veel naar Franse rappers. Ik spreek geen woord Frans, maar ik snap het gevoel.” Ocho: “We hopen vooral dat over vijf jaar King’s Island is uitgegroeid tot een grote en hechte community.” Ibs: “Met veel positieve rolmodellen, die jongens en mannen inspireren het beste uit zichzelf te halen. Het gaat er niet om dat je beter bent dan een ander, het gaat er om dat je de beste versie van jezelf bent.” Ocho: “Wij kennen hun problemen. Wij zijn zelf allebei ook opgegroeid zonder mannelijke begeleiding. Ik heb pas sinds twee jaar goed contact met mijn vader. Daar ben ik heel blij om, maar ik heb het 26 jaar zonder hem moeten doen.” Ocho: “King’s Island uitbouwen. Muziek uitbrengen. King’s Island en onze muziek hebben alles met elkaar te maken, die twee lopen echt in elkaar over. Het zijn onze twee passies.”||https://www.parool.nl/kunst-media/hiphopduo-ocho-ibs-het-gaat-er-niet-om-dat-je-beter-bent-dan-een-ander-het-gaat-erom-dat-je-de-beste-versie-van-jezelf-bent~bad93abc/
2022-09-09||Zo zien de komende dagen eruit: rouwperiode begint met de komst van koning Charles naar Londen||Het Britse volkslied wijzigde zonder ceremonie na het overlijden van koningin Elizabeth II. Toen ze donderdagmiddag in Balmoral Castle haar laatste adem uitblies, kreeg de tekst automatisch een aanpassing. Troonopvolger Charles volgde haar stilzwijgend op als monarch, waardoor God Save The Queen automatisch God Save The King werd. Als King Charles III vliegt de oudste zoon van de vorstin vandaag naar Londen. Op D-Day+1, zoals de eerste dag van rouw in het draaiboek staat vermeld, laat hij met koningin-gemalin Camilla zijn overleden moeder achter op het landgoed in Schotland. Charles ontmoet na aankomst premier Liz Truss in Buckingham Palace, het werkpaleis van de koninklijke familie. Na zijn eerste audiëntie ontvangt hij de adelsmaarschalk, die de leiding heeft over het plannen van de begrafenis. Als Charles met een handtekening zijn goedkeuring aan de ceremonie heeft gegeven, bereidt hij zich voor op een toespraak. Deze speech, vooraf opgenomen, komt zonder tegenbericht om 18.00 uur Engelse tijd op de televisie. Op de achtergrond vinden andere plichtplegingen en rituelen plaats die zijn vastgelegd in operatie London Bridge, het protocol rond de dood van Elizabeth. Om 12.00 uur luidt de Sebastopol Bell in de Round Tower van Windsor Castle, waar de koningin woonde, elke minuut één keer voor elk van haar 96 levensjaren. In Hyde Park in Londen vuurt de Royal Horse Artillery saluutschoten af. In andere delen van het Verenigd Koninkrijk en de rest van het Gemenebest van Naties volgen ceremoniële eenheden dit voorbeeld. De vlaggen hangen onderwijl halfstok. De regering van premier Truss bepaalt vrijdag de lengte van de rouwperiode, die tot de dag na de staatsbegrafenis duurt. In St Paul’s Cathedral wordt op een nog nader te bepalen tijdstip een herdenkingsdienst gehouden, waarbij het kabinet aanwezig is. De koningin blijft vrijwel zeker tot zondag in Balmoral Castle opgebaard om lakeien en getrouwen de gelegenheid te bieden afscheid van haar te nemen. Daarna wordt ze overgebracht naar de troonkamer van het Palace of Holyroodhouse in Edinburgh. Maandag gaat haar kist over de Royal Mile in de Schotse hoofdstad naar St Giles’ Cathedral, waar een wake voor haar wordt gehouden in het bijzijn van haar vier kinderen. Haar stoffelijk overschot gaat de volgende ochtend per vliegtuig naar Londen in afwachting van de uitvaart. De keuze voor de verplaatsing naar Edinburgh vloeit voort uit Operatie Eenhoorn, het scenario voor wanneer de koningin in Schotland zou komen te overlijden. Charles, die een meerdaagse rouwtoer door het Verenigd Koninkrijk gaat maken, mag haar al hebben opgevolgd, op zijn kroning moet hij waarschijnlijk wachten tot volgend jaar. De toetredingsraad komt zaterdag om 10.00 uur in St James’s Palace bijeen om hem formeel tot monarch uit te roepen. Tijdens de rouwperiode komt het parlement in Westminster niet bijeen. Sportwedstrijden op vrijdag zijn in elk geval afgelast, maar mogelijk wordt dit uitgebreid tot het weekeinde. Om 09.00 uur vergadert de Premier League over het stilleggen van de voetbalcompetitie.||https://www.parool.nl/wereld/zo-zien-de-komende-dagen-eruit-rouwperiode-begint-met-de-komst-van-koning-charles-naar-londen~b41b2e60/
2022-09-09||College: dwangsom en hogere boete tegen leegstand Amsterdamse woningen||Ook wil het college de boetes voor het niet melden van leegstand verhogen. Voor particuliere huiseigenaren gaat de boete van 2.500 naar 4.500 euro. Professionele verhuurders zouden 9.000 euro boete moeten betalen, in plaats van de huidige 5.000 euro. De gemeente kan een eigenaar daarnaast dwingen een leegstaande woning tijdelijk te verhuren en kan daarbij de maximale huurprijs van de woning bepalen. Nu gebeurt het vaak dat een eigenaar de huur op een te hoog niveau wil houden, waardoor interesse van huurders uitblijft en de leegstand voortduurt. “In deze tijd zijn lege woningen onbegrijpelijk,” aldus wethouder Wonen Zita Pels (GroenLinks). “Met deze maatregelen zorgen we ervoor dat huizen weer zijn om in te wonen.” Om de maatregelen door te voeren, moet de gemeenteraad nog wel met het plan instemmen. Dat gebeurt naar verwachting in november dit jaar. De proef kan dan op 1 december ingaan en loopt tot minimaal 1 januari 2025. Begin dit jaar werd door nieuw onderzoek duidelijk dat leegstand een serieus probleem is in Amsterdam, hoofdzakelijk in de vrije sector vanaf 1040 euro huur per maand en ver daarboven. Uit onderzoek bleek dat er vorig jaar omstreeks 4000 Amsterdamse appartementen langere tijd leegstonden, omdat het aanbod dure huurwoningen te hard groeide.||https://www.parool.nl/nederland/college-dwangsom-en-hogere-boete-tegen-leegstand-amsterdamse-woningen~b7803307/
2022-09-09||Advies: collegegeld veelgevraagde mbo’ers omlaag||Het middelbaar beroepsonderwijs kampt met meerdere problemen: er is een groot tekort aan praktisch opgeleide vakmensen, maar desondanks kiezen te weinig jongeren voor het mbo. Dat komt door het slechte imago en onbekendheid met de mogelijkheden die dit onderwijs biedt. Ook hebben jongeren die voor het middelbaar beroepsonderwijs gaan niet allemaal gelijke kansen op de arbeidsmarkt. Daar wil de commissie verandering in brengen via een voorkeursbeleid. In het rapport, in handen van het AD, staat het advies om ‘in deze fase prioriteit te geven aan een tweetal vitale sectoren met een tekort aan vakkrachten, die ook in het coalitieakkoord benoemd zijn (techniek en zorg) en aan een sector waar zorg is over de toekomst van het arbeidsmarktperspectief (economisch-administratief)’. Jongeren moeten vaker gaan kiezen voor een mbo-studie die kansrijk is. Het kan helpen als zij daarbij een steuntje in de rug krijgen. ‘Ook financiële prikkels die zich richten op de (toekomstige) student, bijvoorbeeld via lager collegegeld voor vraagberoepen, kunnen bijdragen’, luidt het advies. Ook is het belangrijk dat onderwijsinstellingen zich veel meer dan nu gaan richten op studies die goede kansen bieden op bestaanszekerheid voor jongeren, en daar de beschikbare gelden in stoppen. Ze kunnen dan kiezen op basis van een soort Bosatlas van het Nederlandse beroepsonderwijs. Daarin staan feiten, cijfers, onderzoek, trends en ontwikkelingen over het onderwijs en de arbeidsmarkt beschreven. Het is niet de bedoeling om jaarlijks alle opleidingen tegen het licht te houden, maar de commissie adviseert dat er een agenda voor meerdere jaren wordt opgesteld waarmee in de praktijk gewerkt kan worden. Ook moeten onderwijsinstellingen en bedrijfsleven elkaar nog beter weten te vinden bij het organiseren van stages en leerbanen. Daarnaast werken deze sectoren samen in de voorlichting aan jongeren. De commissie benadrukt niet te willen morrelen aan de keuzevrijheid, maar wil wél stimuleren dat de student kiest uit het palet studies met optimale kansen op de arbeidsmarkt. Minister Dijkgraaf, verantwoordelijk voor het mbo, zei afgelopen jaar meermaals dat vrije studiekeuze een belangrijk uitgangspunt is. “Iedere student moet een opleiding kunnen kiezen die past bij zijn of haar kwaliteiten en voorkeuren.” Onafhankelijk voorzitter Lodewijk Asscher wil geen commentaar geven op het nog vertrouwelijke rapport. Een ander lid, topbestuurder Doekle Terpstra, verwijst alleen naar een ouder interview waarin hij zei dat wat hem betreft, op plekken in het mbo waar er sprake is van een overschot op de arbeidsmarkt, een numerus fixus moet komen. Kansrijke beroepsopleidingen, zoals de techniek, moeten extra geld krijgen.||https://www.parool.nl/nederland/advies-collegegeld-veelgevraagde-mbo-ers-omlaag~b4c2377a/
2022-09-09||‘We loved you Ma’am’: zo rouwen Britse media om hun Queen||‘A life in service,’ kopt The Times passend. Bij haar aantreden beloofde koningin Elizabeth II haar leven in het teken te zetten van haar belangrijke rol, tot de dood. En dat deed ze. The Sun pakt zowel op de voor- als achterpagina uit met zwarte pagina's. ‘We loved you Ma’am,’ kopt het tabloid. Achterop staan de eerste woorden van de nieuwe koning Charles III, over de dood van zijn moeder. Binnenin heeft de krant 36 pagina's aan eerbetoon over de overleden koningin. De Daily Mail is één van de weinige kranten die ruimte laat voor een artikel. ‘Onze harten zijn gebroken,’ staat te lezen op een ‘historische speciale editie'. The Guardian kiest net als The Times voor de foto van de kroning van Elizabeth, 70 jaar geleden. Op de voorpagina van The Daily Telegraph is een moderne foto van de Queen te zien. ‘Rouw is de prijs die we betalen voor liefde,’ staat erbij. Een quote van hare majesteit zelf. De Daily Mirror bedankt de overleden koningin met een simpel Thank you. Daarbij een portret van Elizabeth op een verder stemmig zwarte achtergrond. The Herald, een Schotse krant, kiest voor een foto van de Queen met de Schotse natuur op de achtergrond. In 32 pagina’s beschrijven ze hoe het overlijden van Elizabeth het eind van een tijdperk markeert. De Financial Times beschrijft de ‘genade, menselijkheid en standvastigheid van Elizabeth’ en reflecteert op een leven van ‘buitengewone dienstbaarheid’. De Amerikaanse krant The New York Times ruimt een flink deel van de voorpagina in voor het overlijden van koningin Elizabeth.||https://www.parool.nl/wereld/we-loved-you-ma-am-zo-rouwen-britse-media-om-hun-queen~be284db5/
2022-09-09||Feest in het Amstel Hotel, dwalen door het Amsterdam Museum: koningin Elizabeth zette viermaal voet op Amsterdamse bodem||Nee, dat gaat ze nooit meer vergeten, die februaridag in 2007 dat ze koningin Elizabeth II van het Verenigd Koninkrijk en prins Philip de hand mocht schudden in háár Amsterdam Museum. Toenmalig directeur Pauline Kruseman had gehoord dat de nabijgelegen Engelse kerk op het Begijnhof zijn 400-jarig bestaan vierde, en bood aan om het koninklijk gezelschap en diens gasten te ontvangen in de regentenkamer en café van het museum. Kruseman was ervan onder de indruk dat koningin Elizabeth zich herinnerde dat ze bijna vijftig jaar eerder, in 1958, ook al het museum had bezocht. “Of misschien is ze eraan herinnerd in de voorbereiding, dat kan natuurlijk ook.” Op 25 maart 1958 zette de toen 31-jarige Elizabeth, dan zes jaar koningin, met haar man voor het eerst voet op Amsterdamse bodem. Omgeven door een erewacht van studenten liep het koningspaar de Dam op om een krans bij het Nationaal Monument te leggen. De koningin ontmoette toen 23 gemeenteraadsleden en 6 wethouders. Ze nam een momentje apart met de vrouwelijke raadsleden en kreeg daarna van burgemeester Gijs van Hall een boek over Het portret van Agatha Bas (1641), Rembrandts schilderij van een Amsterdamse burgemeestersdochter dat in Buckingham Palace hangt. De Britse vorstin kreeg tussen de middag kreeftschotel en Nederlandse kazen geserveerd, werd vervolgens rondgeleid door onder meer het Rijksmuseum en een diamantfabriek in de Tolstraat, en sloot haar dag af met een galadiner in het Paleis op de Dam en een optreden in het Concertgebouw. “Hoe fel aan de ene kant wij met elkander gewedijverd en zelfs gevochten hebben,” sprak koningin Juliana haar Britse evenknie tijdens het diner toe, “of anderzijds zelfs de hechtste verbonden hebben gesloten: buren zijn wij, en daarom voorbestemd goede vrienden te wezen.” Vier jaar later, ter gelegenheid van het 25-jarig huwelijk van koningin Juliana en prins Bernhard, werd Elizabeth opnieuw uitgenodigd naar Amsterdam te komen. Op 1 mei landde zij met een bont koninklijk gezelschap op Schiphol en trok naar het Amstel Hotel, waar – wederom met kreeft – gedineerd werd. 65 Amsterdamse bloemisten versierden vervolgens met duizenden anjers het Paleis op de Dam voor een bal dat volgens de overleveringen tot in de kleine uurtjes doorging. Koningin Elizabeth deed de dag erna de Keukenhof aan per bus, maar dan wel op haar voorwaarden – bij het portier werd een bankje gezet, omdat de Britse koningin niet van een grotere hoogte dan dertig centimeter mag stappen. Dat de koningin veel waarde hecht aan historische relaties tussen Nederland en het Verenigd Koninkrijk, blijkt uit haar bezoek in de zomer van 1988 aan een tentoonstelling in De Nieuwe Kerk. Die ging over de regeringsperiode van stadhouder Willem III en zijn vrouw Mary, als koning en koningin van Engeland, Ierland en Schotland. Een maand eerder had de Irish Republican Army (IRA) nog twee aanslagen gepleegd in Limburg, waardoor de veiligheidsdiensten extra maatregelen troffen rondom het koninklijk bezoek. Toen de Engelse Kerk in Amsterdam in 2007 400 jaar bestond, had men de inmiddels 80-jarige koningin uitgenodigd, die tot grote vreugde toezegde. Ze bracht toen wederom een bezoek aan het Amsterdam Museum. Terloops vertelde koningin Beatrix aan Elizabeth over de geschiedenis van het pand als Burgerweeshuis. Oud-directeur Pauline Kruseman van het Amsterdam Museum herinnert zich hoe toegankelijk de Britse koningin tijdens het drie uur durende bezoek was. “Het is bijzonder hoe makkelijk zij communiceerde, vragen stelde, geïnteresseerd was in het moment en de mensen die daar aanwezig waren. Dat dwingt veel respect af.”||https://www.parool.nl/nieuws/feest-in-het-amstel-hotel-dwalen-door-het-amsterdam-museum-koningin-elizabeth-zette-viermaal-voet-op-amsterdamse-bodem~bd805645/
2022-09-09||Stickers op de Wallen laten klanten drugs bestellen via QR-code||Op de Oudezijds Voorburgwal is het bijna niet te missen: tientallen stickers hangen op lantaarnpalen en verkeersborden in de stijl van popartkunstenaar Roy Lichtenstein, met een gezicht, open mond en een zegel op de tong. Daarnaast staan ‘lsd’, ‘mdma’ of ‘xtc’ en een QR-code. Wie de code scant komt in een Telegramkanaal terecht en via via schrijft een ‘operator’ dat het mogelijk is drugs te bestellen. Onder meer xtc, lsd, 2C-B, cocaïne, paddo’s en verschillende typen wiet en hasj staan op een lijst. Deze zouden ook nog in grote hoeveelheden te koop zijn. Op de lijst staat bijvoorbeeld 1 kilogram wiet voor 3000 euro. De berichten in Telegram zijn in het Engels en de operators vragen betaling in bitcoins. Klant en ‘dealer’ komen elkaar niet tegen, blijkt uit berichten: de drugs worden volgens de operator in de buurt van de klant achtergelaten. De klant krijgt de locatie door en een foto van het pakketje. De politie zegt sinds kort bekend te zijn met de stickers en is een onderzoek begonnen. Een woordvoerder kan niet bevestigen of het hier echt gaat om (grootschalige) onlinehandel of dat mensen worden opgelicht. De komende weken moet hier meer duidelijkheid over komen. Het Trimbos-instituut is niet bekend met deze ‘reclameposters’. “Er is een online handel in drugs,” aldus een woordvoerder. “Via Telegram worden al langer grote hoeveelheden drugs verkocht, maar de QR-code kennen we niet. Het betalen met bitcoins lijkt wat omslachtig. Het is goed dat de politie hier onderzoek naar doet.” De stickers zijn in 2019 ook gezien in Italië. In Napels hing in een speeltuin een vergelijkbare ‘advertentie’. Buurtbewoners spraken daar hun zorgen over uit, omdat jongeren op een makkelijke manier drugs zouden kunnen bestellen. Het is onduidelijk wat de politie met een melding hierover heeft gedaan. Op de Italiaanse stickers stonden in tegenstelling tot de Nederlandse ook telefoonnummers. Het landnummer was echter niet Italiaans, maar Oekraïens. Ook in de Telegramchat in Nederland staat een Oekraïens telefoonnummer. Een woordvoerder van burgemeester Halsema zegt dat het op een ‘nieuw fenomeen’ lijkt. “We zijn hierover in overleg met politie.” Het is nog niet bekend of de stickers worden verwijderd. Met medewerking van Mara Werner en Simon Bakker||https://www.parool.nl/amsterdam/stickers-op-de-wallen-laten-klanten-drugs-bestellen-via-qr-code~b9d2e564/
2022-09-09||Vrijdag in het hele land geen NS-treinen door regionale acties||De NS besloot daarop in het hele land geen treinen te laten rijden, om chaos op perrons te voorkomen. Volgens het bedrijf zijn de gebieden waar personeel staakt dit keer groter. Het is daardoor amper mogelijk een betrouwbare dienstregeling op te zetten met treinen die het hele land doorkruisen. ‘Kort voordat een trein vertrekt, weten wij pas zeker of een conducteur en machinist de trein gaan laten rijden. Dan staan reizigers al op het perron te wachten. We willen een voorspelbare en betrouwbare reis aanbieden. Daarmee voorkomen we volle perrons, wat zorgt voor onveilige situaties, of dat een reiziger strandt’, schrijft het bedrijf op de eigen site. De NS wil alleen luchthaven Schiphol nog bereikbaar houden per trein. Eerdere regionale stakingen ontregelden het treinverkeer al hevig. Door een staking in het midden van Nederland, met het belangrijke knooppunt Utrecht, reden ook nagenoeg geen treinen van de NS in het land. Vakbonden gingen over tot stakingen omdat de NS onder andere niet inging op hun eis dat salarissen automatisch meebewegen met de inflatie. Ook willen ze dat het bedrijf iets doet aan de werkdruk. Eerder deze week kwam de NS met een nieuw cao-bod. Daarop besloten de bonden wel te praten met de NS, maar de geplande acties niet op te schorten. Volgende week dinsdag en donderdag staan er ook stakingen op het programma in grote delen van Nederland. Ook medewerkers van het streekvervoer in Friesland, Groningen, Drenthe en Overijssel leggen vrijdag voorlopig als laatste het werk neer. De afgelopen dagen staakten hun collega’s in de andere provincies voor een betere cao. Vervoerder Arriva waarschuwt reizigers in Friesland en Groningen rekening te houden met verstoringen en uitval van bussen. De verwachting is dat de regionale trein wel de normale dienstregeling rijdt. In Overijssel wordt door Arriva niet veel hinder voor de bussen en treinen verwacht. De regionale stakingen gaan vooraf aan een landelijke staking die vakbond FNV voor 16 september heeft gepland. De bedoeling is dat op die dag nergens streekbussen en regionale treinen rijden.||https://www.parool.nl/nederland/vrijdag-in-het-hele-land-geen-ns-treinen-door-regionale-acties~b8e52209/
2022-09-09||Minder operaties tijdens pandemie, maar ook minder patiënten op ic en sneller naar huis||Dat blijkt uit onderzoek van de Dutch COVIDSurg-groep, een onderzoeksgroep met chirurgen van verschillende Nederlandse ziekenhuizen. De chirurgen analyseerden de operaties van 40.296 patiënten uit vijftig ziekenhuizen en vergeleken de cijfers van 2018, 2019 en 2020. In 2020 werden ruim 13 procent minder chirurgische ingrepen gedaan, oftewel zo’n 13.000 operaties. Vooral planbare ingrepen bleven liggen. Het aantal maagverkleiningen daalde bijvoorbeeld met meer dan duizend. Hoewel kankerzorg prioriteit kreeg, zien onderzoekers daar ook een daling van bepaalde operaties. Ze analyseerden de ingrepen voor darm-, slokdarm-, maag-, lever-, alvleesklier- en longkanker. In de jaren voor corona opereerden artsen ruim 6200 kankerpatiënten, in 2020 waren dat er met iets meer dan 5700, 8 procent minder. Vooral minder patiënten met een darmtumor gingen onder het mes. Al kan dat volgens de onderzoekers komen doordat het bevolkingsonderzoek tijdelijk stillag en er minder zieke mensen werden opgespoord. Ten opzichte van andere operaties groeide het aandeel oncologische ingrepen juist. In 2019 was 43,9 procent van de onderzochte operaties aan kanker gerelateerd, in 2020 47 procent. De acute zorg ging ook gewoon door. Na een operatie gingen ook minder patiënten naar de intensive care. Vooral patiënten die slokdarm-, maag- en longoperaties ondergingen, hoefden niet per se naar de ic. “Heel vaak gebeurt dat standaard. Tijdens de pandemie werd veel beter gekeken of een ic-bed écht nodig was. We hopen dat ziekenhuizen dat aan de crisis hebben overgehouden,” aldus Schelto Kruijff, onderzoeker van het UMC Groningen. Al benadrukken de onderzoekers dat het geen kwaad kan om altijd een bed te reserveren en dat artsen vooral per patiënt moeten kijken naar wat nodig is. Daarnaast bleven meer patiënten korter in het ziekenhuis, met name na long-, maag- en slokdarm- en aneurysmaoperaties. “Ziekenhuizen probeerden mensen zo snel mogelijk naar huis te krijgen om het risico op een coronabesmetting te beperken en meer bedden vrij te spelen,” constateert Kruijff. Overigens had die kortere opname geen invloed op de kwaliteit van de behandeling. Uit het onderzoek blijkt dat evenveel mensen na ingrepen overleden, het aantal complicaties gelijk bleef en er niet meer heropnames waren.||https://www.parool.nl/nederland/minder-operaties-tijdens-pandemie-maar-ook-minder-patienten-op-ic-en-sneller-naar-huis~b9d2adbd/
2022-09-09||Theatergroep Wunderbaum gaf vijf jaar leiding aan Duits theaterhuis: ‘Het volgende project maken we in Brazilië’||Drie van de vijf leden van Wunderbaum zitten aan tafel: Marleen Scholten, Matijs Jansen en Walter Bart. Eerst maar eens over die prijs, de Martin Linzer Theaterpreis, genoemd naar een Duitse theatercriticus. Met die onderscheiding bekroont het vaktijdschrift Theater der Zeit jaarlijks een ‘totaalwerk over een langere periode’. Wunderbaum, het collectief waarvan verder Wine Dierickx en Maartje Remmers deel uitmaken, stond van 2018 tot afgelopen maand aan het hoofd van Theaterhaus Jena in het oosten van Duitsland. Walter Bart: “Het enige jurylid Michael Helbing woont in Weimar, vlak bij Jena en hij heeft veel van ons werk gezien en heeft die hele periode met de prijs bekroond.” Vijf jaar geleden werd de sollicitatie van Wunderbaum uit 63 inzendingen uitgekozen. De groep opereerde altijd al internationaal en zag het als een avontuur om een eigen theaterhuis te leiden. Marleen Scholten: “Echt heel leerzaam, om aan een groot gezelschap leiding te geven, dat dat kan met een collectief. Dat was nieuw voor ons.” Walter Bart: “Ik denk het feit dat we acteurs hebben aangenomen en de mogelijkheid hebben gegeven zich te ontwikkelen tot theatermaker op de manier zoals ook wij die kans hebben gekregen. Toen we in 2001 van de Toneelacademie Maastricht kwamen mochten we zelf stukken ontwikkelen vanuit een thema. Dat is in Duitsland vrij uitzonderlijk, daar staan de acteurs echt in dienst van de ideeën van de regisseur, heel hiërarchisch.” Marleen Scholten vult aan: “Het publiek is ook heel erg gegroeid, we zaten elke avond vol. Dat is toch wat je wil, je verantwoordelijkheid nemen voor zo’n stad. Mooi als dat dan lukt.” De groep verkaste niet in zijn geheel naar Duitsland. Matijs Jansen, Wine Dierickx en Maartje Remmers werkten vanuit Rotterdam, Marleen Scholten woont en werkt vanuit Milaan (waar ze ook het stuk La Codista ontwikkelde). Alleen Walter Bart en zijn gezin en Wunderbaumvormgever Maarten van Otterdijk zaten in Jena. Matijs Jansen grinnikt: “Nou, organisatorisch is het een uitdaging, haha, laat ik het zo zeggen. Op artistiek vlak is het alleen maar inspirerend, je kunt in meerdere talen werken. Wij kunnen in het Duits spelen, zij kunnen iets van de Nederlandse mentaliteit meekrijgen, we hebben ook een aantal Italiaanse spelers leren kennen en we hebben ons werk in Italië gespeeld.” Bart: “En je merkt dat in verschillende landen een thema anders wordt geïnterpreteerd. Neem populisme, dat heeft in Italië een heel andere betekenis dan in Duitsland of in Nederland. Ons laatste stuk in Jena, Miniathüringen, ging over een neonazi.” Scholten: “Je denkt: daar staan we dan als Nederlanders en we gaan het echt over nazi’s hebben in Thüringen. Best eng.” Jansen: “Als maker uit een ander land moet je je altijd afvragen: wat kan ik hier wel, wat kan er niet? Die mensen denken heel anders over bijvoorbeeld een Hitlerclown dan wij.” Marleen Scholten: “Vanaf dat wij zijn afgestudeerd hebben we altijd in het buitenland gespeeld, maar dan was het toch meer van: je hebt een voorstelling en die verkoop je gewoon. En door nu een paar jaar in twee andere landen te hebben gewerkt hoop ik dat we meer nadenken over hoe je een internationale samenwerking opzet. Niet alleen komen, spelen en weer weggaan. Het eerste project dat we nu in het buitenland gaan maken is in Brazilië en dat krijgt daarna in Rotterdam een grote remake.” Jansen: “We hebben ons best wel gefocust op Rotterdam, Jena en Italië, maar dat zou nu weer wat breder getrokken kunnen worden. We maken ergens iets, en dan kan het uitvliegen naar andere plekken.” Scholten: “Ja, ontwikkeld in coronatijd. En voor het eerst dat één van ons zelf iets geschreven heeft. Ik wacht letterlijk een uur in die voorstelling en dat het publiek daarin mee wil gaan, dat is wel bijzonder. We werken bij Wunderbaum altijd veel met muzikanten en decor en dat is er allemaal niet.” Jansen: “Waanzinnig dat het in de Grote Zaal van ITA staat. En dan zaterdag The Clowns Convention, met de prijsuitreiking na afloop, als we nog in clownskostuum zijn, apart.” Walter Bart: “Ja, we doen het als clowns en verder zijn we daar nog hard mee bezig. We hebben erover nagedacht toen we de vraag kregen en we vinden die clowns wel heel dankbare figuren. Dus het is een bont clownsgala, in elk geval.”||https://www.parool.nl/kunst-media/theatergroep-wunderbaum-gaf-vijf-jaar-leiding-aan-duits-theaterhuis-het-volgende-project-maken-we-in-brazilie~bc7c9d10/
2022-09-09||Solovoorstelling Diepduiker toont een ontroerend duetje met een stofzuiger||Een publiciteitstekst wordt vaak al gedrukt voordat er ook maar een danspas verzonnen is. Tussen plan en voorstelling kan er van alles veranderen. Daarom mag je makers er nooit te veel op vastpinnen. Tegelijkertijd is zo’n tekst vaak het enige aanknopingspunt dat je als kijker meekrijgt voor je de zaal in gaat. En dus melden we toch dat de flyer van Diepduiker ons ‘rauwe emoties in een surrealistisch landschap’ in het vooruitzicht stelt. Surrealisme dus? De solovoorstelling van Elodie Emilisa roept eerder associaties op met dada, de kunststroming die in de jaren rond de Eerste Wereldoorlog voorafging aan het surrealisme. Als je kijkt naar foto’s van happenings in het Zürichse dadabolwerk Cabaret Voltaire valt op hoeveel huisvlijt destijds gestoken werd in kostuums en verdere aankleding van de happenings. Vergelijkbare huisvlijt zien we terug in de niervormige, met zwabberarmpjes uitgeruste micro-organismen die in Diepduiker boven het toneel hangen. Net zo’n variant op een pantoffeldiertje is gemonteerd op een robotstofzuiger, die eigengereid over de bodem schuifelt, zo de suggestie van onderwatertaferelen vergrotend. Het fröbelen wordt naar een hoger plan getild in het grootste decorstuk: een uit piepschuim gehouwen blok met uitsparingen waarin Emilisa verschillende poses kan aannemen en waarachter ze ook kan schuilen. Na de pakkende opening, waarin de danseres zich als een zeeslang ontdoet van oude flarden huid, blijft haar bewegingsmateriaal een beetje hangen in een – op zich knap uitgevoerde – turnoefening. Vooral hoekige voetbewegingen vanuit de handstand gaan haar bewonderenswaardig goed af. Afgezien van een wonderlijk ontroerend duetje tussen Emilisa en de genoemde stofzuiger blijven de beloofde rauwe emoties uit. Mede door de onderwatergeluiden op de geluidsband laat de gevoelstemperatuur zich beter beschrijven als murmelend en zachtjes klotsend. Best plezierig om naar te kijken. Maar erg diep duikt het niet.||https://www.parool.nl/kunst-media/solovoorstelling-diepduiker-toont-een-ontroerend-duetje-met-een-stofzuiger~b53e8294/
2022-09-09||Julian Lennon gaat op zijn zevende plaat lekker zijn eigen weg||Hoe oud zou Julian Lennon zijn op de jeugdfoto op de hoes, een jaar of vijf? De foto is genomen toen zijn vader John en moeder Cynthia net uit elkaar waren. De kleine Julian leed er zwaar onder en als troost schreef Paul McCartney een liedje voor hem: Hey Jules, dat als Hey Jude een van de grootste hits van The Beatles werd. Dat Julian Lennons zevende album Jude heet, doet even een plaat in Beatlesstijl vermoeden. Dat blijkt al snel geenszins het geval te zijn. Toen Julian halverwege de jaren tachtig debuteerde als popzanger leek zijn stem eng veel op die van zijn vader. Nu moet je je best doen iets van John Lennon in de muziek van zijn zoon te herkennen. Eigenlijk alleen in het akoestische Round and Round Again is er een gelijkenis. Mooi dat de inmiddels 59-jarige Julian zijn eigen weg gaat, maar erg spannende muziek levert dat op Jude niet op. Daar verandert ook de samenwerking met songschrijver Guy Chambers, de man die Robbie Williams aan zijn grootste hits hielp, niet veel aan. De songs Breathe en The Lucky Ones vallen op doordat ze aan Oasis doen denken.||https://www.parool.nl/kunst-media/julian-lennon-gaat-op-zijn-zevende-plaat-lekker-zijn-eigen-weg~b12707f1/
2022-09-09||The Analogues Sideshow overtuigt met eigen werk||In het Amerikaanse circus biedt de sideshow van oudsher een aanvulling op het hoofdprogramma in de grote tent. In de muzikale tegenhanger van die grote tent spelen de Nederlandse Analogues al jaren met groot succes live songs van The Beatles uit hun studiojaren. Nu is er ook The Analogues Sideshow, een nevenproject waarin de leden hun eigen muziek laten horen. Het zat er al lang aan te komen, maar pas tijdens de coronapandemie vonden ze de tijd om eigen nummers te schrijven en vooral op te nemen. Hoe dat klinkt? Het zal niet verbazen dat de muziek hier en daar nogal doet denken aan die van die ene groep uit Liverpool, u weet wel. Dat krijg je als je al sinds 2014 bezig bent met het ontrafelen en uitvoeren van de albums die The Beatles tussen 1966 en 1969 hebben uitgebracht. Net als in de echte Beatles zingen in de Analogues alle leden. In de Analogues Sideshow zingen ze ook alle vijf een of meer nummers van eigen hand. Felix Maginn, vóór The Analogues bekend van de groep Moke, klinkt vocaal het meest als John Lennon. Hij schrijft ook een beetje in diens stijl. Het duidelijkst is dat in Yeah Yeah Yeah, een lekker ongecompliceerd rocknummer. Collega’s Bart van Poppel en Diederik Nomden zitten zowel vocaal als compositorisch meer in de McCartneyhoek. Leuk om naar dat soort overeenkomsten te zoeken, maar de muziek van The Analogues Sideshow heeft genoeg kwaliteiten om van zichzelf te overtuigen. In elk nummer gebeurt veel. We horen mooie melodieën, grappige vondsten en vindingrijke arrangementen, waarbij strijkers en blazers worden ingezet. Ook de muziek van The Analogues Sideshow verdient het om live te worden uitgevoerd. Misschien komen de ‘gewone’ Analogues er aan toe in de toegiften van de shows die ze komende week vrijdag en zaterdag geven in de Ziggo Dome.||https://www.parool.nl/kunst-media/the-analogues-sideshow-overtuigt-met-eigen-werk~b3926985/
2022-09-09||Deze vijf platen neemt bassist-gitarist David Middelhoff mee naar een onbewoond eiland||“De eerste popmuziek die ik leerde kennen. Ik kom uit een conservatief katholiek gezin. Naar de radio luisteren mocht niet. Dit album bereikte ons via kennissen. Ik vind het nog altijd fenomenaal.” “De eerste Beatlesplaat die ik hoorde, ergens eind jaren zeventig, ik was een jaar of twaalf, liggend op biezen matten en met de koptelefoon op. Het album heeft zich toen in mijn dna genesteld. Het was voor de Beatles een echte overgangsplaat: van een op de hitparade gerichte groep werden ze makers van psychedelische muziek.” “Ontdekte ik pas een jaar of twintig geleden. Ik houd vooral van het nummer Maybe Your Baby, een waanzinnig psychedelisch nummer dat uit vele lagen is opgebouwd. Ik herken als muzikant hoe het is gedaan, echt vreselijk knap.” “Beetje uit dezelfde hoek als Stevie Wonder. Ik heb de zwarte muziek pas laat ondekt, maar vind Sly Stone geweldig. Hij was echt een songschrijverbeest, maar hij was ook heel goed in van die groovy, bijna tranceachtige dingen.” “Ze mengen Mexicaanse volksmuziek met Amerikaanse rock. Rond de tijd dat dit album, in 1992, verscheen heb ik Los Lobos ook zien optreden in Paradiso. Het is mijn all time favorite concert.” David Middelhoffs album Hippie Shit verschijnt 15 september.||https://www.parool.nl/kunst-media/deze-vijf-platen-neemt-bassist-gitarist-david-middelhoff-mee-naar-een-onbewoond-eiland~b31d2715/
2022-09-09||Judoka Wim Ruska won dubbel goud op de Spelen in 1972, maar niemand juichte||‘Ik moest en zou één gouden medaille meer winnen dan Anton Geesink, anders had mijn leven geen zin gehad,’ zegt Wim Ruska tientallen jaren na zijn triomf in München tegen Wim Koesen, de journalist die zijn levensverhaal optekent. Geesink overtreffen, respect afdwingen, daar is het hem op de Spelen van 1972 om te doen, daarom blijft hij in München wanneer de Palestijnse gijzeling van de Israëlische ploeg op een bloedbad uitloopt. Andere Nederlandse sporters, zoals hardloper Jos Hermens en worstelaar Bert Kops, een gabber van Ruska, gaan naar huis. Maar Ruska blijft en op 9 september 1972, luttele dagen nadat elf Israëliërs de dood hebben gevonden, doet hij wat nog nooit een judoka heeft gedaan en ook nooit meer zal doen: hij wint een tweede gouden medaille, op dezelfde Spelen. In de finale van het gevecht in de open klasse (alle categorieën) neemt hij Vitali Kuznetsov in een ijzeren houdgreep en drukt de Russische kolos bijna door de mat. Hij levert de grootste judoprestatie ooit, maar in plaats van bejubeld, wordt Ruska verguisd. Hij had niet mogen blijven op die verziekte Spelen, hij had naar huis moeten gaan, net als Hermens en Kops, die de vriendschap opzegt. Geen onthaal op Schiphol en geen huldiging in Amsterdam, zijn stad. Maanden na de Spelen krijgt Ruska op het stadhuis een gemeentelijke onderscheiding opgespeld en een boek over Amsterdamse bezienswaardigheden in handen gedrukt. In Wim Koesens boek Ruska, triomf en tragiek van een judokampioen zegt hij vol verbittering dat de jongens die in 1972 naar huis gingen makkelijk lullen hadden. “Zij hadden nooit kans op een medaille.” Na de Spelen van München stopt Ruska, op zijn 31ste, met judoën. Voor de poen draait hij nog een tijdje mee in een ranzig worstelcircuit, is even judocoach, heeft een baantje als uitsmijter op de Wallen, runt een sportschool, baat een café uit en wordt op 6 november 2001 tijdens een vakantie op Tenerife getroffen door een hersenbloeding. Zoon Michael, die een moeizame relatie met zijn vader onderhoudt, is als stratenmaker aan het werk in Ouderkerk aan de Amstel wanneer hij het te horen krijgt. “Het was ’s ochtends vroeg en we hadden een transistorradio aan staan. Het kwam op het nieuws. Ik heb de stenen neergelegd en ben weggegaan, om te bellen.” Ruska belandt in een rolstoel en praten gaat moeizaam. De blonde atleet is een zielige hoop mens geworden, maar Michael krijgt eindelijk een band met zijn vader. ‘Hij werd emotioneler en daardoor amicaler. Hij was ineens een veel lievere man.’ Michael Ruska is 3 wanneer zijn vader met twee medailles van de Spelen thuiskomt. Het goud wordt gekoesterd. Als hij wat ouder is, mag Michael de medailles mee naar school nemen, zoals ook zijn kinderen dat later van opa Willem mogen doen. Als er maar voorzichtig mee wordt omgesprongen. “Mijn vader gaf niks om prijzen, al zijn bokalen konden hem gestolen worden, alleen die twee gouden plakken telden, die waren zijn levenswerk. De rest lag in dozen op zolder. Als wij op straat een voetbaltoernooitje deden, regelde ik de prijzen. Dan haalde ik een paar bekers van zolder.” Wim Ruska wordt op 29 augustus 1940 geboren in de Mercatorbuurt in West. Zijn vader neemt vlak voor de bevalling de benen en moeder Annie staat er, met drie kinderen, alleen voor. Kleine Wim is een lastpak, een donderjager en een straatvechter, maar Annie leert hem wel aan te pakken. Hij is goudeerlijk en recht door zee. Op zijn 14de gaat hij van school om te varen, en op zijn 16de laat hij zich inlijven bij de marine. Op het legendarische vliegdekschip de Karel Doorman wordt gejudood. Wim – sterk, lenig en explosief geboren – blijkt een natuurtalent. Het judo grijpt hem. Hij wil kampioen worden, van Nederland, van Europa, van de wereld. Het zal hem lukken, op wilskracht en souplesse. Anton Geesink, de reus uit Utrecht, schokt tijdens de Spelen van 1964 thuisland Japan door in de finale van de open klasse de gedoodverfde winnaar Akio Kaminaga eronder te krijgen. Wim Ruska, die als judotoerist op de bonnefooi dwars door Rusland naar de bakermat van de zelfverdedigingskunst is gereisd, zit er met zijn neus bovenop. Hij bewondert Geesink, maar haat hem net zo hard. Anton is zijn tegenpool, als sportman en als mens. Geesink judoot op kracht, trekt zijn tegenstanders het liefst naar de mat voor een grondgevecht. Ruska is een stilist, een allrounder, zijn stijl is de ideale combinatie van techniek en explosieve kracht. Maar Ruska mag dan de mooiere judoka zijn, in populariteit legt hij het af tegen zijn zes jaar oudere rivaal. De aimabele Geesink is goed in het verkopen van zichzelf: wat heeft hij, de eenvoudige bouwvakker uit Wijk C, zich toch geweldig opgewerkt. Anton ligt goed bij pers en publiek, anders dan driftkop Ruska, die veelal als onbenul wordt weggezet, als een halve crimineel vanwege zijn vermeende bemoeienissen met de Amsterdamse penoze. Maar op de Spelen van ’72 zal Willem het allemaal gaan rechtzetten. Dan zal hij het unieke presteren, de gunst van het grote publiek afdwingen en een maatschappelijke toekomst veiligstellen. Ruska heeft zich naar eigen zeggen ‘het leplazarus’ getraind, verkeert in bloedvorm en zit boordevol adrenaline. Op 31 augustus wint hij het zwaargewichttoernooi door in de finale de thuisfavoriet Klaus Glahn te gooien, zoals dat in judotaal heet. Het is de specialiteit van de atletische Ruska, zwaardere tegenstanders met een heupzwaai op de mat smijten of met een beenworp omverkegelen. Vier dagen later wandelt de Palestijnse terreurbeweging Zwarte September het olympisch dorp binnen en worden de Spelen van hun onschuld beroofd. Maar de Amerikaanse IOC-voorzitter Avery Brundage roept dat ‘the games must go on’ en Ruska gaat door, omdat zijn levenswerk af moet. Hij slaagt voor wat hij zijn levensexamen noemt door de Russische beer Kuznetsov te knevelen, maar het wordt in Nederland slechts voor kennisgeving aangenomen. De lol van de Spelen in München is er af. Ruska voelt zich miskend en zal daar zijn verdere leven nijdig om blijven. “Miskend? Mijn vader?” zoon Michael moet er even over nadenken. “Ja, dat was hij wel, maar dat had hij ook aan zichzelf te wijten. Journalisten zochten hem op, belden aan en als ik dan opendeed en m’n vader ging halen, riep -ie: ‘Zeg maar tegen die journalist dat ie op moet rotten, dat ik geen trek in ’m heb.’ Ik: ‘Sorry meneer, maar mijn vader heeft er geen trek in.’ Die journalist kwam dan natuurlijk niet nog een keer aan de deur. En dan moet je niet gaan zeggen, wat mijn vader deed, dat je geen aandacht krijgt. Hij wilde ook geen aandacht. Anton Geesink was daar heel anders in, die zocht de journalisten op.” Ruska is een afwezige vader, altijd op pad, aan het trainen, naar het buitenland voor wedstrijden, of aan het werk, op de Wallen, of in de sportschool. Het gezin verhuist naar Edam, omdat Wim dicht bij het water wil wonen. Hij is gek van catamaranzeilen, voor hem de vrijheid, niemand die aan zijn kop zeurt. Michael mag weleens mee. “Met z’n tweeën op de boot werd altijd bonje. Mijn vader was ongeduldig, maar ook een perfectionist. Het was nooit goed wat ik deed. Maar ik heb net zo’n stuurse kop als hij en ik ging er tegenin.” De zoon kan zijn vaders bloed soms wel drinken. Michael: “Hij was streng en hard. Ik was geen makkelijk ventje en als ik rottigheid had uitgehaald, kreeg ik ervan langs. Ik heb serieuze knallen van hem gehad. Mijn vader was ongelooflijk rechtlijnig. Hij was open, maar heel snel teleurgesteld in mensen. Als het even niet ging zoals hij wilde, als iemand even anders reageerde dan hij verwachtte, was het mis en had hij het met zo iemand meteen gehad. Dat gold ook voor goede vrienden, voor familie zelfs.” En dan is er steeds maar weer die dwang om te winnen, een ander te verslaan. Michael: “Alles was een wedstrijd en er moest altijd gewonnen worden. Als ik met schaken voordeel kreeg, vloog het bord door de kamer. Hij paste ook de regels aan. Als we gingen hardlopen, deden we in Edam de vestingloop, 5 kilometer lang. Toen ik ouder en sneller werd, bepaalde hij dat ik bij hem moest blijven tot de laatste 500 meter, dan mocht ik voluit gaan. Maar hij was enorm explosief, dus legde ik het af in de sprint. En dan was het: ‘Heb ik toch mooi weer van je gewonnen’. Die obsessieve drive heeft hem bij het judo natuurlijk enorm geholpen, maar het had toch ook iets zieligs, zeker op het laatst.” In 2001 overlijdt Michaels moeder Joke. Wim is dan allang met een andere vrouw, Liza, het barmeisje van Club 26, een goktent, nachtclub en sportschool in één, eigendom van Zwarte Joop, een kopstuk in de onderwereld. Wanneer Wim invalide raakt en in een verzorgingstehuis terecht komt, zoekt Michael hem elke dag op. De zoon verzoent zich met zijn vader. “Ja, ik ben van hem gaan houden, maar anders dan van mijn vrouw en kinderen. Ik ben vooral heel trots op hem.” Op 14 februari 2015 overlijdt Ruska in Hoorn, op 74-jarige leeftijd. De gouden medailles blijven achter bij Liza, die ze uiteindelijk te gelde zal maken. Tot afgrijzen van Michael: “Ze heeft ze verpatst via een veilinghuis, voor een schijntje, tienduizend euro per stuk. Een schande.” Het enige tastbare dat voor Michael rest, is een bronzen beeldje, een Hercules. “Mijn vader was gek op beeldjes van Griekse mythologische figuren. Die gebeeldhouwde lijven vond hij het summum. Zelf had hij ook zo’n lijf. Prikte je daar met je vinger in, dan stuitte je op graniet, zelfs nog na tien jaar in een rolstoel. Mijn vader wás van graniet, hij was een Griekse god, ondanks al die nukken van ’m. Die Hercules, dat beeldje, staat bij ons thuis naast de tv. Zo zie ik mijn vader elke dag.”||https://www.parool.nl/amsterdam/judoka-wim-ruska-won-dubbel-goud-op-de-spelen-in-1972-maar-niemand-juichte~b523aa4d/
2022-09-09||In voorstelling Kraai proberen dansers contact te maken, met hiphop als startpunt||De jonge regisseur Joris Buizer kreeg met de voorstelling Kraai een plekje in het Amsterdam Fringe Festival, dat de schijnwerpers richt op de rafelranden van het theater. Op dertig plaatsen in de stad krijgen aanstormende talenten de ruimte om niet braaf te zijn. Dat is met Kraai zeker gelukt, alleen zal het verhaal van Kraai zich waarschijnlijk duidelijker in het hoofd van Buizer hebben genesteld dan in dat van het publiek, dat toch vooral geraakt wordt door de bak met energie van de drie dansers en muziekman. De inhoudelijke vraagtekens hebben grotendeels te maken met hiphop, een belangrijke pijler onder Kraai. Zoals wel vaker het geval met live-hiphop, werd ook in Kraai een goed deel van de teksten vermorzeld onder de pittige, opzwepende beats. Het publiek werd verzocht dicht op de dansers in een halve cirkel te staan. Dat werd een bezoeker op de broeierige zomeravond iets te veel, maar na een medische time-out pakten de mannen de draad vlekkeloos weer op. Kraai toont drie mannen die met intrigerend houterige én supersoepele bewegingen op de kleine vierkante dansruimte proberen contact te maken. In wezen zijn het onzekere jongens die elkaar ook niet helemaal vertrouwen: ‘Damn, die fucking lach staat veel te goed op je smoel, broer.’ Heel opmerkelijk, op z’n zachtst gezegd, was het slotgedicht dat op een EO-Jongerendag niet zou misstaan. Aanvankelijk staat de muziekman gevangen in een glazen huis, dat later om de drie dansers wordt gebouwd. Een ietwat geforceerde metafoor voor de beperkte bewegingsruimte in het contact zoeken, waardoor ook letterlijk helaas het contact met het publiek wordt verbroken. Dat contact wordt pas in de toegift hersteld als de glazen cel wordt verlaten, want de hiphopbeats zijn wel lekker dansbaar.||https://www.parool.nl/kunst-media/in-voorstelling-kraai-proberen-dansers-contact-te-maken-met-hiphop-als-startpunt~b3e665f2/
2022-09-09||Courgetti met kipgehaktballetjes of naanbrood met gegrilde groenten: vijf fijne gerechten||Naanbrood gevuld met BBQ-groenten en frisse yoghurtdip 1. Verhit de barbecue tot een temperatuur van ongeveer 220 ⁰C, gebruik hiervoor de ingebouwde thermometer van de barbecue of een losse oventhermometer. 2. Snijd ondertussen de groenten. Snijd de courgette in plakken van 1 cm dik en snijd de champignons in kwarten. Snijd de paprika in kwarten en verwijder de zaadlijsten. 3. Pel de knoflook en pluk de blaadjes van de takjes oregano en hak beide grof. Meng de courgette, paprika en champignons met de olijfolie, gehakte knoflook en oregano. 4. Vet het barbecuerooster goed in, zodat de groenten niet plakken tijdens het grillen. Gril de courgette en paprika 4-6 min. aan beide kanten. Gril de champignons in ongeveer 10 min. rondom gaar. 5. Maak ondertussen de yoghurtdip. Pers hiervoor de halve limoen uit en meng het met de Griekse yoghurt en knoflookpoeder en breng op smaak met peper en zout. 6. Hak de gegrilde groenten grof, meng door elkaar en breng op smaak met peper en zout. 7. Gril het naanbrood op de barbecue, ongeveer 30 sec. per kant. Neem het naanbrood in de hand als een taco en schep er de gegrilde groenten in. Maak af met een flinke schep yoghurtdip. Mosselen van de barbecue met stokbrood en kruidenboter 1. Verhit de barbecue tot een temperatuur van 180-200 ⁰C, gebruik hiervoor de ingebouwde thermometer van de barbecue of een losse oventhermometer. Spoel de mosselen en laat goed uitlekken. Verwijder gebroken en openstaande mosselen. Hak de peterselie grof. 2. Neem 2 diepe kommen per persoon en leg hier een dubbele laag aluminiumfolie in. Verdeel de mosselen, groenten en peterselie over deze kommen. Voeg bij elke kom een scheutje witte wijn en een flinke klont kruidenboter toe. Breng op smaak met peper en zout. Vouw de pakketjes losjes dicht. 3. Leg de pakketjes met de dichtgevouwen kant naar boven ongeveer 10-15 min. op de barbecue en plaats de deksel over de barbecue. Bak ondertussen het stokbrood volgens de aanwijzingen op de verpakking. Snijd de citroen in parten. 4. Controleer of de mosselen gaar zijn (de schelpen staan open) en serveer met een partje citroen, stokbrood en overige kruidenboter. Geen fan van witte wijn? Neem een lekker zoet biertje als alternatief! Sticky varkenshaas met rijst en paksoi 1. Schil de gember en rasp deze fijn. Meng met de sojasaus met bruine suiker, rijstwijnazijn en water. Snijd de varkenshaas in dunne plakken en leg in de marinade voor 30 min. 2. Bereid de ondertussen de rijst volgens aanwijzingen op de verpakking. 3. Snijd het onderste deel van de paksoi. Was met koud water. Snijd het witte gedeelte van de paksoi in dunne reepjes. Snijd het groene deel grof. 4. Verwarm een wok of pan met dikke bodem met de helft van de olie. Roerbak het witte gedeelte van de paksoi op middelhoog vuur 5 min. tot deze glazig begint te worden. Voeg het groene deel toe en bak kort mee. 5. Verhit een koekenpan met de resterende olie. Schroei het vlees op middelhoog vuur. Verdeel de varkenshaas plakken over de pan, zonder dat ze elkaar raken. Braad het vlees aan beiden kanten. Voeg vervolgens de achtergebleven marinade toe. Laat het mengsel inkoken tot er een stroperig laagje ontstaat gedurende 15-20 min. Roer regelmatig. Meng tot slot de sesamzaadjes erdoorheen. 6. Serveer de varkenshaas met de rijst en paksoi. Courgetti met kipgehaktballetjes 1. Rasp de Parmezaanse kaas. Meng dit in een kom met het kipgehakt, het paprikapoeder en het ei. Breng op smaak met peper en zout. Draai met vochtige handen balletjes ter grootte van een golfballetje. 2. Verhit de olie in een koekenpan. Bak de balletjes in 5-8 min. rondom goudbruin. Zet het vuur lager. Voeg de passata toe en laat zachtjes pruttelen gedurende 5 min. 3. Breng ondertussen een pan met ruim water aan de kook. Blancheer de courgetti kort in het water en spoel in een vergiet af onder koud water. 4. Pluk de blaadjes van de takjes basilicum. Verdeel de courgetti over de borden. Schep de saus met de balletjes erbij. Garneer met vers geraspte Parmezaanse kaas, peper en blaadjes basilicum. Noedels, bloemkool en paksoi in rode curry 1. Verwijder de onderkant van de paksoi en snijd de paksoi en shiitake in stukken van 1 cm dik, snijd de bloemkool in roosjes. Verwijder de zaadlijsten van de rode peper en snijd deze fijn. Hak de koriander fijn en zet apart. 2. Verwarm de olie in een pan en bak kort de rode peper met de bloemkool, voeg de shiitake en paksoi toe en bak deze 3 min. op middelhoog vuur mee. Roer de rode curry door de groente wanneer de bloemkool begint te kleuren. 3. Blus de groente na 2 min. bakken af met de kokosmelk en voeg de noedels toe. Laat dit zachtjes koken totdat de noedels gaar zijn. Mocht het vocht te ver inkoken, voeg dan wat water toe aan de curry. 4. Roer als laatste de koriander en de taugé door het gerecht en serveer in een diep bord. Liever een minder pittige curry? Laat de rode peper dan weg. Ga naar www.eatertainment.nl voor nog meer recepten en inspiratie.||https://www.parool.nl/ps/courgetti-met-kipgehaktballetjes-of-naanbrood-met-gegrilde-groenten-vijf-fijne-gerechten~b3e6a05d9/
2022-09-09||High five, kwal, sambaballen, ezeltje en nog 27 andere nieuwe emoji’s komen eraan||Binnenkort kun je in WhatsApp een ezeltje of een kwal versturen. De icoontjes staan op de voorlopige lijst van 31 nieuwe emoji’s. Er komt ook een schuddend gezichtje aan om een geschokte reactie uit te drukken. Op de lijst staan verder een hand die naar rechts drukt en een hand die naar links drukt – samen maken ze een high five. Wie bepaalt dat eigenlijk? Dat is het Unicode Consortium, gevestigd in Silicon Valley, het centrum van de techindustrie in het Amerikaanse Californië. Unicode is een overlegorgaan voor de grote techbedrijven. Zij maken daarin afspraken over het weergeven van tekens, symbolen en letters, zodat apparaten van verschillende merken feilloos met elkaar kunnen communiceren. Een speciale emojicommissie bepaalt ook welke emoji’s wereldwijd worden toegevoegd aan toetsenborden. Deze week moet een nieuwe lichting worden goedgekeurd. Unicode is ‘een soort Conventie van Genève’ voor bedrijven die elkaar normaal gesproken fel beconcurreren, zegt taalkundige Thomas Milo, de enige Nederlander die mag meevergaderen in het consortium. Iedereen kan lid worden tegen betaling van omgerekend 75 euro en meepraten over digitale tekst, maar stemmen mogen alleen bedrijven die 50.000 dollar inleggen. Dat zijn bijvoorbeeld Apple, Google, Amazon en Meta, het moederbedrijf van Facebook. Een enkele overheid vaardigt iemand af om mee te praten en te stemmen (met een halve stem): behalve Bangladesh en de Indiase deelstaat Tamil Nadu, ook het ministerie van Religieuze Zaken van Oman. Milo kent het Arabisch en de digitale weergaven daarvan zo goed, dat de golfstaat hem vroeg Oman te vertegenwoordigen in het consortium. Milo vindt dat het standaardiseren van digitale tekst en emoji’s veel democratischer moet. Nu bepalen Amerikaanse bedrijven wat onze computerschermen kunnen weergeven. In het Engels werkt alles prima, maar veel minder gebruikte talen zijn nooit goed gedigitaliseerd. De koran, bijvoorbeeld, is geschreven in klassiek Arabisch dat op een computer versimpeld moet worden omdat het nooit in zijn geheel is opgenomen in de codestandaard van Unicode. Het geldt ook voor onze -ij, in het Nederlands één letter, maar digitaal alleen weer te geven in een combinatie twee losse tekens, een i en een j. Het leidt tot vertaalproblemen en verschraling van cultuur, ziet taalkundige Milo. Ook worden emoji’s gemaakt met een Amerikaanse blik, ziet hij. De vertegenwoordigers van Amerikaanse techbedrijven die er uiteindelijk over stemmen hebben vooral oog voor Amerikaanse ideeën en concepten. Milo noemt de toevoeging van een reeks huidskleuren voor menselijke emoji’s, om ‘inclusiever’ te zijn. “Wat pas écht inclusief zou zijn: het Arabisch goed weergeven voor die 1,8 miljard mensen in de wereld die het dagelijks gebruiken.” Een cannabisemoji is meermaals afgewezen, net als een een menstruatie-emoji van een onderbroek met een bloeddruppel. Te specifiek, vond de commissie – een losse bloeddruppel was beter, omdat die van toepassing is in meer situaties. Milo vindt het bovenal betutteling door ‘puriteinse’ Amerikanen die liever niet openlijk over bepaalde lichaamsfuncties spreken. Er is langzaam meer aandacht voor begrippen van buiten Amerika en de Westerse wereld – zo wordt nu hoogstwaarschijnlijk een symbool voor het sikhgeloof toegevoegd. “Maar het emojitoetsenbord zal altijd beperkt zijn, het kan nooit de hele menselijke ervaring omvatten,” zegt Keith Broni, hoofdredacteur van Emojipedia, een online platform dat ook meepraat in Unicode. “De commissieleden worden vaak onterecht neergezet als schimmige emojiopperheren, maar de richtlijnen zijn openbaar voor iedereen, en iedereen kan een voorstel indienen.” De voorzitter van de emojicommissie is Jennifer Daniel, in het dagelijks leven designer bij Google. Ze werd bekend door haar pogingen emoji’s diverser te maken, met bijvoorbeeld meer poppetjes zonder duidelijke mannelijke of vrouwelijke kenmerken. Maar het emojitoetsenbord kent inmiddels meer dan 3600 symbooltjes om uit te kiezen – een ‘rommella’, noemde Daniel het. Sommigen worden zelden gebruikt. De vlaggen van verschillende landen bijvoorbeeld, vormen de minst gebruikte categorie. Een oog in een tekstballon? Het is de minst gebruikte emotie-emoji. En de stoel – of die nodig is, is ook nogal bedenkelijk, vindt Keith Broni. “In welke situatie zou je een stoel naar iemand willen sturen?” Juist daarom, zegt Broni, ligt elk nieuw voorstel nu ‘meer dan ooit’ onder een vergrootglas. Daniel pleit voor minder zeer specifieke objecten op het toetsenbord. “De meest gebruikte emoji’s vertegenwoordigen meerdere concepten, zodat ze in een grotere verscheidenheid aan situaties worden gebruikt,” analyseerde de voorzitter in een publicatie van Unicode. De raket staat bijvoorbeeld niet alleen voor ruimtereizen, maar beeldt ook vooruitgang en grote veranderingen uit. De minst gebruikte emoji’s dan maar gewoon verwijderen uit het Unicoderepertoire? Dat is nog nooit gebeurd – als een stukje code eenmaal staat voor een bepaald teken, blijft dat zo. Techbedrijven zouden in de toekomst overigens wel kunnen besluiten niet langer alle emoji’s op de lijst van Unicode te laten zien op hun toetsenborden. Dat gebeurt nu al om politieke redenen: Apple censureert in China bijvoorbeeld de Taiwanese vlag. De commissie keurt inmiddels elk jaar minder emoji’s goed. Pim Rietbroek, die als redacteur van de Leidse wetenschappelijke uitgeverij Brill veel met verschillende talen en schriften werkt en daarom lid is van Unicode, hoopt dat de commissie terughoudend blijft om het toetsenbord werkbaar te houden. Bovendien vraagt hij zich af: Hoe zinvol is het om voorwerpen te blijven toevoegen om alle mogelijke begrippen weer te geven? “Hadden we daarvoor niet al iets? Geschreven taal?” Maar voorlopig blijft de populariteit van emoji’s in digitale communicatie toenemen. Elk jaar worden ze meer gebruikt door meer mensen. Op Twitter, bijvoorbeeld, staat in ongeveer een op de vijf berichten een emoji, meer dan ooit. “Het klinkt bombastisch misschien,” zegt Broni, “maar emoji’s horen bij de meest herkenbare symbolen in de geschiedenis van de mensheid.”||https://www.parool.nl/kunst-media/high-five-kwal-sambaballen-ezeltje-en-nog-27-andere-nieuwe-emoji-s-komen-eraan~b9964276/
2022-09-09||‘Ik kom je wel uit het ijs hakken als de Russen op hun beurt aan het lijden zijn’||‘Hee beroepszorgenmaker!” klonk het in onvervalst Amsterdams. Dat hoor je niet meer zo vaak. Ik draaide me om en zag een man van een jaar of vijftig met zo’n fijne ironische stand van de wenkbrauwen en een verneukeratieve glimlach. “Het is een mooi beroep,” antwoordde ik. “Zal best. Maar hoe ga jij straks alles betalen? Ik ga naar mijn moedertje want die had ik huilend aan de telefoon. Ze moet meer aan gas en licht betalen dan ze AOW krijgt.” “Dat is vreselijk.” “Ach, het valt mee, want ik ben een goede zoon en ik betaal haar zorgen weg. Maar ik dacht: welke debiel heeft besloten dat we geen gas meer uit Rusland moeten nemen? Zij worden nu rijk en wij arm. Die sancties hebben totaal geen zin.” “Die sancties zijn er voor de lange termijn. Eerst moeten wij even lijden, dan zij.” “O… Ik zal het m’n moeder zeggen: Ma, ik kom je wel uit het ijs hakken als de Russen op hun beurt aan het lijden zijn!” “Het is een relatief klein offer dat wij…” Ik kon m’n zin niet afmaken. “Ik zal het opnemen in m’n begrafenistoespraak voor haar… Moeder, je hebt een moedig offer gebracht voor de wereldvrede. Dat hoorde ik van mijnheer Holman.” Het gezicht van de man kreeg een ernstig grimas. “Ja, ze is ook ziek hè. Maar daar zal ik u niet mee belasten. Ze is steeds meer de weg kwijt en heeft last van haar hart. Ik zei: ‘Moeder, heeft u uw pillen ingenomen?’ Zegt ze: ‘Welke pillen?’ Ik: ‘Die voor je hart?’ Zegt ze: ‘Geef ze maar allemaal.’” “Dat is niet leuk.” “Nee, maar het is toch humor. Waar of niet? Ik ging vorige week naar haar toe. Is ze niet thuis. Komt ze na een kwartier. ‘Waar was je, moeder?’ ‘Boodschappen doen,’ zegt ze. ‘Waar zijn je boodschappen?’ Zegt ze: ‘Te duur.’ Ik: ‘Maar je moet toch boodschappen doen?’ Zij: ‘Waarvan?’ Een soort tussengebied, daar zit ze in. Is ze nu de boodschappen vergeten, kan ze ze echt niet betalen, ik weet het niet.” “Vervelend voor u.” “Ja, en nee, mijnheer Holman. Mijn vrouw heeft toen boodschappen gedaan voor haar. Maar ze vindt de supermarkt leuk. Dat zei ze. Kun je je voorstellen? Ze wandelt daar tussen de schappen. Soms wel een half uur. Dus we geven haar nu geld. Maar gisteren deed ze boodschappen voor de buren. Dat is ook niet de bedoeling.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-kom-je-wel-uit-het-ijs-hakken-als-de-russen-op-hun-beurt-aan-het-lijden-zijn~be67ef10/
2022-09-09||Opinie: ‘Moet er 2 jaar in de kou worden gewoond voordat huurprijzen worden bevroren?’||De UvA mag van het kabinet geen buitenlandse studenten weren. Het kabinet sluit hiermee de oren voor de noodkreet van de universiteit dat de kwaliteit van hun onderwijs hierdoor buigt en barst. Maar ook huisvesting is een probleem. Duizenden studenten – vaak met een dubieus huurcontract – betalen nu bizar veel geld voor een kamer waarin een cavia zich nog ongemakkelijk voelt. Vooral buitenlandse studenten zijn een makkelijke prooi voor deze oplichtingspraktijken. Vastgoed wint van onderwijs? De wet die regulering van instroom mogelijk maakt blokkeerde minister Dijkgraaf omdat hij er eerst een ‘heldere visie’ over wil. Dat is politieks voor: ik heb hier dus geen zin in. Het laat zien dat intelligentie niet betekent dat je aan de goede kant van de streep staat en Dijkgraaf een modelleerling van Rutte is. Model slapjanus. Problemen niet oplossen maar voor je uitschuiven.Hans Bakker, Amsterdam Het paradepaardje van de Hogeschool van Amsterdam, het Jakoba Mulderhuis, ziet er inderdaad prachtig uit. Maar architecten houden blijkbaar nooit rekening met de vele gebruikers die hoogtevrees hebben. Zo’n angstopwekkend atrium heeft ook Hogeschool Inholland in Rotterdam, en vergeet het Haagse stadhuis niet! Maar nu het er toch staat, maak in ieder geval de balustrades twee keer zo hoog. Dat zal helpen.Jan Kok, Amsterdam Het zogeheten Amsterdamse ‘Knowledge Mile’ klinkt niet alleen kinderachtig en nogal belachelijk, het is ook kletskoek. Wij hebben geen mijlen. ‘Kenniskilometer’ of een variant hierop is voor Jan en alleman duidelijk. Het is mooier van taal (namelijk, die van ons): poëtisch, ritmisch en het dekt de inhoud volledig.Anna Brouwer, Amsterdam Twee jaar geleden kon er snel worden geregeld dat de huurverhoging niet zou plaatsvinden. Nu zijn er adviezen van een energiecoach, een isolatieoffensief en zelf uit te voeren acties om de vrieskou enigszins buiten de deur te houden. Maatregelen die nodig zijn om de exploderende energieprijzen iets te dempen. In dit rijtje had ik graag iets gelezen over de mogelijkheid van huurverlaging (voor slecht geïsoleerde huizen, of voor minima). Of moet er twee jaar in de kou worden gewoond voordat de huurprijzen worden bevroren?Erik van Kempen, Amsterdam Bij het vernemen van het bericht dat er een cruiseschip in het Westelijke Havengebied komt voor het opvangen van asielzoekers en statushouders, kwam bij mij de herinnering op uit de jaren 70. Er werd toen aan de Hornweg een schip afgemeerd waarin studenten gehuisvest werden. Kortom: de geschiedenis herhaalt zich.Peter Wilson, Purmerend||https://www.parool.nl/columns-opinie/opinie-moet-er-2-jaar-in-de-kou-worden-gewoond-voordat-huurprijzen-worden-bevroren~b2c957b4/
2022-09-09||Opinie: ‘Inflatie is juist hét argument om de verkeersboetes niet te verhogen.’||Minister Yesilgöz (Justitie) wil de boetes voor veelvoorkomende verkeersovertredingen volgend jaar met ongeveer 8,6 procent verhogen. Volgens de minister is het gebruikelijk dat bekeuringen meestijgen met de inflatie. Dat is een waardeloos argument. Door de inflatie voelen verkeersovertreders het al in het bijzonder als ze een verkeersboete moeten betalen. Door een verhoging van de verkeersboetes worden zij extra gestraft. Inflatie is juist hét argument om de verkeersboetes niet te verhogen. Het is krankzinnig dat de overheid in tijden van oplopende prijzen, in plaats van burgers een helpende hand te bieden, hen nog verder de financiële afgrond induwt. Het zou haar sieren als zij de inflatie door oplopende energieprijzen eens te lijf zou gaan in plaats van het te zoeken in extra leedtoevoeging. Het is niet verwonderlijk dat de reactie van de voorzitter van de politievakbond ANPV luidt dat dienders bij een verdere verhoging van de verkeersboetes wel drie keer zullen nadenken voordat zij een bon uitschrijven. Die reactie is hoopvol. Natuurlijk heeft de politie een eigen verantwoordelijkheid en bevoegdheid om af te wegen of de verkeersovertreding wel met een bon moet worden bestraft. Als de overheid de gevolgen van extra hoge verkeersboetes niet onder ogen durft te zien, is het toe te juichen dat de politie daar wel oog voor heeft. Een verhoogde verkeersboete kan voor bestuurders disproportionele gevolgen hebben. Die kan zomaar eenderde van het maandelijks inkomen bedragen. Als die niet tijdig wordt betaald, zal het Centraal Justitieel Incassobureau (CJIB) bovendien een aanmaning sturen en de boete nog verder verhogen. Na een aantal aanmaningen kan het CJIB zelfs het rijbewijs van de bestuurder innemen. Dat kan betekenen dat dat de bestuurder, als die bijvoorbeeld nachtdiensten moet doen, zijn baan kwijtraakt, de bestuurder met een spoeddienst niet meer op tijd kan komen of de bestuurder met een eigen bedrijf klanten naar de concurrent ziet vertrekken, met alle gevolgen van dien. De minister schrijft ook dat een aantal boetes dat nu al hoog is, niet verder zal worden verhoogd. Dat klinkt sympathiek, maar is niet meer dan een rookgordijn. Het afzien van verhoging van die boetes hangt namelijk samen met het feit dat boetes hoger dan 450 euro onder het strafrecht vallen en niet administratief worden afgedaan. Ik ken genoeg strafrechters die korte metten zouden maken met het inflatieargument van de minister en ik kan mij voorstellen dat de minister haar handen daar niet aan wil branden. De ogen zijn nu gericht op de Raad van State en de Tweede Kamer die zich nog over het voorstel van de minister moeten buigen. Hopelijk hebben zij een minder beperkte blik op de werkelijkheid dan de minister. Rick van Leusden (advocaat verkeersstrafrecht), Amsterdam||https://www.parool.nl/columns-opinie/opinie-inflatie-is-juist-het-argument-om-de-verkeersboetes-niet-te-verhogen~b589aeb4/
2022-09-09||Ik heb mijn moeder in ieder geval één keer gelukkig gemaakt||Ach ja, de Bijenkorf, waar Gerard Reve 70 jaar geleden Frits van Egters, de held uit zijn boek De Avonden, doorheen liet lopen. Toen al stond de winkel voor lachwekkende en toch aantrekkelijke ijdeltuiterij. Op kosten van de werknemers. De Bijenkorf verkoopt broeken waarmee je een kwart van je studieschuld kunt aflossen en betaalt zijn werknemers minder dan 14 euro per uur. Ik vermoedde al zoiets. Zo lang ik in De Bijenkorf kom, vergaap ik mij aan de dodevrouwengezichten op de benedenverdieping. Die glanzende, vuurrode monden, het bruine poeder tot in de nek en de geur van onbetaalbare parfums, met namen die altijd lijken op een nieuwe ingewikkelde Franse film. Ik heb jarenlang gedacht dat La vache qui rit een aftershave was, tot ik de verpakte blokjes kaas in een supermarkt zag liggen. Dat loon moet natuurlijk omhoog, maar De Bijenkorf en alle andere winkels die het lompenproletariaat kwijlend langs de schappen laten trekken moeten blijven. Al is het alleen al voor mijn dode moeder. Niemand vergaapte zich mooier aan onbereikbaar geluk. Ik herinner me een bezoek aan De Bijenkorf in Amsterdam toen er nog Zwarte Pieten van 5 meter hoog langzaam, met behulp van een touw, naar de nok van het gebouw klommen. Onvergetelijk. Mijn moeder nam het er intussen van. Ik zag haar voorzichtig voelen aan allemaal voorwerpen die ze nooit zou bezitten. Zelf naaister en mijn vader automonteur. Ik voelde daar voor het eerst de kracht van de onrealistische begeerte. Mijn moeder legde zich niet zomaar neer bij een levenslang verblijf in de marge. Ze richtte haar pijlen op een andere winkel in Amsterdam, waar volgens haar De Rijke Mensen kwamen. Op een zaterdagochtend nam ze mij mee naar The Society Shop, die volgens mij toen een grote winkel had in de Van Baerlestraat. Mijn herinneringen zijn heel gedetailleerd, maar waarschijnlijk ook zeer onbetrouwbaar. Mijn moeder, die haar leukste jurkje had aangetrokken. Ze wees naar mij. Een broek en een mooi jasje graag. Daarna volgde eindeloos passen, het bekende meten aan de binnenkant van het been en daarna doodongelukkig het pashok uitlopen. Mijn moeder, ze deed het voor mij maar toch vooral ook voor haarzelf. Ze was, voor zolang het duurde, even net zo een vrouw als alle andere vrouwen om haar heen. Iemand die zich blijkbaar iets kon veroorloven. Ik ben daarna op school bijna een halfjaar lang getreiterd door jongens in normale broeken, maar achteraf is het het allemaal waard geweest. Ik heb mijn moeder in ieder geval één keer gelukkig gemaakt. Nico Dijkshoorn schrijft wekelijks een column voor Het Parool en spreekt zijn bijdragen ook geregeld in. Reageren? n.dijkshoorn@parool.nl.||https://www.parool.nl/columns-opinie/ik-heb-mijn-moeder-in-ieder-geval-een-keer-gelukkig-gemaakt~b97e78b6/
2022-09-09||‘Baken van rust en stabiliteit’: sterren, staatshoofden en politici reageren op dood koningin Elizabeth||De familie van koningin Elizabeth rouwt om een ‘gekoesterde vorst en een geliefde moeder’. In een verklaring laat de nieuwe koning Charles weten dat het overlijden van zijn moeder ‘een moment van het grootste verdriet’ is. ‘We rouwen diep om het overlijden van een geliefde vorst en een zeer geliefde moeder. Ik weet dat haar verlies diep gevoeld zal worden in het hele land, het rijk en de Gemenebest, en door talloze mensen over de hele wereld,’ schrijft de koning. ‘Tijdens deze periode van rouw en verandering worden mijn familie en ik gesteund en getroost door het respect en de genegenheid waarmee de koningin zo werd geliefd.’ Koning Willem-Alexander en koningin Máxima zijn koningin Elizabeth ‘intens dankbaar voor de hechte vriendschap waaraan koningin Elizabeth zo’n onvergetelijke bijdrage heeft geleverd’. Dat laten het koningspaar en prinses Beatrix weten in een verklaring. ‘Met diep respect en grote affectie gedenken wij Koningin Elizabeth II. Standvastig en wijs stelde zij haar lange leven in dienst van het Britse volk. Wij voelen ons sterk verbonden met het Verenigd Koninkrijk en met de Koninklijke Familie en delen in hun verdriet,’ luidt het statement van de Nederlandse koninklijke familie. Premier Mark Rutte roemt de overleden Britse koningin Elizabeth om haar ‘baken van rust en stabiliteit’ voor haar land en de wereld. Namens het kabinet heeft Rutte ‘diepe gevoelens van medeleven’ overgebracht aan de nieuwe premier Liz Truss. Met het ‘diepste respect’ herdenkt Nederland de Britse koningin, schrijft de premier. Koningin Elizabeth combineerde volgens Rutte ‘plichtsgevoel en standvastigheid met lichtheid en humor’. ‘Met de karaktervolle invulling van haar zware taak, maakte zij indruk op iedereen die haar ontmoette.’ Ook andere Nederlandse politici Minister betuigen hun deelneming. Minister Wopke Hoekstra (Buitenlandse Zaken) schrijft diep bedroefd te zijn over het overlijden van de Britse vorstin. Net als Rutte noemt hij de koningin een baken was van stabiliteit. ‘Ze zal worden gemist.’ Volgens minister Liesje Schreinemacher (Buitenlandse Handel) heeft koningin Elizabeth met haar lange koningschap, leiderschap en toewijding een stempel op de geschiedenis gedrukt. ‘Ik herinner me haar als een vriendin van Frankrijk, een aardige koningin die een blijvende indruk heeft achtergelaten op haar land en haar eeuw,’ schrijft Macron de Franse president Emmanuel Macron in reactie op het overlijden van de Britse vorstin. De Oekraïense president Volodimir Zelenski zegt dat hij ‘met diep verdriet’ heeft gehoord dat de Britse koningin Elizabeth is overleden. ‘Namens het Oekraïense volk brengen wij ons oprechte medeleven over aan de Britse koninklijke familie, het Verenigd Koninkrijk en het Gemenebest om dit onherstelbare verlies. Onze gedachten en gebeden zijn bij jullie,’ meldt de president op Twitter. ‘Ze was een inspirerend persoon om bij aanwezig te zijn en leidde het land door sommige van de beste en donkerste momenten met elegantie, gevoeligheid en oprechte warmte,’ schrijft Elton John op sociale media. ‘Koningin Elizabeth is een enorm onderdeel geweest vanaf mijn kindertijd tot deze dag en ik zal haar enorm missen.’ De Britse zanger Paul McCartney schreef na het overlijden van de vorstin ‘God zegene de koningin en lang leve de koning’ op Twitter. Hij werd in 1997 geridderd door koningin Elizabeth en trad in 2012 op bij haar diamanten jubileum. Ook Victoria Beckham staat stil bij de dood van de Britse koningin. ‘Vandaag is niet alleen een verdrietige dag voor ons land, maar voor de hele wereld’, schrijft de Spice Girl en ontwerpster op sociale media bij een foto van Elizabeth. ‘Ik ben enorm verdrietig door het overlijden van onze geliefde monarch, hare majesteit de koningin.’ We zullen haar ‘loyaliteit en verdiensten’ niet vergeten, vervolgt ze. Beckham stelt dat ze met haar gedachten bij de Britse koninklijke familie is ‘in deze vreselijk verdrietige periode’. De Britse band The Rolling Stones deelt via Twitter zijn ‘diepste deelneming’ richting de koninklijke familie. De koningin was ‘een constante aanwezigheid in hun leven en dat van talloze anderen’, schrijft de band. Dat beaamt de Britse schrijfster Joanne Rowling, die stelt dat de koningin veel betekende voor vele Britten. De Harry Potter-schrijfster, veelal bekend als J.K. Rowling, stelt dat Elizabeth haar “plicht aan het land” tot aan haar dood heeft volbracht en een “voortdurend, positief symbool” is geworden van Groot-Brittannië. “Ze heeft haar rust verdiend.” De Nederlandse tak van de Church of England laat weten dat Koningin Elizabeth II ‘zeker erg zal worden gemist’, zegt dominee Ruan Crew, coördinator van de Church of England in Nederland. “Haar persoonlijke geloof is ook een inspiratie voor heel veel mensen geweest, met name met haar kersttoespraken. In latere jaren heeft ze meer vrijheid genomen om deze persoonlijker te brengen. Het was bijzonder inspirerend voor christenen in onze kerk om dit te horen en te zien,” aldus Crew.||https://www.parool.nl/nieuws/baken-van-rust-en-stabiliteit-sterren-staatshoofden-en-politici-reageren-op-dood-koningin-elizabeth~b3e66477/
