2022-09-04||Ritwinnaar Arensman kan succes in Vuelta amper geloven||Arensman was mee in een vroege ontsnapping met aanvankelijk zo’n dertig renners. “Ik voelde me niet eens supergoed, maar blijkbaar hadden de anderen het nog zwaarder”, vertelde hij na zijn winst in skioord Sierra Nevada, op een hoogte van ruim 2500 meter. Arensman achterhaalde 7 kilometer onder de top de koploper Marc Soler, de Spanjaard die al een ritzege op zak had. “Het leek of hij op me wachtte. Marc is zo’n goede renner en ik vroeg me af of ik hem aankon. Maar iedereen zat in die fase aan zijn limiet. Ik dacht: ik probeer het gewoon.” Het leverde Arensman zijn tweede profzege op, nadat hij eerder deze zomer al een tijdrit had gewonnen in de Ronde van Polen: “Iedereen had het over deze rit, ongelooflijk dat ik hier kan winnen.” Ploegleider Matt Winston roemde het optreden van de jonge renner, die bezig is aan zijn vierde grote ronde. In de Giro offerde Arensman zich nog volledig op voor kopman Romain Bardet met wie hij ook al een succesvolle Ronde van de Alpen, gewonnen door de Fransman, had gereden. Nadat Bardet de Giro wegens ziekte had verlaten, volgde daar al een bijna-ritzege in een zware bergrit voor de Nederlander. “Ik heb gezegd dat hij in de eerste plaats moet genieten van deze overwinning”, zei Winston bij Eurosport. “Het was in zo verre een plan dat we zouden kijken of de kopgroep qua samenstelling interessant genoeg was om mee te gaan. Dat bleek zo. Thymen doet ook goede zaken voor het klassement, we gaan zien hoe dat de komende week verder gaat.” Arensman verlaat DSM aan het einde van dit seizoen. Hij gaat rijden voor Ineos Grenadiers, al heeft de Britse ploeg zijn komst nog niet officieel bevestigd.||https://www.parool.nl/sport/ritwinnaar-arensman-kan-succes-in-vuelta-amper-geloven~bb08c843/
2022-09-04||In de wereld van Max Verstappen lijken foutjes en onzekerheden uitgestorven: ‘En hij is nog geen 25’||Vanaf de rand van de tribunes langs het laatste rechte stuk naar de finish knalde het vuurwerk sierlijk omhoog. Zodra Max Verstappen de Arie Luyendykbocht uit raasde, werd hij begeleid door een sierlijke vonkenregen en een oorverdovend kabaal. De sfeeractie van de organisatie van de Dutch Grand Prix was symbolisch voor de situatie waarin de beste Formule 1-coureur van dit moment zich heel het weekend al in bevond. Als de leider in het wereldkampioenschap ergens verscheen, leek het alsof er een explosie plaatsvond. Overal waar Verstappen was, was er uitzinnige chaos. Gekte die bestond uit een mengelmoes van grenzeloze adoratie, torenhoge verwachtingen en pure blijdschap. En hijzelf moest te midden van al die emoties koelbloedig blijven. Elke vuurwerkbom die hij tegenkwam vakkundig ontmantelen, om ervoor te zorgen dat die niet te vroeg af zou gaan. Het feestje uitstellen tot het moment waarop hij het zelf ook daadwerkelijk verdiende. Als hij de vurige hoop van zo’n beetje heel de natie had beantwoord met weer een overwinning voor eigen publiek. Het was nogal een opdracht. Er rustte een druk op zijn schouders waar menig jongeman van 24 jaar oud zich totaal geen raad mee zou weten. Het was precies wat Helmut Marko benadrukte toen hij de zege van Verstappen probeerde te analyseren. “Het is ongelooflijk,” zei de 79-jarige adviseur van Red Bull. “Max is fantastisch. Hij kon de druk weer aan, was volledig gefocust op de race. Deze jongen is nog geen 25 jaar oud, maar als hij in de auto stapt, is hij volledig in zijn eigen wereld. Echt ongelooflijk.” En in die eigen wereld van Verstappen lijken foutjes en onzekerheden te zijn uitgestorven. Dat bewees in Zandvoort nog maar eens. Door op zaterdag poleposition te pakken in zijn laatste poging. Met een dag later een uitstekende start van de Grand Prix, waarna hij Charles Leclerc vakkundig kansloos liet. Door evenwichtig te overleggen met zijn team over de strategie en adequaat te handelen naar de omstandigheden. En toen de situatie er onverhoopt voor zorgde dat hij toch nog een inhaalactie nodig had om de Dutch Grand Prix te kunnen winnen, had hij zijn auto al naast die van Lewis Hamilton gezet toen de groene vlag nog amper had gewapperd. Daarmee verzorgde hij het mooiste siervuurwerk van het weekend hoogstpersoonlijk, tot grote vreugde van het uitzinnige Nederlandse publiek. Dat Verstappen daadwerkelijk in staat is om zich af te sluiten van de gekte op de tribunes liet hij even later blijken. Toen hem werd gevraagd hoeveel deze zege voor hem betekende, zei hij niets over emoties, maar begon hij droogjes over bandenkeuzes en strategie. “Deze overwinning voelt als een extra mooie beloning, omdat we onze strategie niet konden volhouden en het een moeilijke race was voor ons,” zo hield hij het technisch, in zijn hoofd nog steeds puur en alleen bezig met zijn prestatie in de auto. Even later ging hij toch nog in op zijn gemoedstoestand tijdens het knotsgekke weekend in zijn thuisland. “Op de grid denk je niet na over hoe speciaal alles is,” uitte hij zijn gevoelens. “Dan ben ik gefocust op wat ik in de auto moet doen. Maar natuurlijk is het leuk om het publiek te zien en de gekte op de tribunes te ervaren. Ik waardeer het allemaal heel erg. Maar als sportman ben je gefocust op je werk, dat is wat je tijdens de race doet. Na afloop neem je alles in je op en natuurlijk was dit een heel speciaal weekend voor mij. Het is geweldig om te zien dat al die fans zijn gekomen om me aan te moedigen.” Met 105.000 waren ze, die fans van hem. En Verstappen beloonde ze door ze te laten zien dat hij momenteel de beste Formule 1-coureur ter wereld is. “Maar dat is ook een teamprestatie,” gaf hij aan. “We zijn met heel het team ontzettend gemotiveerd. We willen altijd beter worden, zelfs nu we winnen. Want ook nu zijn er nog dingen die beter kunnen.” Hij benadrukte met die woorden nog maar eens zijn grenzeloze focus. En hij gaf er zijn supporters een vrijbrief mee om heel veel van hem te blijven verwachten en chaos te creëren als hij in de buurt is. Want als het aan Verstappen ligt, wordt er de komende jaren nog heel veel vuurwerk voor hem afgestoken.||https://www.parool.nl/sport/in-de-wereld-van-max-verstappen-lijken-foutjes-en-onzekerheden-uitgestorven-en-hij-is-nog-geen-25~be486bde/
2022-09-04||Antony laat in Manchester meteen zien wat hij waard is||Antony opende in de 36ste minuut op Old Trafford de score tegen de koploper van de Premier League. Er ging een fraaie aanval aan vooraf. Christian Eriksen zette met een splijtende pass Bruno Fernandes aan het werk. Via Jado Sancho en een steekballetje van Marcus Rashford kreeg Antony in he strafschopgebied de bal voor zijn linker. Hij schoot beheerst raak in de verre hoek. De man van 100 miljoen was uitzinnig van vreugde. Mooi was het onderonsje dat hij had na zijn treffer met Lisandro Martínez. De twee maakten deze zomer beiden de overstap van Ajax naar Manchester United. Martínez is in korte tijd uitgegroeid tot publiekslieveling op Old Trafford. Erik ten Hag kan voorlopig sowieso niet meer stuk met zijn aankopen: ook Eriksen en Tyrell Malacia hebben hun draai gevonden, hoewel die laatste zondag zijn handen vol had aan Bukayo Saka. Ten Hag hoefde niet lang na te denken of hij Antony dit weekeinde al zou opnemen in zijn basiselftal. “Hij weet hoe ik wil spelen, kent de stijl en weet wat er daarin van hem wordt verwacht. Hij kan een plaag zijn voor elke tegenstander. Met zijn snelheid en zijn dribbels.” Antony gaf in de achtste minuut zijn visitekaartje af met een slim hakballetje op Diogo Dalot. Diens voorzet werd door Eriksen bijna afgerond. United kende een sterke openingsfase, maar werd al snel achteruit gedrukt door Arsenal. De Spaanse manager van Arsenal, Mikel Arteta, is al drie jaar werkzaam in Londen en heeft een fijn elftal gesmeed. Arsenal won zijn eerste vijf duels van dit seizoen. Ten Hag is nog lang niet zo ver niet met zijn selectie. Manchester United krabbelt na een dramatisch begin van het seizoen langzaam op. De 2-1 zege op aartsrivaal Liverpool – twee weken geleden – heeft veel teweeggebracht. Van Southampton en Leicester City werd daarna gewonnen. Het voetbal is (nog) niet sprankelend, maar wel gepassioneerd en uiterst effectief. Ten Hag: “Als onze grondhouding goed is en we veel energie stoppen in een wedstrijd, zijn we moeilijk te verslaan.” De coach die Ajax drie keer kampioen maakte en naar de halve finales van de Champions League loodste, heeft in Manchester nog een hoop werk te doen. De manager mocht 240 miljoen euro uitgeven aan nieuwe spelers. Waar hij Antony meteen een basisplaats toebedeelde hield Ten Hag verdedigende middenvelder Casemiro (vijfvoudig Champions Leaguewinnaar met Real Madrid) op de bank. De Braziliaan viel een kwartier voor tijd in. United verdedigde op dat moment een 3-1 voorsprong. Na de verdiende gelijkmaker van Saka, kort na rust, sloeg United twee keer keihard toe in de tegenaanval. Fernandes was de regisseur van beide counters, Rashford de even sierlijke als koelbloedige afmaker. Arsenal was de bovenliggende partij, had de tweede helft bijna tachtig procent balbezit, maar zoals Ten Hag zei: United is met de juiste instelling moeilijk te verslaan, want er is voldoende snelheid en scorend vermogen in de ploeg. De komst van Antony heeft de mogelijkheden verder vergroot. En met vier overwinningen op rij groeit het vertrouwen bij Manchester United.||https://www.parool.nl/sport/antony-laat-in-manchester-meteen-zien-wat-hij-waard-is~b87a44d3/
2022-09-04||Hoe voorkom je dat meer jongeren worden afgeperst? Zuidoostbestuurder: ‘Durf te praten, durf hulp te halen’||Ze is juist stadsdeelvoorzitter van Amsterdam-Zuidoost geworden voor de kinderen, zegt Tanja Jadnanansing. Daarom beschouwt ook zij het als een dieptepunt dat er voor een gezin niets anders op zat dan naar een geheim adres buiten de stad te verhuizen omdat de zwakbegaafde puberzoon jarenlang werd afgeperst – zoals Het Parool zaterdag schreef. Erger nog: zulke afpersingen van jongeren door jongeren komen veel vaker voor, en waarschijnlijk ziet de overheid lang niet alles. “Weet je wat het is? Ik doe dit werk vooral ook omdat ik de kinderen van Zuidoost de mogelijkheden wil bieden veilig op te groeien,” zegt Jadnanansing. “Dit breekt mijn hart. Het is zo heftig. Die verschrikkelijke afpersingen kunnen jaren doorgaan doordat ze onbekend blijven. De slachtoffers vertellen niemand dat ze in de tang zitten, ook hun ouders niet. Het moet onze topprioriteit zijn die afpersingen uit de anonimiteit te halen.” “Dat is de grote vraag. Al twee jaar zijn we behoorlijk succesvol met onze zogeheten straataanpak waarin we daders, ouders en slachtoffers samenbrengen onder intensieve begeleiding van mensen die daar verstand van hebben. Het succes zit erin dat het probleem eerst aan het licht moet zijn gebracht. Alleen dan kunnen we het gesprek aangaan en oplossingen vinden. Het begint er dus mee dat zo’n jongen durft te zeggen wat hem overkomt.” “Dat is inderdaad het grote probleem. Die no-snitchcultuur is niet specifiek iets van Zuidoost, maar speelt in de hele stad en het hele land. Burgemeester Ahmed Marcouch zet in Arnhem de wijsheid van gemeenschappen in hele wijken in, juist om afpersers uit anonimiteit te halen. Als stadsdeelvoorzitter moet je ook niet denken dat je in je eentje veel verder komt. De dader, het slachtoffer, de moeders… We moeten iedereen samenbrengen.” “Vanwege haar privacy kan ik niet te diep op haar casus ingaan, maar hier speelde een grote rol dat haar zoon niet durfde te zeggen door wie hij werd afgeperst. Wij konden daardoor veel moeilijker naast deze moeder gaan staan, wat we zo graag hadden gedaan. We hebben wel nodig dat iemand zegt dat hij wordt afgeperst, en liefst ook door wie. Op het moment dat we het niet weten, kunnen we niet veel.” “Zij is helaas ook slachtoffer, maar we hebben wel het lef nodig van de betrokkenen om te zeggen om wie het gaat. De angst waardoor ze dat niet durven te zeggen, is helaas gegrond. Ook moeders worden aangevallen als ze hun mond opendoen. Wij hadden van de problemen van deze moeder onvoldoende weet. Nogmaals: als de zaak uit de anonimiteit komt, dán kunnen we in gesprek. Dán gaan we met elkaar aan de slag.” “Het is dan echt heel lastig. We moeten toe naar het lef om wél te praten. Deze week sprak ik hier verderop in het Nelson Mandelapark toevallig met wat meiden van 16, 17 jaar over de snitchcultuur rond afpersingen. Zij zeiden: ‘Wij, als meiden, moeten tegen jongens zeggen dat we het niet cool en sexy vinden als ze afpersen. Guys, denk je dat wij het leuk vinden als jullie jongens uitkleden en afpersen? Nee man, we vinden het stom’.” “Wat nou als die meiden filmpjes maken en online posten waarin ze dat afpersen afkeuren en hun afgrijzen uitspreken? Het is net als met roken: vroeger was je een bink, nu ben je een loser als je rookt. Neumine Marshall uit onze stadsdeelcommissie opperde deze week de hele gemeenschap aan te spreken op het fenomeen dat iedereen zijn kop in het zand steekt en een vechtpartij gaat staan filmen in plaats van in te grijpen. Zoiets geldt ook voor het afpersen.” “We vrezen dat het nog veel groter is dan we weten. Het komt dagelijks voor. Soms worden slachtoffers later ook dader, zoals de zoon van de moeder die je interviewde. Dat zien we vaker. Ouders zien het niet. Die komen er pas veel later achter doordat het gedrag van hun kinderen verandert. Als ze stiller worden, als spullen verdwijnen.” “Eens in de drie weken zelfs! We vinden dit echt heel heftig. Het gaat makkelijk om tientallen slachtoffers, maar het is gissen naar wat we niet weten. Elk kind dat slachtoffer wordt, is er natuurlijk een te veel. Daarom zijn we al twee, drie jaar bezig met die straataanpak, om hier gezamenlijk wat aan te doen.” “Met onze straataanpak lossen we echt ook nijpende problemen op, en voorkomen we escalaties. Daarom is het prioriteit nummer één die aanpak voort te zetten en uit te breiden. Voor deze moeder en haar gezin heeft het helaas niet gewerkt, doordat de daders anoniem bleven. We móeten het samen met de ouders en de slachtoffers doen. Het gaat niet per se om aangifte doen, maar we zullen wel met z’n allen moeten weten om wat en wie het gaat.” “Ik ga het contact met de scholen verstevigen. Wij willen dat die kinderen veilig kunnen leren en opgroeien. We zijn al volop in gesprek met de scholen. Daar zit ik zelf bij, we hebben het hierover. Corona gooide roet in het eten, maar ik geloof in het winnen van vertrouwen en het intensiveren van het contact. Met de scholen, met de daders, met de slachtoffers en met de ouders.” “We krijgen ook de daders aan tafel, als we dat met de juiste mensen organiseren. Omwille van hun veiligheid en de precaire positie wil ik niet in detail vertellen wie de juiste spelers zijn die dat kunnen regelen, maar ze zijn er en ik heb vertrouwen in ze.” “Het komt ook in de drillrapcultuur voor, maar we zien dat het breder is dan dat. We voeren daarom ook veel gesprekken in ons stadsdeel met jongelui, om te vragen wat ze doen en wat ze bezighoudt, om ze beter te begrijpen. Het is niet per se allemaal drillrap, maar als het dat wel is, is het extra complex doordat ook de drillrapcultuur heel gesloten is.” “Het speelt duidelijk ook in stevige gezinnen. Deze moeder komt juist sterk over, dit is inderdaad niet iets wat specifiek bij het kwetsbare type mensen voorkomt. Was het maar zo’n feest dat je precies kon targeten waar de afpersingen waarschijnlijk spelen. Daarom is het zo belangrijk in gesprek te zijn. Ik vind het heel erg dat deze moeder dat heeft gemist.” “Ik durf wel te zeggen dat de kans groot is dat ik alles uit de kast had getrokken om haar te helpen. Het belangrijkste blijft wel dat haar zoon openheid van zaken had moeten geven, willen we wat kunnen. Door dat te zeggen, wil ik niets afdoen aan het intens verdrietige verhaal van deze moeder en haar gezin. We moeten wel altijd naast zo’n moeder blijven staan. Maar mijn oproep blijft: durf te praten. Durf hulp te halen.” “De sleutel zit uiteindelijk echt bij de jongeren. Dat zij niet praten, is mijn buikpijn en de buikpijn van de ouders. Dus terug naar die meiden over wie ik sprak: als zulke meiden met zijn allen roepen dat afpersers losers zijn, zou dat flink kunnen helpen.”||https://www.parool.nl/amsterdam/hoe-voorkom-je-dat-meer-jongeren-worden-afgeperst-zuidoostbestuurder-durf-te-praten-durf-hulp-te-halen~b6503fbb/
2022-09-04||Max Verstappen zet kroon op magistraal oranje-weekend in Zandvoort met zege in Dutch GP||Vuurwerk volgde Max Verstappen en zijn Red Bull terwijl hij over het laatste rechte stuk naar de finish reed. Gevolgd door tóch nog wat oranje fakkels. Het circuit van Zandvoort kwam daarmee bijna letterlijk in vuur en vlam te staan. Het was de uitzinnige reactie in een race waarin de 105.000 bezoekers van de Dutch Grand Prix nog verrassend lang nagelbijtend hadden moeten toekijken. Dat gebeurde nadat Verstappen met een prima start meteen naar de rechterkant van de baan schoot. Hij zette zijn RB18 in de eerste meters van de Dutch Grand Prix pal voor de Ferrari van Charles Leclerc, zijn rivaal uit Monaco geen kans gevend. Het was de opmaat voor zijn vierde overwinning op rij in de Formule 1. Zijn tweede zege in Zandvoort, nadat hij vorig jaar bij de rentree van de race op Hollandse bodem ook al de snelste was gebleken. Dat succes leek er door die goede start heel eenvoudig te komen. Gestaag reed Verstappen namelijk bij Leclerc weg. De Nederlander sloeg een groot gat en werd niet bedreigd door de Ferraricoureur. Maar terwijl Verstappen in zijn eentje voorop zijn rondjes reed, ontstond er langzaam maar zeker wel wat dreiging vanuit Mercedes. Lewis Hamilton en George Russell probeerden voor een éénstopper te gaan en waren opvallend snel op de hardste banden. Terwijl het verschil tussen Verstappen en Hamilton, op dat moment nog rijdend op plek 3, achter Leclerc, terugliep naar minder dan 18 seconden (de gemiddelde tijd die een pitstop in beslag neemt in Zandvoort), werd er bij Red Bull koortsachtig gerekend voor de juiste strategie. Verstappen werd daarbij echter geholpen door wat incidenten in de achterhoede. Eerst viel Alpha Tauricoureur Yuki Tsunoda uit, waardoor er een virtual safety car-situatie kwam. En toen vervolgens ook Alfa Romeocoureur Valtteri Bottas uitviel, werd de voorhoede helemaal door elkaar gegooid. Het gaf Verstappen de kans om naar de zachte banden te wisselen, terwijl Hamilton op zijn mediumbanden buiten bleef. Verstappen moest zijn Britse rivaal daardoor inhalen om nog te kunnen winnen. Voor het eerst sinds de laatste race van vorig jaar, waarin Verstappen de wereldtitel pakte in een rechtstreeks gevecht met Hamilton, streden de twee kemphanen weer eens écht om een overwinning. Maar de Nederlander ging de Mercedescoureur meteen nadat de race weer werd vrijgegeven voorbij. Hamilton, als enige van de top-5 niet op zachte banden, werd vervolgens ook nog ingehaald door zijn teamgenoot Russell en door Leclerc. Een écht bloedstollend gevecht tussen Verstappen en Hamilton kwam er dus niet, zoals het Nederlandse publiek ook geen spannend duel tussen hun held en Leclerc te zien kreeg. Maar ze waren er wel getuige van hoe hij voor het eerst in zijn carrière vier races op rij won. Én ze zagen hoe hij opnieuw een grote stap richting de wereldtitel zette.||https://www.parool.nl/nederland/max-verstappen-zet-kroon-op-magistraal-oranje-weekend-in-zandvoort-met-zege-in-dutch-gp~bb3fd516/
2022-09-04||Het Amsterdam Fringe Festival is confronterend, lieflijk en expressief||Het zachtaardige Stedelingen is een soort hoorspel met visuele ondersteuning. Tegenover elkaar aan een tafel staan podcastmaker Sanne Aletta van Otten en componist L.Y. Foulidis. Die laatste draait live een geluidsdecor in elkaar waarin stadsgeluiden zich vermengen met sferische muziek, terwijl Van Otten met een ouderwetse overheadprojector en uitgeknipte tekeningetjes van auto’s, planten en poppetjes situaties schetst op het grote scherm achter hen. Binnen die knusse en speelse vorm ontvouwt zich het verhaal van een drukkend hete middag waarop Van Otten voor de ingang van een winkelcentrum wacht op de stadsecoloog, en in gesprek raakt met de planten aldaar. Met de plataan die klaagt over de teerhartigheid van berken. Met het nepbamboebosje in de buik van datzelfde winkelcentrum en een zakje graszaden in een plantenwinkel die zich hebben voorgenomen niet te ontkiemen. Stedelingen is een lichtvoetig filosofisch pleidooi om eens stil te staan bij de omgeving die we zo achteloos voor lief nemen. In de confronterende voorstelling Voor sletten die zijn verkracht onderzoekt Toni Blackwell, in maart bekroond met stimuleringsprijs De Troffel van Festival Cement, onze perceptie van seksualiteit. De voorstelling begint met zeven stellingen die worden voorgelegd aan het publiek, zoals: “grenzen zijn er om te verleggen”, en “sletten vragen erom seksueel bejegend te worden.” De reacties uit het publiek gaan opvallend vaak over definities. Wat versta je onder consent? En wat betekent het woord slet eigenlijk? Iemand oppert dat er een nieuw woord nodig is, om zo de negatieve (en ook de vrouwelijke) connotaties af te werpen. Stellingen staan ook op het toneel, maar dan van het soort waar je op kunt klimmen. Daarop verbeeldt een groep jongeren in korte rokjes en crop tops diverse situaties, van het ownen van je seksualiteit tot de vernedering van catcalling. Zij representeren een nieuwe generatie die de status quo desnoods met geweld omver wil werpen. De heersende cultuur die vrouwelijke seksualiteit definieert in termen van geven en mannelijke seksualiteit in termen van nemen moet omver. En de uitwassen die daar onmogelijk los van kunnen worden gezien. De Britse theatermaker Ryan O’Shea, momenteel studerend aan Artez in Arnhem, vertrekt in zijn solovoorstelling I_Ran vanuit het jaren tachtighitje I Ran (So Far Away) van A Flock of Seagulls. De tekst daarvan, over een ontmoeting tussen een jongen en een meisje die steeds vreemdere vormen aanneemt, is met wat aanpassingen van O’Shea een parabel over queer anxiety geworden. Al bieden de abstracte teksten en vorm ook ruimte voor een bredere interpretatie van volledig jezelf durven zijn in de nabijheid van een ander. Geen angst te hebben voor je gevoelens, hoe verwarrend en overweldigend die ook kunnen zijn. Gesproken tekst is er niet. Een tekstbalk met ledverlichting toont flarden van de liedtekst terwijl O’Shea daar op het toneel visueel uitdrukking aan geeft. De centrale visuele metafoor vormt de loopband die midden op het toneel staat en waar O’Shea gedurende een groot deel van de voorstelling op loopt en rent. Het is een simpele en treffende verbeelding voor het wegrennen van je gevoelens en daarmee in feite stilstaan in het leven. Wel missen er, vooral in de tweede helft van de voorstelling, wat nieuwe impulsen in die vorm en wordt I_Ran wat repetitief. Desalniettemin toont O’Shea zich een sterke performer, die overtuigt met zijn stille en expressieve spel.||https://www.parool.nl/kunst-media/het-amsterdam-fringe-festival-is-confronterend-lieflijk-en-expressief~b1cceba6/
2022-09-04||Paar honderd man bij protest op Museumplein tegen situatie Ter Apel: ‘Ik werd steeds bozer’||‘Hoe moeilijk kan het zijn?’ staat op een bord dat aan het podium op het Museumplein is bevestigd. Dat is in lijn met de boodschap van MiGreat aan de overheid: ‘Maak onmiddellijk plek voor mensen op de vlucht’. Dat mensen buiten moeten slapen, heeft volgens de organisatie zowel te maken met een gebrek aan opvangplekken als met de slechte doorstroom van statushouders naar woningen, waar een groot tekort aan is. Maar vooral aan politieke onwil. De demonstratie, die om 16.00 uur begon, trok zo’n 300 mensen. Een van hen is Ton de Vries, die ervoor uit Zeist is gekomen. “Het is toch onvoorstelbaar dat in een rijk land, waar zoveel kantoren leegstaan, mensen buiten moeten slapen?” Of demonstreren helpt, dat weet hij niet, maar ‘niks doen helpt zeker niet’. Een van de sprekers is Nilab Ahmadi, gemeenteraadslid namens BIJ1 voor Amsterdam. Ook zij ‘schaamt zich dood om in Nederland te wonen’, zegt ze. Ze eist dat er zo snel mogelijk een nieuw aanmeldcentrum in Amsterdam komt, maar kaart ook grotere thema’s aan. Zo moeten de media, de EU en de Navo het ontgelden, ze spreekt van ‘duivelse politiek’ en een ‘koloniaal imperialistisch systeem.’ “Iedereen die zich niet verzet is medeplichtig.” Later op de middag zou de huidige crisis in Ter Apel meermaals worden vergeleken met de opvang van Oekraïners, voor wie na de Russische inval wél plek werd gemaakt. “Oekraïners krijgen een paleis van de koning, andere vluchtelingen krijgen niks,” klonk het vanaf het podium. Later volgde nog een wandeling door de stad. MiGreat biedt al weken noodhulp in Ter Apel. De opvangcrisis is in strijd met mensenrechten en Europees recht, aldus de organisatie. “We staan iedere dag in Ter Apel. Het is schandalig hoe mensen hier behandeld worden,” zegt Roos Ykema (27), initiatiefnemer en voorzitter van MiGreat, dat van plan is om nog meer acties te gaan voeren. Ykema: “Nog schaamtelozer is het feit dat dit kabinet deze zelf gecreëerde ellende gebruikt om nog harder asielbeleid te voeren. We roepen het kabinet op: maak plek! Zorg vandaag nog voor goede opvangplekken voor alle asielzoekers en zie af van het asielakkoord.” Ook Sarah Jansen en Robin Hammersley, die samen naar het Museumplein zijn gekomen, willen uiting geven aan hun woede. “Al weken volg ik het nieuws en ik werd steeds bozer,” zegt Jansen. “Je voelt je machteloos, maar door hier samen te komen kun je toch nog iets doen.”||https://www.parool.nl/amsterdam/paar-honderd-man-bij-protest-op-museumplein-tegen-situatie-ter-apel-ik-werd-steeds-bozer~b00a48dc/
2022-09-04||Kerncentrale Zaporizja verliest verbinding met elektriciteitsnet||Drie andere gingen al eerder plat. Dat heeft de nucleaire waakhond IAEA, die nog enkele deskundigen ter plaatse heeft, bekendgemaakt. De VN-organisatie werd geïnformeerd door de Oekraïense technici die de centrale ondanks de oorlog draaiende proberen te houden. Door een reservelijn kan er via een thermische energiecentrale in de buurt nog wel stroom worden geleverd aan het externe elektriciteitsnet. Door deze voorziening kan de ZNPP ook zelf stroom krijgen als dat nodig zou zijn. De Oekraïense autoriteiten vertelden de IAEA dat de nieuwe loskoppeling een gevolg was van “Russische bombardementen in de zone”. Op 25 augustus vond er al een soortgelijk incident plaats. Het verbreken van de verbinding was toen tijdelijk. IAEA-chef Rafael Grossi sprak vrijdag nog zijn zorg uit over de veiligheid van de kerncentrale, die wat hem betreft staat of valt met “een betrouwbare elektriciteitsverbinding”. Kerncentrales zijn soms afhankelijk van externe stroomvoorziening om de reactoren af te koelen. Als die niet beschikbaar is, valt de kerncentrale terug op noodgeneratoren die op diesel werken. Als daar vervolgens iets misgaat, bijvoorbeeld door een tekort aan brandstof of een defect, kan een meltdown mogelijk worden.||https://www.parool.nl/wereld/kerncentrale-zaporizja-verliest-verbinding-met-elektriciteitsnet~b818e495/
2022-09-04||Zerrouki is een tacticus die openingen ziet en druk uitoefent waar nodig||Als ik dit schrijf duurt het nog zes uur voordat Manchester United-Arsenal begint. De laatste wedstrijden was McTominay Ten Hags verdedigende middenvelder, minder dan Álvarez en minder dan Zerrouki van FC Twente. Nu Álvarez in de winter vertrekt naar Chelsea, een deal die in de komende weken zijn beslag moet krijgen, zou Ajax moeten doen wat Feyenoord naliet: Zerrouki vastleggen voordat de Ligue 1 zich meldt. Van Nistelrooij is er nog niet in geslaagd het middenveld van PSV vorm te geven. Til op tien, Sangaré op zes en Veerman op acht, spelen veel te ver uit elkaar. Zerrouki is een tacticus die openingen ziet en druk uitoefent waar nodig. Veerman had last van hem. Ik zou de wedstrijd nog eens moeten bekijken voor een exacte conclusie. Maar dat doen ze in Eindhoven zelf maar. Ik heb het te druk.||https://www.parool.nl/sport/zerrouki-is-een-tacticus-die-openingen-ziet-en-druk-uitoefent-waar-nodig~b1470667/
2022-09-04||Demonstratie op de Dam tegen ‘tal van problemen’||De organisatie stelt dat Nederland met tal van problemen kampt, maar dat elke motie van wantrouwen tegen het kabinet wordt verworpen. Volgens Samen voor Nederland zijn na onder meer de toeslagenaffaire, het stikstofbeleid en de coronamaatregelen, de immigranten het ‘volgende probleem’. Een aantal betogers draagt boerenzakdoeken en ook zijn er veel omgekeerde vlaggen. Verder roepen demonstranten de leus ‘blauw wit rood, Nederland in nood’. Op een podium hangt een bord met de tekst ‘het klopt niet’. Onder de sprekers op de Dam zijn de Kamerleden Pepijn van Houwelingen van Forum voor Democratie (FVD) en Wybren van Haga (Groep van Haga). Meerdere sprekers lieten weten te vrezen voor het invoeren van een permanente coronawet omdat dan de vrijheden van de burgers in het geding zouden komen. Kort voor half twee was de Dam goeddeels leeggestroomd. De actievoerders begonnen toen aan een mars in het centrum met de bedoeling later weer terug te keren op de Dam.||https://www.parool.nl/amsterdam/demonstratie-op-de-dam-tegen-tal-van-problemen~b2cb6f2f/
2022-09-04||Steven Bergwijn lost verwachting volledig in bij Ajax: ‘Maar met topscorerstitel ben ik niet bezig’||“Een aardig rijtje,” zei de 24-jarige Bergwijn, die zaterdag na Henk Groot, Patrick Kluivert en Luis Suárez de vierde Ajacied werd die in zijn eerste vijf eredivisieduels meer dan vijf treffers voor zijn rekening nam. Het seizoen is nog jong, maar Ajax’ duurste aankoop aller tijden lost de verwachtingen in de hoofdstad volledig in. Met een intikker en een fraaie pegel van afstand tilde Bergwijn zijn totaal dit seizoen naar zes, evenveel als PSV’ers Cody Gakpo en Xavi Simons. Daarmee is Bergwijn automatisch één van de topkandidaten voor de topscorerstitel dit seizoen. “Ik ben daar niet mee bezig,” zei Bergwijn na afloop van de wedstrijd tegen Cambuur. “Ik heb ook niet een bepaald aantal doelpunten in mijn hoofd wat ik zou moeten halen. Het belangrijkste is zo door te gaan. Ik kijk naar het complete plaats en wil gewoon winnen.”. Met zijn intikker brak Bergwijn de ban tegen Cambuur om vervolgens de wedstrijd meteen te beslissen met een fraaie pegel, die hard en halfhoog in de hoek plofte. Gevraagd naar zijn scoringsdrift, wees Bergwijn naar zijn teamgenoten. Trainer Alfred Schreuder is onder de indruk van zijn afronding. “De kwaliteit van zijn afwerking is extreem goed,” zei Schreuder. En dat is ook wat opvalt sinds Bergwijns rentree bij Ajax. Hij schiet met scherp. In de dribbel geeft hij zijn schoten moeiteloos vaart en richting mee. Dat blijkt ook uit een indrukwekkende statistiek: voor zijn zes goals had de linksbuiten slechts acht doelpogingen nodig. Over zijn bliksemstart en zijn rendement is Bergwijn zelf niet verbaasd. “Ik heb altijd wel scorend vermogen gehad. Maar als je niet speelt, is het moeilijk dat te laten zien.” Met die opmerking wees de international, die Oranje in 2022 ook meer dan eens de weg wees met (winnende) goals, op zijn tijd als reserve bij Tottenham Hotspur. “In Londen heb ik geleerd sneller te handelen en ben ik fysiek sterker geworden. Dat is ook niet zo gek, want je traint met de beste spelers.” Bergwijn kwijnde bij Spurs weg op de bank, maar was als invaller wel een paar keer goud waard. In de 240 minuten die hij dit kalenderjaar speelde in de Premier League, vond hij drie keer het net. Bij Ajax had hij voor zijn eerste halve dozijn treffers slechts vierhonderd minuten nodig. Een dik uur per doelpunt dus. Het liefst was de na een uur afgeloste Bergwijn voor zijn tweede hattrick gegaan, maar Schreuder rouleerde met het oog op de aftrap van de Champions League, woensdag tegen Rangers FC. “Natuurlijk baalde ik, maar er komen meer wedstrijden. Het was de keuze van de trainer en ik kan hem wel begrijpen. Woensdag wacht immers alweer een belangrijk potje.” Dat belangrijke pottje is het Chapions Leagueduel met Rangers FC, dat zich voor de poulefase heeft gekwalificeerd door in Eindhoven PSV, Bergwijns voormalige club, te verslaan. “In die wedstrijd waren ze heel afwachtend en lieten ze de tegenstander het spel maken. Dat verwacht ik woensdag weer. Wij moeten naar onszelf kijken en dan gaan we het zien. De Champions League brengt altijd iets extra’s. Iedereen wil alles geven. Ik hoop dat ik deze lijn in die competitie doortrek.”||https://www.parool.nl/sport/steven-bergwijn-lost-verwachting-volledig-in-bij-ajax-maar-met-topscorerstitel-ben-ik-niet-bezig~b6b397c8/
2022-09-04||Nog een man aangehouden bij Grand Prix in Zandvoort na gooien rookpot||De 40-jarige man uit Epe gooide de rookpot op een stoeltje op het terrein rond het circuit. Hij is na verhoor naar huis gestuurd. De politie hield zaterdag al een 33-jarige man uit Borne aan die een rookpot gooide op het circuit. Hij deed dit tijdens de kwalificatie, waardoor deze tijdelijk stilgelegd moest worden. Hij is ook na verhoor weer vrijgelaten. De twee mannen horen later nog wat voor actie justitie tegen hen neemt. In totaal werden op de tweede dag van de Dutch Grand Prix zeker tien aanhoudingen verricht. Volgens de politie ging het om kleine vergrijpen zoals rijden onder invloed en een vechtpartij. Ook werd een drone in beslag genomen. Hiervoor is niemand aangehouden. De eigenaar kan de drone na het weekend weer ophalen.||https://www.parool.nl/sport/nog-een-man-aangehouden-bij-grand-prix-in-zandvoort-na-gooien-rookpot~b62af584/
2022-09-04||Rechter: tbs met dwangverpleging voor aanranding en mishandeling||De man heeft op 19 november 2021 meerdere vrouwen aangerand door op hun billen te slaan, hen vast te pakken en naar hun kruis te grijpen, stelt de rechtbank. Ook mishandelde hij twee mannelijke slachtoffers op dezelfde dag. De 28-jarige man heeft al een strafblad. Hij zat meerdere gevangenisstraffen uit vanwege geweld en bedreigingen en werd meermaals via een crisismaatregel opgenomen. Volgens een psychiater en een psycholoog van het Pieter Baan Centrum, die de verdachte hebben geobserveerd, heeft hij een verstandelijke beperking en een psychotische stoornis. Tijdens zijn psychoses kan hij zijn emoties niet reguleren en vertoont hij verward, agressief en (seksueel) ontremd gedrag. De rechtbank oordeelt daarom dat hij ontoerekeningsvatbaar was op 19 november 2021. Hij wordt daarom ontslagen van rechtsvervolging. Volgens de deskundigen is de kans groot dat hij in herhaling valt en dat de ernst van zijn vergrijpen zelfs toeneemt, des te meer omdat hij geen inkomen, ondersteunend netwerk of stabiele woonsituatie heeft. Omdat hij niet openstaat voor vrijwillige behandeling en medicatie, adviseren zij tbs met dwangverpleging. De rechter gaat daarin mee. Ook moet hij 100 euro schadevergoeding betalen.||https://www.parool.nl/amsterdam/rechter-tbs-met-dwangverpleging-voor-aanranding-en-mishandeling~badce147/
2022-09-04||‘Energieoorlog losgebarsten’: geen gas meer door Nord Stream 1||‘In tegenstelling tot wat was aangekondigd, gaat er geen gas meer door de Nord Stream 1-gasleiding,’ schrijft de Süddeutsche Zeitung in het commentaar. Al drie dagen had Moskou vorige week de levering van gas - via de gaspijpleiding die Siberië met Duitsland verbindt - onderbroken. Formeel vanwege lekkages en onderhoudswerkzaamheden. Ook de levering van gas aan het Franse bedrijf Engie blijkt te zijn afgesloten. Dat het om technische problemen zou gaan, geloven weinigen. Gasleveringen zijn een wapen geworden in de oorlog van Rusland met het Westen dat economische sancties afkondigde tegen Moskou vanwege de oorlog in Oekraïne. Voor zover er nog twijfel was, Vladimir Poetin wil Europa hard aanpakken voor de militaire steun aan Oekraïne en de Europese economieën maximale schade toebrengen, zo concluderen commentatoren in diverse internationale kranten. Volgens de Britse krant The Guardian illustreren de jongste ontwikkelingen dat ‘de energieoorlog nu echt is losgebarsten’ en dat ‘de chantage (van Poetin) voor iedereen duidelijk is’. Dat laatste was zaterdagavond ook het thema in de dagelijkse video van de Oekraïense president Zelenski. Rusland wil de Europese energiemarkt nog deze winter een genadeklap uitdelen, zei hij. Ook Zelenski sprak van een ‘energieoorlog’ waarmee Rusland zou proberen ‘het normale leven van alle Europeanen te vernietigen’. De door Gazprom aangevoerde reden voor het stilleggen van de gastoevoer naar Duitsland (‘lekken in de leiding’) wordt door experts als een smoesje gezien. ‘Als fabrikant van turbines kunnen we bevestigen dat een dergelijke constatering geen technische reden is om de activiteiten stop te zetten,’ aldus de Duitse fabrikant Siemens. Het bedrijf laat weten dat de benodigde werkzaamheden ter plekke snel en ‘binnen de grenzen van routine-onderhoudswerk’ kunnen worden uitgevoerd. Sinds Moskou in het begin van de zomer aan de gaskraan begon te morrelen, hebben Europese landen noodoplossingen aangeboord om hun bevoorrading in ieder geval meer te te diversifiëren en hun gasvoorraden zo snel mogelijk aan te vullen, in afwachting van wat de komende winter gaat brengen. Frankrijk zegt inmiddels zijn gasvoorraden tot 92% te hebben gevuld. Niettemin verwachten gashandelaren her en der in Europa dat een langdurige stopzetting van Nord Stream 1 deze week al zal leiden tot snelle prijsstijgingen. Europese regeringen beweren hierop te zijn voorbereid. Maar de schade is er al, stelt de gezaghebbende Zwitserse econoom Cornelia Meyer tegenover de BBC. Frankrijk en Duitsland hebben de verwarming in openbare gebouwen al lager gedraaid. Duitsland en Italië willen de straatverlichting dimmen. De vrees is echter groot in diverse Europese landen - ook Nederland - dat huishoudens deze winter in grote problemen komen om de oplopende stookkosten te betalen. Tegen de BBC zegt Meyer verder dat gas nu ongeveer vier keer duurder is dan vorig jaar en dat de kosten van levensonderhoud verder omhoog zullen schieten. Dat Poetin juist nu Nord Stream 1 dichtdraait voor de Duitsers is volgens analisten ook geen toeval. Dit weekeinde liet de Duitse regering weten dat het haar gasvoorraden sneller kon aanvullen dan verwacht. Formeel zouden de Duitse opslagtanks nu al voor 85 procent zijn gevuld. De gasprijs op de internationale markten daalde na dat goede nieuws, prompt kwam de repliek uit Moskou en bleef Nord Stream 1 dus dicht. Een woordvoerder van de Bundesverband der Deutschen Industrie (BDI), een Duitse werkgeversorganisatie, tekende daarbij aan dat het aanvullen van de reserves minder te maken had met nieuwe efficiency dan met een ‘dramatische daling van de productiviteit’. Het onderstreept dat de Duitse economie ‘een massief probleem had’, aldus BDI-baas Siegfried Risswurm. Dat Gazprom de belangrijke gaspijpleiding vanwege technische problemen al dagen dichthoudt, is volgens de Europese Commissie een teken dat het Russische staatsbedrijf ‘onbetrouwbaar’ is. Europese leiders verwijten Rusland de gaskraan als politiek drukmiddel in te zetten. Als het aan de Europese Commissie ligt, komt er een prijsplafond voor gas via gaspijpleidingen uit Rusland. Volgens Brussel is een limiet op de gasprijs nodig ‘zodat de Europese Unie zich kan verweren tegen manipulatie door president Poetin’.||https://www.parool.nl/wereld/energieoorlog-losgebarsten-geen-gas-meer-door-nord-stream-1~b9d674b3/
2022-09-04||20-jarige man neergestoken op Centraal Station||Het incident vond plaats rond 04.30 uur bij de westelijke uitgang aan de IJ-zijde van het station, zegt een woordvoerder van de politie. Agenten kwamen ter plaatse na een melding over een gewonde man. Het 20-jarige slachtoffer is aanspreekbaar met de ambulance naar het ziekenhuis vervoerd, meldt de woordvoerder. Het is nog niet bekend wat er precies is gebeurd of hoeveel mensen bij het incident betrokken waren. De politie doet onderzoek en is op zoek naar getuigen.||https://www.parool.nl/amsterdam/20-jarige-man-neergestoken-op-centraal-station~bfadffa8/
2022-09-04||Trump slaat terug en noemt president Biden tijdens rally ‘vijand van de staat’||“Het gevaar voor de democratie komt niet van rechts, maar van radicaal links,” aldus Trump tegen de juichende menigte. Hij uitte onder meer zijn ongenoegen over de FBI-inval in zijn resort in Florida begin vorige maand. Tijdens de rally, waar enkele duizenden aanhangers op afkwamen, waarschuwde hij voor ‘een reactie zoals niemand die ooit heeft gezien’ vanwege de ‘bespottelijke’ doorzoeking van zijn woning. De FBI verdenkt Trump ervan geheime documenten uit het Witte Huis te hebben meegenomen. In totaal werden bij de inval zo’n 11.000 overheidsdocumenten in beslag genomen. De harde uithaal van Trump was een reactie op de aanval van Biden eerder deze week. In een tv-toespraak noemde hij Trump en diens radicale aanhangers ‘een bedreiging voor dit land’. Tijdens die speech, die door verschillende Amerikaanse tv-zenders werd uitgezonden, zei Biden dat we ‘onszelf lange tijd hebben gerustgesteld met het idee dat de Amerikaanse democratie onfeilbaar is’. “Maar dat is niet het geval. Om die in leven te houden, moet die verdedigd worden en beschermd,” aldus de president. “Door ons allemaal.” Trump noemde Bidens toespraak zaterdag tijdens de rally de ‘wreedste, haatdragendste en meest verdeeldheid zaaiende speech die ooit door een Amerikaanse president is gegeven’. “Het was niets dan haat en woede. Hij is zelf de staatsvijand, samen met de groep die hij controleert.”||https://www.parool.nl/wereld/trump-slaat-terug-en-noemt-president-biden-tijdens-rally-vijand-van-de-staat~b669d8c5/
2022-09-04||Klassiek Ik Vertrek-leed, maar catharsis ontbreekt||Lips is een gewoontedier, dus verandering ziet hij sowieso met scepsis tegemoet. Maar zelfs dat meewegend blijft hem onduidelijk waarom de televisie-evergreen Ik vertrek een andere opzet heeft gekregen, waarin twee verhaallijnen door elkaar lopen, uitgesmeerd over zes afleveringen. Gelukkig is in Ik vertrek XL ook een hoop hetzelfde gebleven. Er is een bouwval in Italië, zo lek als een mandje, (‘je moet er een beetje doorheen kijken,’ zegt de nieuwe eigenaresse optimistisch, terwijl ze wijst op een gat in het dak), niemand spreekt een woord Italiaans en al snel loopt men muurvast in bureaucratische rompslomp. Nieuw is dat hier geen stel, maar een groep vrienden ‘het avontuur aangaat’. Afspraken worden niet gemaakt, alles gaat op basis van vertrouwen. Lips heeft genoeg Ik vertrek gezien om te voorzien dat dit mis gaat. Dan is er ook een stel dat, samen met zijn zoon, een appartementencomplex op Bonaire wil bouwen. Er is geen water, geen stroom en geen geld en de communicatie met de aannemer, tevens vriend, verloopt stroef. Ook hier kun je uittekenen hoe dit zich de komende weken gaat ontvouwen: klassiek Ik vertrek-leed. Toch was Lips niet gelukkig met de nieuwe opzet. Waar Ik vertrek altijd de vorm had van een Grieks epos, lijkt de XL-versie meer op een ordinaire reallifesoap, met twee verhalen die bovendien nauwelijks met elkaar te maken hebben. Nog erger is het ontbreken van catharsis. Wat Ik vertrek zo’n onverwoestbaar format maakte, is dat er na alle voorspelbare ellende van lekkende leidingen en louche aannemers een moment van loutering volgde: aan het einde van de aflevering bleek er toch een sympathieke chambre d’hôte uit de grond te zijn gestampt. Daar moet Lips nu nog een maand op wachten, en daar heeft ie dus eventjes geen zin in. Reageren? hanlips@parool.nl||https://www.parool.nl/kunst-media/klassiek-ik-vertrek-leed-maar-catharsis-ontbreekt~b5c1e843/
2022-09-04||Maanlancering opnieuw afgeblazen, nieuwe poging op zijn vroegst half september||Maandag werd de eerste poging afgelast door motorproblemen en nu was er een brandstoflek tijdens het vullen van de tank van de raket met vloeibare waterstof. Technici bleken niet in staat het probleem tijdig op te lossen, waarop de lanceerteams van de NASA het advies gaven het lanceerproces stil te zetten. NASA-baas Bill Nelson benadrukte dat veiligheid de hoogste prioriteit heeft, vooral op een testvlucht als deze. Volgens hem moet alles kloppen “voordat we er vier mensen bovenop zetten”. “Onthoud: we gaan pas lanceren als het helemaal goed is”, zei hij. Volgens de ruimtevaartorganisatie zal op zijn vroegst eind deze maand een nieuwe poging worden gewaagd de raket de lucht in te sturen en misschien wel pas in de tweede helft van oktober. De lancering van de Artemis I-missie zou in de avond plaatsvinden vanaf het Kennedy Space Center bij Cape Canaveral in Florida in de Verenigde Staten. Aan boord zitten geen mensen. De vlucht is bedoeld om alle systemen te testen. Het is een generale repetitie voor bemande vluchten naar de maan over een paar jaar. NASA wacht al jaren om de bemanningscapsule bovenop de raket rond de maan te sturen. Als de zes weken durende demo slaagt, kunnen astronauten in 2024 om de maan vliegen en er in 2025 op landen. Het is 50 jaar geleden dat mensen voor het laatst op de maan hebben gelopen. Voor de missie is de krachtigste raket ooit gebouwd, het SLS, met bovenin het vaartuig dat naar de maan moet gaan, de Orion. Het achterste deel, dat voor energie en voortstuwing zorgt, is door Europa ontwikkeld. De zonnepanelen die elektriciteit opwekken, komen uit Leiden.||https://www.parool.nl/wereld/maanlancering-opnieuw-afgeblazen-nieuwe-poging-op-zijn-vroegst-half-september~be3a36d9/
