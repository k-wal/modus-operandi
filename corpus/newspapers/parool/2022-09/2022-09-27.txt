2022-09-27||Wijziging transgenderwet wankelt, coalitiepartijen uiterst kritisch: ‘Wij twijfelen’||Met de aanpassing van de wet wil het kabinet een horde wegnemen voor mensen die hun geslacht willen wijzigen in het paspoort. Als het plan doorgaat, kan iedereen vanaf 16 jaar straks bij de gemeente aangeven man of vrouw te zijn, zonder verklaring van de arts (die nu nog verplicht is). 16-minners kunnen dan met toestemming van de rechter kiezen voor een M of V in het paspoort. Maar vandaag keerde ook het CDA zich tegen het plan, en tijdens het Kamerdebat blijkt de VVD eveneens uiterst kritisch. “Wij twijfelen. We vragen ons af of de huidige wet niet al de goede balans biedt,” zei VVD-Kamerlid Ulysse Ellian. De coalitiepartij spendeerde dinsdag een lang fractieberaad aan de voorbereiding. “De drempel is al heel erg laag voor geslachtsverandering in het paspoort. Een goed gesprek kan wel degelijk zinnig zijn,” zegt Ellian over het plan om het deskundigengesprek te schrappen. “Wij dagen de regering uit om het nader te onderbouwen.” Met het ‘njet’ van het CDA en de kritiek van de VVD wankelt het plan om de transgenderwet te wijzigen. Als de VVD uiteindelijk inderdaad tegen stemt, haalt het plan nog maximaal 68 zetels, niet genoeg voor een meerderheid. Eerder al toonden de PVV, JA21, SGP en de ChristenUnie zich tegen het kabinetsvoorstel. “Wie je bent en waarmee je je identificeert is iets heel persoonlijks,” meldde CDA-Kamerlid Raymond Knops voor aanvang van het debat. “Als jonge mensen daarmee worstelen, moeten we hen niet alleen laten. Jongeren komen soms op latere leeftijd tot andere inzichten. Er moeten waarborgen blijven.” Een eindoordeel vellen partijen pas morgen na beantwoording van de vragen door verantwoordelijk minister Franc Weerwind (Rechtsbescherming, D66). Weerwind gaat over de wijziging van het burgerlijk wetboek, die nodig is om de registratie van het geslacht in de geboorteakte te regelen. Voorstanders van de wetsaanpassing – onder meer D66, GroenLinks, PvdD, Bij1, SP en PvdA – stellen dat critici zijn gaan twijfelen na ‘spookverhalen’ over mannen die zich voordoen als transgender en zo vrouwenkleedkamers insluipen. “Laat deze wetswijziging de emancipatie van transpersonen verder brengen,” zei PvdA-Kamerlid Songül Mutluer. “Vandaag hebben wij de kans om het gidsland te zijn dat we waren toen Job Cohen het eerste homostel trouwde, we hebben de kans om een volgende stap te zetten om transgenderpersonen volwaardig onderdeel van de samenleving te laten zijn.” Tegenstanders wijzen er juist op dat al te losse regels rond de sociale transitie kwetsbare jongeren op het pad brengt van een ingrijpend medisch traject, stelden Ja21-Kamerlid Nicki Pouw-Verweij en SGP-Kamerlid Roelof Bisschop: “Je kunt het niet los zien van medische en sociale elementen die meespelen,” zei Bisschop. “De administratieve handeling kan een gevolg krijgen.” Dat leidde weer tot wrevel bij de voorstanders. “Dit debat gaat nìet over geslachtsverandering,” zei Bij1-leider Sylvana Simons. “Dit gaat nìet over het medische aspect of de zorg.” Ook GroenLinks-Kamerlid Lisa Westerveld vindt dat de critici zaken vermengen, terwijl het nu alleen over een M of V in het paspoort moet gaan: “We hebben het over het vereenvoudigen van een handeling die al kon sinds 1985.” Woensdag gaat het debat verder, volgende week stemt het parlement over de voorstellen.||https://www.parool.nl/nederland/wijziging-transgenderwet-wankelt-coalitiepartijen-uiterst-kritisch-wij-twijfelen~ba0417a1/
2022-09-27||‘Huilen met snottebellen en geluid’: Lize Spit en Raoul de Jong Boekenweekauteurs 2023||Het was het leukste geheim dat ze moest bewaren, aldus schrijfster Lize Spit, die als Belgische zelf niet opgroeide met de traditie van de Boekenweek, over haar benoeming tot auteur van het Boekenweekgeschenk voor 2023. Raoul de Jong moest zelfs huilen, toen hij hoorde dat hij het volgende essay mag schrijven. “Met snottebellen en geluid. Het is niet elke dag dat iemand zoals ik, een half Groningse en half Surinaamse schrijver, zo’n enorme eer ten deel valt. Sterker nog: ik ben de eerste Boekenweekauteur met Surinaamse roots.” De 88ste Boekenweek staat volgend jaar van 11 tot en met 19 maart in het teken van ‘de pluriformiteit van onze identiteit,’ zo liet de organiserende boekenorganisatie CPNB weten. Het thema is ‘Ik ben alles’. Directeur Eveline Aendekerk: ‘In tijden van polarisatie kunnen boeken voor verbinding zorgen. Verzonken in een boek is je identiteit even grenzeloos als je inlevingsvermogen.’ Lize Spit (1988) debuteerde in 2016 met de roman Het smelt, waarvan meer dan 200.000 exemplaren werden verkocht. Er volgden vertalingen in zestien landen en een verfilming, die in het voorjaar van 2023 wordt uitgebracht. Het boek won de Bronzen Uil, de Boekhandelsprijs, de Hebban Debuutprijs, de Lucy B. en C.W. van der Hoogt-prijs, de NRC Boekenwedstrijd en haalde de shortlist van de Libris Literatuur Prijs en de Premio Strega Europeo. Haar tweede roman Ik ben er niet verscheen in december 2020. Raoul de Jong (1984) schreef voor Vrij Nederland, Het Parool en NRC Handelsblad en publiceerde zes boeken. Zijn boek Jaguarman (2020) werd genomineerd voor de Libris Literatuur Prijs, de European Union Prize for Literature, de Boekenbon Literatuurprijs en de Boon. In september 2022 ontving De Jong de Anna Blaman Prijs voor zijn gehele oeuvre. De Jong werkt momenteel aan het filmscript voor een film over het leven van Anton de Kom: “Ik huilde niet alleen voor mezelf, maar ook voor alle schrijvers op wier schouders ik sta. Ik weet hoe hard ze hebben moeten vechten om hun stem te laten horen: schrijvers als De Kom, Theo Comvalius, Edgar Caïro en Leo Ferrier. Deze kroon is niet alleen voor mij, ook voor hen. Ik zal mijn uiterste best doen om hem met waardigheid te dragen.”||https://www.parool.nl/kunst-media/huilen-met-snottebellen-en-geluid-lize-spit-en-raoul-de-jong-boekenweekauteurs-2023~b0ba2e407/
2022-09-27||Iraanse Mahsa Amini geprojecteerd op Eye Filmmuseum: ‘Amsterdam steunt vrouwen’||Wie op de pont staat, ziet haar gelijk: Mahsa Amini. De 22-jarige Iraanse overleed op 16 september nadat zij was opgepakt door de Iraanse zedenpolitie. Naar verluidt omdat ze haar hidjab niet naar overheidsnormen had omgewikkeld. De politie liet weten dat Amini een hartaanval had gekregen nadat ze naar het politiebureau was gebracht om haar ervan te ‘overtuigen’ zich te houden aan de door de regering bepaalde kledingvoorschriften en ontkende de beschuldigingen dat ze was geslagen. Maar op sociale media gaan beelden rond van Amini in haar ziekenhuisbed, met een ernstig gezwollen gezicht. Ze zou zwaar zijn mishandeld door agenten. De dood van Amini deed wereldwijd veel stof opwaaien en ontketende grootschalige protesten tegen het schrikbewind van het totalitaire regime in de Islamitische Republiek Iran. Demonstranten protesteren niet alleen voor meer rechten voor vrouwen en een einde van de zedenpolitie, maar ook voor een einde aan de algehele repressie. In de westerse media was er aandacht voor de protesten en op sociale media waren vrouwen te zien die hun haren knipten uit solidariteit. Nu toont ook de gemeente Amsterdam zich bondgenoot. De projectie op het Eye Filmmuseum is niet alleen een steunbetuiging aan Mahsa Amini, maar aan alle vrouwen wereldwijd die strijden voor hun vrijheid en gelijke rechten. De beeltenis is nog de gehele week te zien. Ook de tekst ‘Amsterdam steunt vrouwen’ wordt op het museum geprojecteerd.||https://www.parool.nl/amsterdam/iraanse-mahsa-amini-geprojecteerd-op-eye-filmmuseum-amsterdam-steunt-vrouwen~ba4e6372/
2022-09-27||Ajax lijdt 24,3 miljoen euro verlies: ‘Jaar vol contrast’||Volgens de club heeft de coronacrisis ook afgelopen seizoen een ‘forse impact’ gehad op de financiële resultaten. Zo moest Ajax in de eerste helft van het seizoen twaalf thuiswedstrijden zonder publiek of met beperkte aantallen toeschouwers spelen, omdat het kabinet in november vorig jaar vanwege een toenemend aantal coronabesmettingen besloot dat toeschouwers niet langer welkom waren bij sportwedstrijden. ‘Dat betekende een gemis aan inkomsten, maar belangrijker was het ontbreken van de steun en enthousiasme van onze supporters. Gelukkig konden we vanaf begin maart 2022 weer in een vol huis spelen,’ schrijft ceo Edwin van der Sar in het voorwoord van het jaarverslag van de club. Ajax gaf vorig seizoen bovendien meer geld uit op de transfermarkt dan dat er binnenkwam. Dat leidde tot een verlies van bijna 25 miljoen euro. Volgens Van der Sar was er door de pandemie ‘relatief weinig beweging op de transfermarkt’. Maar in de zomer van dit jaar heeft er ‘een stevige correctie’ plaatsgevonden met een ‘bovengemiddeld aantal transacties’, aldus de ceo. Ajax verwacht dit seizoen wel zwarte cijfers te schrijven, vooral dankzij heel wat financiële klappers afgelopen zomer op de transfermarkt. Zo gingen Antony en Lisandro Martínez voor gezamenlijk zo’n 160 miljoen euro naar Manchester United. Ook de transfers van Sébastien Haller, Nicolás Tagliafico en Perr Schuurs vallen in het volgende boekjaar 2022-2023. Ajax krijgt daarnaast weer tientallen miljoenen binnen vanwege de deelname aan de Champions League. ‘Voor Ajax was het seizoen 2021/2022 een jaar vol contrast,’ schrijft de club. ‘Met sportieve successen zoals het 36ste landskampioenschap en een unieke achttien punten uit zes wedstrijden in de groepsfase van de Champions League. Daar tegenover stonden de aanhoudende beperkende maatregelen door de coronacrisis en het plotselinge vertrek van Marc Overmars.’ Technisch directeur Marc Overmars werd door verschillende vrouwen beschuldigd van grensoverschrijdend gedrag en verliet hierop de club. ‘Het belangrijkste dat sindsdien is gebeurd, is het uitvoeren van een onderzoek door een extern bureau en het installeren van de begeleidingscommissie,’ zegt Van der Sar. ‘Deze commissie is in opdracht van de raad van commissarissen aan de slag gegaan en heeft onder andere een belangrijke adviesfunctie waar het gaat om een veiliger werk- en sportklimaat.”||https://www.parool.nl/sport/ajax-lijdt-24-3-miljoen-euro-verlies-jaar-vol-contrast~bd41127e/
2022-09-27||Meer reizen is juist goed voor de wereld||Goedemorgen, Amsterdam. Het is iets voor 6 in de ochtend en ik schrijf dit stukje vanaf een terras met een waanzinnig panoramisch uitzicht over de Colombiaanse stad Cali. Aan de horizon spiekt de zon sinds een kwartiertje boven de huizen. Met dit uitzicht verbaas ik me over een wereldwijd fenomeen, of een afspraak eigenlijk, waar Nederland totaal geen benul van lijkt te hebben. Wist u dat het afgelopen week, op 22 september, World Car Free Day was? Vast niet, want voor zover ik het kon vinden heeft alléén NPO Radio 5 er precies 4 minuten en 24 seconden aandacht aan besteed en op Nu.nl las ik iets over de geschiedenis van autoloze zondagen. De kans dat in Nederland mensen hun auto in het kader van deze dag thuis hebben laten staan schat ik dan ook op nihil. In de rest van de wereld bleven in vele grote steden, en soms zelfs in hele landen, straten en wegen leeg. Hier in Colombia bijvoorbeeld was het van 7 uur ’s ochtends tot 7 uur ’s avonds absoluut verboden om per privéauto de weg op te gaan. Ook dichter bij huis, in Brussel en in Parijs, waren de straten – weliswaar een week eerder al en in het kader van Mobility Week – een stuk leger. Hoe het zit met de metingen in Parijs weet ik niet. Maar in Brussel mat men die dag 90 procent minder uitstoot. Nogal de moeite waard zou ik denken. En als je het mij vraagt, onbegrijpelijk dat Nederland niet alleen niet mee doet, maar er dus niet eens substantieel aandacht aan heeft besteed. Ooit was Nederland overigens voorloper in de autoloze zondagen. Maar, zoals het ons land betaamt, was de motivatie nooit ideologisch, maar pragmatisch. Olietekorten waren altijd aanleiding. Terwijl er toch wel meerdere redenen te bedenken zijn om mensen te willen motiveren eens een dag in de trein te stappen om van A naar B te reizen. Nu hoor ik u denken, maar jíj dan, kunstenaar/columnistje, jíj vliegt de halve wereld over en spreekt ons toe vanuit Colombia. Weet je wel hoeveel zo’n vliegtuig uitstoot? U heeft gelijk. Ook ik ben geen heilige. Maar ik geloof in het belang van reizen en zien en leren wat er speelt in de wereld. Zien wat de effecten zijn van klimaatverandering, uitgedroogde rivieren, armoede, kapitalisme, et cetera. Ik vind dat iedereen dat zou moeten kunnen ervaren, zodat we elkaar en de effecten van ons eigen gedrag beter kunnen begrijpen en we zorgzamer en empathischer worden op een globale schaal. Meer reizen is, in theorie, juist goed voor de wereld. Precies daarom is het zo belangrijk dat vervoersmiddelen minder belastend worden. Dat we makkelijker de trein kunnen nemen. Dat we gaan vliegen op waterstof. En dat vraagt, net zoals een autovrije dag, vooral politieke investeringen en daadkracht. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/meer-reizen-is-juist-goed-voor-de-wereld~b6f6c354/
2022-09-27||Liedjesschrijver George Groot onderzoekt zijn homoseksuele gevoelens in een boek: ‘Misschien is het een soort exhibitionisme’||George Groot was lid van de succesvolle cabaretgroep Don Quishocking, maakte toneel met Adelheid Roosen en schreef honderden liedteksten. Maar een roman was er nog niet. Aan die klus begon hij in 2020, aanvankelijk met het doel een fictieverhaal te schrijven. Startpunt is de jonge Thomas, die begin jaren zestig bij toeval op een boerderij belandt – en verliefd wordt op de boer. Een bekende setting voor Groot, die opgroeide in Edam. Zijn vader was boerenzoon, maar nam het bedrijf niet over. “Onze buren hadden twaalf koeien, er werd gehooid, af en toe kwam de stier langs.” Maar ondanks dat vertrouwde decor liep zijn verhaal vast. “Ik had die boer, zijn vrouw en die jongen in een situatie gebracht waarvan ik zelf dacht: hoe kun je dát nou doen? Toen stokte ik.” Maar de werkelijkheid biedt uitkomst. Zijn schrijfboeken, waarvan het 48ste tijdens ons gesprek in zijn bescheiden flat in Amsterdam-Zuidoost op de salontafel ligt. “Daarin krijgt de taal zijn vorm – soms als dagboekfragment, soms als lied. Het is mijn manier om de chaos aan te kunnen, een reddingsboei voor het gevoel: wat zit ik hier eigenlijk te doen?” Ook de avonturen die Groot sinds de dood van zijn vrouw Anke beleeft met mannelijke dates en escorts beschrijf hij daarin. Zoals de afspraken met een achttienjarige, die duidelijk een loopje met hem neemt. Doorlopend stuurt hij Tikkies – voor boodschappen, treinkaartjes, een feestje – die Groot maar moet zien als voorschotten. Het bedrag loopt op en de jongen komt vaker niet dan wel. Maar loslaten blijkt moeilijk. “Dat getob vond ik interessant. Hoe hij me bedroog en er dan weer was. Ineens dacht ik: als ik dat nou eens combineer, die onomwonden seksverhalen en de verzonnen belevenissen van Thomas op de boerderij.” Er is nog iets wat Groot een plaats wil geven in het boek: zijn kennismaking met Anke, begin jaren zestig, als hij Nederlands studeert aan de Universiteit van Amsterdam. “Ik zag haar in de koffiekamer van de Oudemanhuispoort en vond haar meteen fascinerend. Heel wonderlijk, want ik had alle reden om te denken: die vrouw is té raar. Ze had onhandig getoupeerd haar, een kapotte bril en liep vanwege haar lengte op balletschoentjes. Ze leek helemaal niet op de meisjes waar ik eerder verliefd op was. En toch dacht ik: ja, jij! En zij had hetzelfde. Ze koos zó zonder meer voor mij, dat was natuurlijk ook heel lekker om te voelen.” Groot heeft dan nog maar net ontdekt dat hij ook op mannen valt. “Heel verwarrend, want ik was nog nooit zó verliefd geweest als op Ank. Kennelijk voert die homoseksuele kant niet de boventoon, dacht ik toen. Ank wist dat trouwens hoor, mensen waarschuwden haar: ‘Die man is homo hè.’ Maar dat schoof ze terzijde.” Tijdens zijn jeugd in Edam was er weinig ruimte geweest om zijn geaardheid te onderzoeken. Sowieso was hij een beetje anders dan de anderen. “Ik naaide zelf een broek, omdat de mode me niet aanstond, en kreeg te horen dat ik in ‘een flikkerbroek’ liep. En op de hbs in Purmerend werd ik Georgientje of Georgetje genoemd, uitermate pijnlijk. Ik vond mezelf mannelijk genoeg.” Groot trouwt in 1968 met Anke, ze voegen zich beiden bij Don Quishocking en een lang, gelukkig huwelijk volgt. “Soms kocht ze sigaretten en wachtte ik op haar in de auto. Als ze dan de winkel uitliep, dacht ik: zij is de hoofdrol in deze film. Ik was vrij traditioneel, Ank totaal niet: alles wat voor de hand lag, daar begon ze niet aan. Dat hielp mij vooruit.” Toch steken gevoelens voor mannen al snel weer de kop op. Zoals voor die leuke jongen in de Gelaghkamer, het café in de Vijzelstraat waar ze vaak komen. “Thuis bekende ik Ank: ‘Die Wim vind ik wel erg leuk.’ Waarop zij zei: ‘Het hele café heeft het al gezien hoor, dat je verliefd op hem bent.’ Haha!” Tegelijkertijd bagatelliseert hij zijn gevoel, om Anke en zijn ouders te sparen. “Uit liefde? Nou, misschien ook uit zelfbescherming. Ik vond het onverdraaglijk als ze verdrietig of teleurgesteld zouden zijn. Ik was een beetje een schijterd.” Uit homoseksuele kringen komt dan weer kritiek dat Groot zijn geaardheid niet openlijker uitdraagt. Zoals die keer dat hij op een première het lied Jongen op de brug zingt, over een broeierige ontmoeting met een jongeman. “Na afloop riep een nuffige man: ‘Nou, George Groot eindelijk uit de kast.’ Maar voor mijn gevoel heb ik nooit in de kast gezeten: ik ben altijd zo open mogelijk geweest over mijn verliefdheden op mannen.” Maar benadrukt Groot: hij deed er destijds weinig mee. “Het bleef bij wat geflirt, een dronken avond met een zwakke omhelzing of wat gezoen. Met Ank had ik een rijke, volle relatie, waaraan ik meer dan genoeg had. Ik had met niemand anders mijn leven willen delen. Zo’n passerende jongeman waarop ik verliefd werd, knabbelde helemaal niet aan mijn zekerheid daarover.” Groot had niet gedacht dat het nog eens van méér zou komen. Ook niet als Anke in 2010 na een ziekbed overlijdt. “Drie maanden heb ik elke avond op de bank zitten huilen. En toch ging ik ook meteen door: ik bleef toneelspelen en lesgeven. Op een avond was ik op stap met cabaretstudenten aan wie ik lesgaf en begon een van die jongens me te zoenen. Een soort erotische overval was het. Heerlijk, dacht ik meteen. Vooral omdat ik zijn billen had gevoeld.” Het maakt een verlangen in hem los, maar de jongen in kwestie kan hij niet meer bereiken. “Achteraf bleek zijn telefoon kwijt. Maar ondertussen had ik al een escortbureau gebeld. Er zijn meer mooie billen in de wereld, dacht ik. Dat was spannend, maar werkte goed: ik kon uitleggen dat ik geen idéé had.” Gaandeweg komen er meer mannen in zijn leven, betaald en onbetaald. Ook de student keert terug. Tien jaar lang hebben ze een vrijblijvende relatie – meer hoeft niet voor Groot. “Ik heb een heel raar beeld van truttigheid van twee mannen samen. Samen televisie kijken, vragen: wil je nog koffie? Hij kwam twee dagen in de week, dat was prima. Recentelijk is het uitgeraakt, omdat we vaak ruzie hadden. Maar hij komt nog regelmatig langs voor koffie of een borrel.” Dan verschijnt de jonge escort, die Groot aardig bezighoudt. “Een wonderlijke jongen. Hij nam me zo lief in zijn armen en zoende alsof we geliefden waren. Ik dacht dan: je hoeft als escort toch niet zó je best te doen? Maar hij kon het gewoon niet laten, dat lieve. Dat wilde ik steeds ervaren, zoals je langs de bakker fietst voor je lievelingstaart. Maar tot echte gehechtheid is het nooit gekomen, dat ken ik alleen met Ank.” Leeftijdsverschil vormt geen barrière, ontdekt hij. “Als ik zelf achttien was, zou ik denken: wat moet ik met zo’n oude man? Maar sommige jongens maakt dat niets uit. En zelf had ik er ook geen moeite mee: die jongen redt zich prima in het leven, hij staat heel stevig.” Groot bracht Voor herhaling vatbaar uit in eigen beheer, in een kleine druk. Hij zoekt niet naar een groot publiek – al deelt hij openhartig zijn ervaringen, net zoals eerder op toneel met Adelheid Roosen. “Misschien is het een soort exhibitionisme,” peinst hij. “Ook vrienden vonden dat ik er iets mee moest, omdat veel mensen deze wereld niet kennen. Mijn homoseksualiteit hoeft niet geaccepteerd te worden, daar gaat het niet om. Ik heb een dak boven mijn hoofd, een inkomen, een vriendenkring. De rest mag me veroordelen. Nou en?” Voor herhaling vatbaar is te bestellen via georgegroot@gmail.com en kost €18 (excl. verzendkosten).||https://www.parool.nl/ps/liedjesschrijver-george-groot-onderzoekt-zijn-homoseksuele-gevoelens-in-een-boek-misschien-is-het-een-soort-exhibitionisme~b273fc00/
2022-09-27||Je zag dat hij geen idee had hoe hij de rest van de dag door moest komen||In de rij voor de kassa stonden drie mensen voor me. Een vrouw in een dikke winterjas leunde op de balie en liet zich eens goed voorlichten. Ik kon niet goed zien waar het om ging, maar er was wat discussie. “Zes?” “Ja, zes,” zei de verkoopster. “Zes per velletje?” “Ja, zes per velletje.” “Ik meen toch dat er meer zegels op een velletje zaten,” zei de vrouw, die haar boodschappentas naast zich op de grond had gezet. Er stak een rol cadeaupapier uit met sinterklazen erop. “Nou, dit is wat we hebben,” zei de verkoopster. “En alleen met deze figuurtjes?” “Nee, we hebben verschillende velletjes met verschillende figuurtjes.” “Ze gaat ze willen zien,” zei de steeds op een ander voet springende jonge vrouw voor me. “Ze gaat ze allemaal willen zien.” De man voor haar schrok op. En keek op zijn horloge. “Mag ik ze eens zien?” vroeg de vrouw. “Natuurlijk,” mompelde de man, “en waarom krijgt ze er geen kopje thee bij?” “O, deze vind ik niet zo mooi,” hoorden we. De jonge vrouw zuchtte theatraal. “Mag ik die andere nog eens zien?” zei de vrouw. “Ik ga wat anders met mijn leven doen,” zei de jonge vrouw en liep enigszins hooghartig weg. De man die nu pal voor me stond knikte instemmend. Ik bleef staan, met mijn krant. “Mmmm,” zei de vrouw, “tsja, welke moet ik nu kiezen? Moeilijk hoor.” De man voor me moest zich beheersen. “Het zijn zegels, geen taartjes,” zei hij zacht maar verbeten. “Nou, doe die dan maar,” zei de vrouw en schoof een velletje zegels naar de verkoopster. Een paar minuten later – de vrouw liet de zegels ook nog eens inpakken waarbij het kiezen van het papier ook maar duurde – was de man voor me aan de beurt. “Ik kom een pakje ophalen,” zei hij monter. “Het is dat pakje,” en hij wees naar de stapel pakketjes achter de kassa. “Helaas kan ik het u nog niet meegeven,” zei de verkoopster. “Waarom niet?” vroeg de man, die naar zijn pakketje bleef kijken. “Ik moet het pakje eerst nog inscannen, maar niet alleen dat pakje, de hele zending, anders komt het systeem in de war.” “Maar ik zie mijn pakje daar liggen,” zei de man. En hij wees nog maar eens. Ik had met de man te doen, want hij voerde een verloren strijd. “Ja, maar ik moet het pakje toch eerst inscannen, en mijn collega heeft de scanner, want de andere scanner is namelijk vorige week kapotgegaan, beetje raar verhaal, maar toen…” “Wanneer kan ik dan mijn pakje meekrijgen?” vroeg de man. “Ik heb het nu nodig.” “Over een half uur, dan zorg ik dat uw pakje als eerste klaarligt. Lukt dat?” De man keek op zijn horloge. “Dat wordt moeilijk…” Ik was allang ontploft, of had geprobeerd met wat geweld mijn pakje te pakken, maar de man bleef rustig. “We zijn morgen ook open,” zei de verkoopster. “O,” zei de man. Hij liep weg van zijn pakje. Een beetje vertwijfeld. Even dacht ik dat hij met een beweging en een verschrikkelijke schreeuw de kookboeken van een tafel zou vegen. Maar hij liep de Bruna uit en bleef toen staan. Ik kon zien hoe hij zijn schouders naar beneden liet zakken. Een seconde later liet hij ook zijn hoofd neer. Je zag dat hij geen idee had hoe hij de rest van de dag door moest komen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/je-zag-dat-hij-geen-idee-had-hoe-hij-de-rest-van-de-dag-door-moest-komen~bf573171/
2022-09-27||De kwestie-Weski blijft maar boven de zaak-Youssef Taghi hangen ||Youssef Taghi wordt er door het Openbaar Ministerie van beschuldigd in zijn rol als advocaat een half jaar lang als doorgeefluik van zijn neef Ridouan Taghi te hebben gefungeerd – van maart 2021 tot in oktober 2021. Hij bezocht zijn neef veelvuldig en vaak vele uren in de streng beveiligde Extra Beveiligde Inrichting (EBI) in Vught – en gaf vervolgens informatie door aan diens criminele organisatie, is de gedachte. Volgens Youssef was hij niet de enige die dit deed. In een proces-verbaal in het onderzoek 26Mandel, zoals de zaak officieel heet, wordt uiteengezet dat Youssef Taghi een al bestaande communicatielijn van Ridouan Taghi met de buitenwereld vermoedelijk heeft voortgezet. “Dit dossier staat vol aanwijzingen dat Ridouan Taghi al veelvuldig communiceerde met de buitenwereld nog voordat mijn cliënt toegang tot hem kreeg,” concludeerde André Seebregts als nieuwe raadsman van Youssef Taghi. Hij verscheen dinsdag voor het eerst naast zijn cliënt, nadat hij de verdediging vorige week had overgenomen van Yassine Bouchikhi en Haroon Raza. Die hadden het voor Weski pijnlijke punt kennelijk niet willen maken. Die aanwijzingen bestaan uit onderschept berichtenverkeer. Zo bespreken familieleden van Ridouan in juni 2020 dat ze een beveiligde USB-stick aan Weski hebben gegeven. De bedoeling is dat zij de informatie op de stick in de EBI laat lezen aan Ridouan Taghi en vervolgens zijn antwoorden terugkoppelt aan de familie. ‘Als ze het vrijdag meeneemt, zou super zijn. (..) Dan hebben we een reactie binnen een week. Het zou top zijn als ze het uitprint.’ Ook is er communicatie tussen de oudste zoon van Ridouan Taghi en de Italiaanse maffiabaas Raffaele Imperiale van 18 november 2020. Daarin zegt de zoon dat hij contact heeft gehad met F. (father, volgens de politie). Vervolgens wordt een bericht over financiën en kennelijke drugshandel doorgestuurd, dat dwingend van toon is en waarin veelvuldig de term ‘sir’ valt. De recherche ziet hierin een aanwijzing dat het bericht van Ridouan Taghi afkomstig is. Ook is sprake van ‘my son’, ‘my family’ en ‘I am in jail’. Advocaat Seebregts spreekt van ‘een parallelle communicatielijn’ die teruggaat tot medio februari 2020: ruim een jaar voordat Youssef Taghi de EBI voor het eerst binnenging. Volgens hem zegt de gang van zaken iets over de druk die Ridouan Taghi kan uitoefenen. “Inez Weski is een kundige advocaat. Ze doet dit werk al heel lang. Ze is integer. Ook een krachtige persoonlijkheid. We zien in het dossier aanwijzingen dat ze dit liever niet doet. Maar we zien ook aanwijzingen dat ook zij niet bestand is tegen de druk van deze man.” Weski, verontwaardigd, ontkent de aantijgingen met klem. “Er wordt hier over mijn rug verdediging gevoerd. Dit is verschrikkelijk. De uitspraken van Seebregts verbazen mij. Het is allemaal uitgezocht door justitie en bleek geen juiste veronderstelling.” De rechtbank concludeerde dat de vermoede betrokkenheid van Weski onvoldoende is onderbouwd. Ondertussen maakte het Openbaar Ministerie bekend dat de bevindingen met betrekking tot Weski zijn gedeeld met de recherche-officier van het Landelijk Parket. Die moet beoordelen of mogelijk tóch al onoorbare dingen waren gebeurd voordat Youssef Taghi toegang kreeg tot Ridouan. Daarmee is de kwestie voorlopig nog niet uit de lucht.||https://www.parool.nl/amsterdam/de-kwestie-weski-blijft-maar-boven-de-zaak-youssef-taghi-hangen~b0d07b3d/
2022-09-27||Jip van den Toorn wint Inktspotprijs voor beste politieke tekening||In de tekening van Van den Toorn staat ‘menselijke hypocrisie in tijden van klimaatverandering centraal’. Op de tekening zijn twee plaatjes te zien. Eentje van ‘vroeger’ en eentje van ‘nu’. Op allebei de plaatjes is hetzelfde stel te zien dat in een vliegtuig zit. Onderaan de tekening staat: “Brenda had besloten om milieubewuster te leven.” Op het ‘nu’-plaatje staat nog: “Éigenlijk kan dit dus niet...,” terwijl er op de tekening waar ‘vroeger’ bij staat geen tekst is geschreven. De jury noemt de kleuren van de cartoon ‘fris’ en de vorm ‘doeltreffend’. “Wie deze fraaie tekening ziet, moet lachen, maar kijkt tegelijkertijd in de spiegel,” oordeelt de jury. Van den Toorn is bij het grote publiek vooral bekend van haar deelname afgelopen zomer aan de kennisquiz De Slimste Mens, waarin zij het tot de finaleweek schopte. De jury bestond dit jaar uit hoogleraar Nederlandse taal- en letterkunde Lotte Jensen, striptekenaar Eva Hilhorst, journalist Pelle Matla, historicus Zihni Özdil en cabaretier Katinka Polderman. De prijs werd uitgereikt in Perscentrum Nieuwspoort in Den Haag. Een jaar geleden won Kamagurka de Inktspotprijs.||https://www.parool.nl/nederland/jip-van-den-toorn-wint-inktspotprijs-voor-beste-politieke-tekening~bad09752/
2022-09-27||‘Taghi in afgeluisterd gesprek genoemd als opdrachtgever moord Peter R. de Vries’||Peter R. de Vries werd op 15 juli 2021 in het hartje van Amsterdam vermoord. Volgens de politie werkten de vermoedelijke uitvoerders van de aanslag, ‘schutter’ Delano G. (22) en ‘voorbereider en chauffeur’ Kamil E. (36) samen met drie mannen die ervan verdacht worden de moord gefilmd te hebben. Bij een van die verdachten werd na een verhoor afluisterapparatuur geplaatst. Volgens de drie bronnen is in een proces-verbaal te lezen dat op een van de gemaakte opnames de verdachte ‘fonetisch’ de naam van Taghi noemt. Taghi zou volgens hem de moord op De Vries bij drie groepen hebben uitgezet. Onderzoek van de politie wees uit dat de moordopdracht al in het voorjaar is gegeven. Het afgeluisterde gesprek ondersteunt deze conclusie. Eerder waren er al steeds sterkere aanwijzingen dat Taghi vanuit de EBI in Vught, de zwaarst bewaakte gevangenis van het land, De Vries kon laten vermoorden. ’s Lands beruchtste gedetineerde ontkent stellig. Inez Weski, de advocaat van Taghi, meldt aan NRC niet op de hoogte te zijn van het afluisterdossier. Haar cliënt is nog niet als verdachte aangemerkt in de zaak.||https://www.parool.nl/nederland/taghi-in-afgeluisterd-gesprek-genoemd-als-opdrachtgever-moord-peter-r-de-vries~b194d003/
2022-09-27||Amsterdam wacht niet af: nog meer extra steun voor kwetsbaarste groepen||Dat schrijven wethouder Rutger Groot Wassink (Sociale Zaken) en Marjolein Moorman (Armoedebestrijding) dinsdag aan de gemeenteraad. Een aantal maatregelen zou landelijk sowieso al vanaf 1 januari ingaan, maar het stadsbestuur wil daar niet op wachten. “Voor iemand die vandaag geen boodschappen kan doen is 2023, als veel lastenverlichtingen uit Den Haag ingaan, te ver weg,” aldus Groot Wassink. In navolging van onder meer Assen en Eindhoven hoogt Amsterdam vanaf 1 oktober de leeftijdsgrens voor de kostendelersnorm op van 21 naar 27 jaar. De kostendelersnorm houdt in dat de bijstandsuitkering wordt verlaagd als meerdere volwassen mensen (vanaf 21) in één huis samenwonen; in de praktijk vaak een hard gelag als kinderen 21 worden en ouders een uitkering hebben. Dat wordt nu dus 27. Ook de uitkering voor dak- en thuislozen stijgt dit jaar nog met 10 procent en er komt een tijdelijke stop op incasso’s van schulden voor mensen in de bijstand. Werknemers van sociaal werkbedrijf Pantar krijgen een compensatie voor hun reiskosten én Amsterdammers met een langdurig laag inkomen kunnen tijdelijk een extra individuele inkomenstoeslag krijgen. “Dit is niet de grote verbetering in bestaanszekerheid die we nodig hebben,” erkent Groot Wassink, “maar dit kan voor Amsterdammers met een kleine beurs betekenen dat je het einde van de maand nét wel haalt. 50 euro extra besparen in de maand is dan een wereld van verschil.” Om de maatregelen te kunnen betalen wordt enigszins vooruitgelopen op de eindafrekening van dit jaar. Groot Wassink: “Mede door de uitstroom uit de bijstand verwacht ik dat we wat geld overhouden. Dat wil ik nu al gebruiken om dit te kunnen betalen.” Vorige week kondigde het college, vanwege de stijgende energiekosten en torenhoge inflatie, al een pakket steunmaatregelen aan. Zo wordt de grens om aanspraak te maken op armoederegelingen vanaf 1 januari verhoogd van 120 naar 130 procent van het sociaal minimum, is er een tijdelijke aflosstop voor de schuldsanering en komt er nog dit jaar een noodfonds voor mkb’ers en maatschappelijke voorzieningen.||https://www.parool.nl/amsterdam/amsterdam-wacht-niet-af-nog-meer-extra-steun-voor-kwetsbaarste-groepen~b3aa4ffb/
2022-09-27||Ruud van der Linden (1942 – 2022): regelaar, ritselaar en een tweede vader voor topboksers||“Als ik morgen kom te overlijden, zou ik dat prima vinden,” zei Ruud van der Linden nog geen twee weken geleden aan de telefoon. “Ik ben bijna 80 jaar en ik heb een prachtig leven gehad. Ik ben net terug van een vakantie in Zuid-Duitsland. Het was heerlijk.” Van der Linden had een mail naar de redactie van Het Parool gestuurd met een tip over de prijs van het ziekenvervoer vanuit zijn huis in de Bijlmer naar het Amsterdam UMC. Als nierpatiënt was hij daarvan afhankelijk. De mail tekent Van der Linden, die zich als oud-fotograaf van het Nieuws van de Dag en De Telegraaf graag tegen dingen aan bemoeide. Zo kwam hij in 1968 ook terecht bij het pand aan de Albert Cuypstraat 241, waar de Vereniging ter Bescherming van het Schoolkind huisde. In de buurt was een jeugdwerker neergestoken en Van der Linden kwam een foto maken. De vereniging had tot doel om schoolkinderen zinvolle vrijetijdsbesteding te geven. Boksen hoorde daar ook bij, zo vond de in Den Haag geboren Van der Linden. Zonder zelf ooit één wedstrijd te hebben gebokst had hij zijn papieren gehaald als bokstrainer. Het project van Van der Linden groeide in de jaren zeventig en tachtig uit tot een gigantisch succes. Hij motiveerde Amsterdamse straatjongens tot grootse prestaties. In het meest succesvolle jaar kwamen zes van de in totaal elf Nederlandse kampioenen – er zijn elf gewichtsklassen – van ‘De Cuyp’. Boksers als Pedro van Raamsdonk, Saïd Kwyasse, Ramon Voorn, Romeo Kensmill en Raymond Joval hebben veel te danken aan Van der Linden. “Ruud was de godfather van het Nederlandse boksen,” aldus ex-wereldkampioen Joval. Het echte trainerswerk besteedde Van der Linden meestal uit. Waar hij zelf de meeste tijd in stak, was regelen en ritselen. Zo organiseerde hij boksgala’s in het Concertgebouw, bezorgde hij de boksers baantjes en regelde hij voor hen een net pak van couturier Frans Molenaar, waarvan vervolgens een stukje in de krant verscheen. Ook de reizen die Van der Linden voor de boksers organiseerde, zijn legendarisch. Voor nop regelde hij trainingstrips naar de Verenigde Staten, Indonesië of de Sovjet-Unie. Hij liet zijn boksers de hand schudden met Mohammed Ali, Joe Frazier, Sugar Ray Robinson en Arnold Schwarzenegger. “Ik ben met de Cuyp naar de Sovjet-Unie geweest,” herinnert Raymond Joval zich. “We kwamen terecht in een trainingskamp van de nationale ploeg. Prachtig hotel, een schitterende fitnesszaal, maar we kregen wel een pak slaag. Ruud moest er soms tussen springen.” Tekst gaat verder onder de afbeelding. Van der Linden richtte zich op het amateurboksen, niet op het profboksen. Zodra ‘zijn’ kampioenen de overstap maakten, haakte hij af. “Als prof kun je in Nederland bijna geen geld verdienen,” zei hij in 2003 in Het Parool. “Dat had ik erop tegen. Als je pech hebt, word je in elkaar getimmerd voor een hongerloon.” Van der Linden maakte zich al vroeg zorgen over integratieproblemen. In de boksschool zag hij veel straatjongens met een Surinaamse, Turkse, Marokkaanse of Afghaanse achtergrond. De overheid had iedereen eerder moeten verplichten om Nederlands te leren, vond hij. Want hoe kun je samenleven als je niet met elkaar kunt praten? “In de boksschool moest iedereen gewoon Hollands lullen.” Ook bracht Van der Linden de boksers Nederlandse geschiedenis bij. Vlak voor de Dodenherdenking op 4 mei stopte hij de les en zette hij alle boksers op straat, met de bokshandschoenen nog aan. “Dan vertelde ik dat uit deze stad nog niet eens zo lang geleden 80.000 Joden zijn weggesleept en naar concentratiekampen gebracht. ‘Als de Centrumpartij aan de macht komt, zijn jullie de nieuwe Joden’, zei ik dan. ‘Daarom moeten jullie en je ouders ook altijd gaan stemmen’. Dan was het twee minuten stil en gingen we weer terug de zaal in, lekker knokken.” Van der Linden had erbij kunnen zeggen dat de nazi’s het ook gemunt hadden op homo’s. Hoewel hij na een gestrand huwelijk met een vrouw niet openlijk uitkwam voor zijn seksuele geaardheid, was dat een publiek geheim. “Ruud heeft zich er nooit over uitgesproken,” aldus oud-kampioen Van Raamsdonk in 2003. “Hij heeft er niemand mee opgezadeld en hij heeft nooit iets bij de boksers geprobeerd. Bij niemand.” Van der Linden is in 1993 onderscheiden met een gouden speld van verdienste door de gemeente Amsterdam, die hij met trots droeg. In 2007 werd hij Ridder in de Orde van Oranje-Nassau. Hij is 79 jaar geworden.||https://www.parool.nl/amsterdam/ruud-van-der-linden-1942-2022-regelaar-ritselaar-en-een-tweede-vader-voor-topboksers~b9fc5e7a/
2022-09-27||Tanni & Jeffrey: ‘Hij stimuleerde mij mijn biologische vader te bezoeken’||“Jeffrey was drie, zijn zus Dewi acht en ik tweeëntwintig jaar toen ik hun bonusvader werd. We hadden meteen een klik en al heel snel vroeg Jeffrey of hij mij ‘papa’ mocht noemen. In de weekenden was Jeffrey bij zijn vader, de rest van de week bij ons. Dat heen en weer gaan zorgde bij Jeffrey wel voor een onrustig gevoel, maar ik legde hem uit hoe belangrijk het is om een goede band te hebben met zijn vader. Een samengesteld gezin is niet iets wat je licht moet nemen, de kinderen moeten altijd voorop staan. Soms was het wel lastig, maar we zijn er denk ik wel in geslaagd; iedereen in de familie gaat goed met elkaar om. In het begin twijfelde ik weleens of ik mezelf wel hun vader kon noemen, omdat we geen bloedband delen, maar ik weet inmiddels dat het allemaal draait om houden van. Ik voel me een volwaardige vader en opa van mijn vijf kleinkinderen. Jeffrey was als kind heel vrolijk, behulpzaam en heel onderzoekend, en nog steeds. Hij stelde al jong allerlei vragen over de wereld om hem heen. Ik heb hem daarin altijd gestimuleerd en ik nam altijd de tijd om antwoord te geven. Nog altijd voeren we heel mooie gesprekken. We zien het leven allebei als een voortdurende zoektocht. We zijn altijd heel open en eerlijk naar elkaar en kunnen nooit lang boos zijn op de ander. Inmiddels leer ik ook veel van hem, bijvoorbeeld dat je niet de hele wereld kunt helpen en soms voor jezelf moet kiezen. Ik ben heel trots op de man die hij is geworden. Onder de stoere, sterke Jeffrey zit een ongelooflijk lief en behulpzaam mens. Een van de mooiste herinneringen bewaar ik aan de reizen die we samen maakten naar Suriname, waar ik ben geboren en getogen. Ik ben er trots op dat ik Surinamer ben en ik heb de Surinaamse cultuur, de taal, de geschiedenis, het eten en de warmte, altijd aan de kinderen meegegeven. Een vast onderdeel van de opvoeding is dat we ieder jaar met zijn allen naar Keti Koti en Kwaku gaan. Het gaat zelfs zo ver dat mijn kleindochter, die Nederlands en Kaapverdiaans bloed heeft, laatst aan mij vroeg of ze ook Surinaamse is, ‘net als jij opa’. ‘Natuurlijk schat!’, antwoordde ik. Ik vind het mooi te zien dat zij het zo voelt.” “Toen ik zelf bonusvader werd heb ik mijn vader (Tanni, red.) laten weten dat hij voor honderd procent als mijn vader voelt en dat ik voor honderd procent zijn zoon ben. Dat we geen bloedband delen doet er niet toe, hij heeft mij opgevoed tot de persoon die ik nu ben en daar kan geen geboorteakte of stempel op een paspoort iets aan veranderen. Als ik als kind geen zin had om in de weekenden naar mijn biologische vader te gaan, stimuleerde hij om dat toch te doen en legde uit waarom dat belangrijk was voor onze band. Als ik dan weer thuiskwam op zondagavond gaf hij me alle ruimte om weer even te landen. Mijn zoon Rev is net zo nieuwsgierig als ik vroeger, maar ik vind het, met mijn drukke werk en gezin, weleens lastig om daar de tijd en het geduld voor op te brengen. Ik heb enorm veel respect hoe mijn vader wél altijd de rust had alle vragen te beantwoorden die ik als kind op hem afvuurde. Al jong had ik veel vragen over of er meer is tussen hemel en aarde. Mijn vader legde me uit dat er zeker meer is, maar dat je ervoor kunt kiezen om daar wel of niet in te geloven. Ik vind het interessant om die spirituele kant verder te onderzoeken en daarom heb ik laatst een ayahuascasessie gedaan. Ik heb papa gevraagd of hij ook mee wilde, maar dat ging hem toch een stapje te ver, haha. Mijn vader is heel loyaal en gaat daarin weleens voorbij aan zichzelf. Ik merk dat op en kan dat open met hem bespreken en zie dat hij daar echt naar luistert. Onze band is heel gelijkwaardig. We maken van ons hart geen moordkuil en dat kan ook, omdat we weten dat we elkaar toch nooit zullen loslaten. Onze reizen samen naar Suriname, langs alle plekken uit papa’s jeugd, waren heel bijzonder, voor ons allebei. Andersom hoop ik mijn vader ooit mee te kunnen nemen naar de Kaapverdische Eilanden. Mijn biologische vader is Kaapverdiaans, mijn moeder is Nederlands en Tanni is Surinaams. Ik zie het als een rijkdom dat ik met al die culturen ben opgegroeid. Ik spreek daardoor ook meerdere talen, waaronder Surinaams, en pik een nieuwe taal snel op. Als halfbloed hoor je nergens écht bij, maar ik voel me alledrie de culturen ineen, en daar ben ik heel erg dankbaar voor.”||https://www.parool.nl/ps/tanni-jeffrey-hij-stimuleerde-mij-mijn-biologische-vader-te-bezoeken~b250d73a/
2022-09-27||Ajacieden Alvarez, Antony, Martinez en Tagliafico waren vaste klant en dát merkt The Barberhood||Een jongeman, in sommige kringen bekend als DJ Jake Tarry, staat buiten op de stoep een sigaretje te roken, de kappersmantel nog om. “Iemand naast me moest wassen,” zegt hij. “Dan ga ik buiten wel even een peukie roken. Prima, toch? En straks weer door.” Eigenaar Hama Jozef, met een cool sikje en een shirt van Grand Theft Auto, komt ook net naar buiten. “Oh ja, Het Parool. Was dat vandaag? Kom naar binnen. Ik heb nog wel wat eten.” De ontvangst is warm in kapperszaak The Barberhood, ook door een enorme hond – een imposante kruising tussen Amerikaanse bulldog en een Zuid-Afrikaanse ridgeback. In Zuid-Afrika worden die gefokt om leeuwen van het erf te jagen, hier snuffelt Gula nieuwsgierig aan een knie. “Gula moet nog even wennen,” zegt Hama. “Door de drukte is hij een paar weken niet mee geweest.” Af en toe blaft hij inderdaad. “Doe relaxed!” zegt zijn baasje. “Hier zijn alleen maar vrienden.” Gula neemt zijn bijtspeeltje in de bek en doet relaxed. De broer van Hama, Mirano Jozef (30), stelt de crew voor. “Hama en ik zijn echte broers. Met dezelfde vader en moeder. Tenminste, dat denken we. En dat is Dani. Die komt uit Italië.” Dani Tutino (28) is aan de derde kappersstoel bezig met een klant. De fotograaf wil meteen aan de slag. Hama: “Doe rustig, ga eerst even zitten. Wil je koffie? Water? Het is hier relaxed.” En tegen de verslaggever: “Echt een vrouw, hè. Boem, boem, boem!” De koffie en water worden geserveerd op een houten plankje. The Barberhood ligt halverwege de Elandsgracht, met een rood-witte barbierspaal pal naast de voordeur, op manshoogte. In de vitrine staat een vrolijk beeldje van een man in een kappersstoel, een foto van Johan Cruijff en een serie potjes met baardolie, wax en lak, eigen productie, vooral organisch. Dit is geen kapper natuurlijk, dit is een barbershop. De zaak is smal en stijlvol, zoals dat gaat met barbershops. Lichte tegels, een vale vloer en een barretje om aan te wachten. De toonbank hangt met twee kabels aan het plafond. En uiteraard staat er een deejaytafel. Op de playlist staat ontspannen house; beachclubsfeer. Aan het plafond hangen voetbalshirts, geen koopjes uit de giftshop, maar echt gedragen door de Zuid-Amerikanen van Ajax. Van Tagliafico en Alvarez (een uit- én thuisshirt) en ook van Antony en Martinez, die onlangs Ajax verlieten en naar de Premier League vertrokken. “Dat zijn afscheidscadeautjes,” zegt Hama. Hij wijst naar het Argentiniëshirt van Martinez, waarin hij in 2020 de Copa América won, en laat een foto op zijn mobiel zien. Martinez, in dat shirt, naast Messi na afloop van de finale. Pronkstuk is het Brazilië-shirt van Antony, waarin hij zijn eerste doelpunt voor het nationale team scoorde. Die hangt voor het raam. Zo’n beetje elke week zitten/zaten de Ajacieden in zijn kapperstoel. Hama: “Want ze moeten natuurlijk elke week optreden.” Hama is klaar met een jongeman die in sommige kringen bekend is als DJ Tommy. Nog een veeg over de bol: “Bello!” DJ Tommy kijkt in de spiegel en knikt. En dan moet de haarlak nog komen. Iemand stoeit met Gula. Het is weer tijd voor een rookpauze, een vast gegeven in barberkringen. “Een mooi straatje hè,” zegt Mirano. Absoluut, en zeker zo in het zonnetje deze middag, met al die bomen en banken in de middenstrook. Hama: “Dit is echt dé boulevard van Amsterdam. Zo noemen wij het ook.” Vijf jaar geleden kwam hij op een festival een vriendin tegen die in vastgoed zit. “Blijkbaar heb ik toen tegen haar gezegd dat ik een ruimte voor een barbershop zocht op de Elandsgracht. Voor mij is dit het echte Amsterdam. Alleen wist ik daar niks meer van, met mijn dronken kop.” Een halfjaar later belde ze hem op: er was een ruimte beschikbaar. Hama: “Zodoende. Zo ontstaan die dingen dus. Goed feesten, goed dronken worden, en dan heb je een barbershop aan de Elandsgracht.” Boven het barretje hangen inderdaad twee planken vol met flessen alcohol van het betere soort. Hama en Mirano zijn geboren in Tel Aviv, maar hun ouders verhuisden na enkele jaren naar Amsterdam, later naar New York en weer terug, en ook Hama en Mirano woonden in diverse landen. Hama werkte in de muziek, in de fashion, in de evenementen, maar vijf jaar geleden besloot hij dat hij zich definitief in Amsterdam wilde vestigen, met een eigen barbershop. Hama: “De naam moest internationaal klinken. En er zitten hier meer kappers in de buurt, het wordt echt een hood. Daarom: The Barberhood.” 12 oktober bestaat zijn zaak vier jaar. Hij was nog niet lang bezig, de zaak begon net te lopen, toen corona toesloeg. Hama: “Dat was een verplichte vakantie. Maar toch was het een goed jaar voor me. Ik heb volledig de focus op barber gelegd. Daarom heb ik op 2-0-2-0 op mijn vingers laten tatoeëren – kijk maar.” Hoe zijn die Zuid-Amerikaanse Ajacieden uitgerekend bij hem terechtgekomen? Hama: “Ik kom uit de hoek van creatieven en dan zit je in bepaalde circle. Ik heb vrienden met modewinkels, horecazaken, iemand neemt een vriend mee of een broer, en zo ontstaat dat. Ik ben er trots op dat die Ajacieden zich hier laten knippen.” Zeker de afgelopen tijd is zijn klandizie enorm toegenomen. “Het is geëxplodeerd. Logisch ook. Dat betekent dat we iets goeds doen. Mensen willen maar twee dingen tegenwoordig. Een goede kwaliteit en gezelligheid. Aan social media doe ik bijna niet. Ik wil dat vrienden vrienden meenemen. Alleen maar mensen met een goede vibe. Mond-tot-mondreclame werkt al duizend jaar, dat is altijd het beste. En dat die grote Ajaxsterren hier komen, werkt ook fantastisch.” DJ Jake Tarry is nog een behoorlijke tijd blijven hangen, maar nu heeft hij dan toch zijn jas aangetrokken om te vertrekken. “Een bedrijvig kapsalonnetje, hè,” zegt hij. Je kunt het ook een clubhuis noemen. Jonge mannen die samen chillen, en ondertussen laten ze hun haar knippen. Midden in de zaak ligt een bulldog/ridgeback op zijn zij, het bijtspeeltje binnen pootbereik.||https://www.parool.nl/ps/ajacieden-alvarez-antony-martinez-en-tagliafico-waren-vaste-klant-en-dat-merkt-the-barberhood~beee6e63/
2022-09-27||Susan Aretz (50) gaat voor wereldrecord ‘lange borrelplank’: ‘Bijna een militaire operatie’||“Borrelen is een zo ontzettend Nederlands concept, net als gezelligheid, dat kent het Guinness Book of Records niet. Ik dacht: dan komen we in dat boek, maar dat kost heel veel geld, je moet ook iemand laten invliegen, dus laat maar. De officiële meting wordt nu verricht door presentatrice Quinty Trustfull, want die houdt behalve van koffie ook van borrelen.” “Ik ga voor vijftien meter. Dat is lang, maar het meest bijzondere is dat het allemaal hapjes zijn uit mijn borrelboeken, en alles is dus zelfgemaakt.” “Honderddertig, het is bijna een militaire operatie. Ik ben het Andaz heel dankbaar, want ik heb een keuken en een eigen koelcel ter beschikking gekregen. Daarbij heb ik thuis geen tafel van vijftien meter lang want mijn huis is niet eens vijftien meter lang.” “Dat is niet te doen, die keuze. Dat is als kiezen tussen je kinderen, al heb ik er daar maar een van. Mijn top drie: geklopte misoboter, burrata met bloedsinaasappel en kaas-honing-espresso.” “Zeker, geen enkel recept bestaat uit meer dan vijf ingrediënten en de meeste daarvan staan gewoon in je voorraadkast. Laagdrempeliger wordt het niet.” “Nee, maar wel een gin-tonic met mijn eigen gin. En anders iets met bubbels, champagne of cava.”||https://www.parool.nl/ps/susan-aretz-50-gaat-voor-wereldrecord-lange-borrelplank-bijna-een-militaire-operatie~b64fd38e/
2022-09-27||RIVM: stijgend aantal coronagevallen is mogelijk het begin van een najaarsgolf||Het RIVM registreerde in de afgelopen zeven dagen 12.269 positieve tests. Dat is het hoogste weektotaal sinds 13 augustus en een stijging van 39 procent vergeleken met de week ervoor. In totaal lieten vorige week 15.641 mensen zich testen, het hoogste aantal in zeven weken tijd. Het aantal bevestigde besmettingen stijgt volgens het instituut onder vrijwel alle leeftijdsgroepen, maar met name onder mensen van 70 jaar en ouder. Tussen maandagochtend en dinsdagochtend registreerde het RIVM 2614 positieve tests. Dat is het hoogste dagcijfer sinds 3 augustus. Amsterdam noteerde de afgelopen dag 94 nieuwe gevallen. Ook het aantal ziekenhuisopnames stijgt. Vorige week zijn 287 mensen in het ziekenhuis opgenomen als gevolg van coronaklachten, het hoogste aantal in vijf weken tijd. Op de verpleegafdelingen werden afgelopen etmaal 113 nieuwe patiënten met corona opgenomen. In totaal worden in de klinieken op dit moment 596 mensen met corona verzorgd, 28 meer dan een etmaal geleden. Het aantal mensen met een coronabesmetting op de ic’s steeg afgelopen dag met 2 naar 35. In de cijfers wordt geen onderscheid gemaakt tussen mensen die zijn opgenomen na hun coronabesmetting en mensen die voor iets anders naar het ziekenhuis kwamen maar eenmaal daar ook corona bleken te hebben. Het zogeheten reproductiegetal, dat aangeeft hoe snel het coronavirus zich verspreidt, steeg afgelopen vrijdag naar het hoogste niveau sinds 1 juli: 1,1. Dat betekent dat een gemiddelde groep van 100 mensen met corona 110 anderen besmet. Zij dragen het virus vervolgens weer over aan 121 mensen, die 133 anderen aansteken. Hoe verder het getal boven de 1 komt, hoe sneller de verspreiding gaat. Vanwege de stijging en de vooruitzichten vraagt het RIVM ‘extra aandacht voor vaccineren, testen en de andere basisadviezen’. De vrees voor een najaarsgolf is opvallend, omdat WHO-baas Tedros Adhanom Ghebreyesus twee weken geleden nog bekendmaakte dat het einde van de coronapandemie in zicht is. Nederlandse virologen temperden toen meteen het enthousiasme: “Wij verwachten nog steeds een najaarsgolf.”||https://www.parool.nl/nederland/rivm-stijgend-aantal-coronagevallen-is-mogelijk-het-begin-van-een-najaarsgolf~b551ec5f/
2022-09-27||Treinverkeer naar Bijlmer Arena zaterdag opnieuw ‘om veiligheidsredenen’ geschrapt. Gaan we dat vaker zien?||Twee dingen: Ajax speelt om 20.00 uur in de Arena tegen Go Ahead Eagles, waar zo’n 55.000 supporters worden verwacht. Op precies hetzelfde moment begint in de Ziggo Dome een concert van De Dijk voor zeker 15.000 mensen. Voor beide evenementenlocaties is Amsterdam Bijlmer Arena hét aangewezen station om met de trein naartoe te reizen. Maar vanwege werkzaamheden tussen Amsterdam en Utrecht is er slechts één spoor beschikbaar. ‘Hierdoor is er geen treincapaciteit beschikbaar voor de bezoekers,’ liet de NS maandagmiddag weten. Naar eigen zeggen neemt NS de maatregel ‘met pijn in het hart’ om te voorkomen dat er ‘zeer onveilige situaties ontstaan’. “Dit is echt een uitzondering,” vertelt woordvoerder Erik Kroeze. “Met onveilige situaties bedoelen we in dit geval dat de kans groot is dat mensen in de verdrukking komen of zelfs op het spoor belanden. Amsterdam Bijlmer Arena – ook een metrostop – is ruim opgezet, maar kan ook in enorm tempo vollopen. Onze specialisten op het gebied van crowd control hebben in dit geval beoordeeld dat het station niet veilig genoeg zou zijn.” Het besluit heeft niet te maken met het personeelstekort bij de vervoerder. Half juli ontstond voor de ingangen van het station enorme drukte na een concert van Ed Sheeran in de Arena en van Toto in de Ziggo Dome. Kroeze: “Die situatie was achteraf gezien te druk en moest beter. Daarom nam de NS voor 3 september, een dag van veel evenementen in het Arenagebied, het besluit om geen treinverkeer te laten stoppen op Bijlmer Arena. Dat verliep toen soepel.” Station Bijlmer Arena is en blijft een ‘bijzonder geval’, door alle drukke evenementenlocaties in de buurt. Maar het is ‘echt heel wrang’ dat dit nu de tweede keer deze maand is dat de NS op deze manier moet ingrijpen, zegt Kroeze. “We zijn dus kritisch op onszelf. We hebben de organisaties in het Arenagebied niet goed inzichtelijk gemaakt dat we minder capaciteit hebben. Ook dat moet beter. Dit is en wordt geen standaard praktijk: het is een noodoplossing.” Ja. Binnen het gezamenlijk overleg tussen de NS, het GVB, de gemeente en de drie evenementenlocaties waren de werkzaamheden van dit weekend dus ook bekend. “Maar over de consequenties zijn we erg laat geïnformeerd,” zegt Ronald Fiolet, directeur Operationele Zaken bij Ziggo Dome. “We zijn vooral teleurgesteld. Onze bezoekers zouden moeten kunnen vertrouwen op de NS.” De concertzaal maakt zich ook enige zorgen over de toekomst. “Je kunt dit zien als incident, maar het is wel al de tweede keer in een maand. Het gebruik van station Bijlmer Arena wordt onzekerder, mensen zullen vaker met de auto moeten komen. Terwijl het idee is: minder auto's.” De NS baalt ook van dat extra autoverkeer, zegt Kroeze. “Dat is juist wat we normaal niet willen. Maar veiligheid gaat voor ons wel boven bereikbaarheid.” Vervoersbedrijf GVB gaat extra lange metrovoertuigen inzetten nu de treinen zaterdag niet stoppen bij de Arena. Dat gebeurde ook tijdens het eerste weekend van september. En ook worden er in samenwerking met de NS extra servicemedewerkers ingezet op het station om reizigers in goede banen te leiden, laat een woordvoerder van de GVB weten. “Reizigers moeten rekening houden met iets langere reistijden, maar we zorgen voor genoeg vervoer.”||https://www.parool.nl/amsterdam/treinverkeer-naar-bijlmer-arena-zaterdag-opnieuw-om-veiligheidsredenen-geschrapt-gaan-we-dat-vaker-zien~bbab0697/
2022-09-27||Amsterdamse modemerken My Brand en In Gold We Trust ‘gaan kapot door drugszaak’ ||Dat bleek dinsdag op de eerste inleidende zitting in de strafzaak tegen de 44-jarige G. en zijn 61-jarige medeverdachte Ronny H. De rechtbank honoreerde G.’s verzoek zijn voorlopige hechtenis op te heffen niet. Zijn medeverdachte werd wel op vrije voeten gesteld omdat hij in deze zaak als een soort katvanger een ondergeschikte rol zou hebben gespeeld. G. wordt er van verdacht samen met anderen te hebben geïnvesteerd in een drugslijn met Ecuador via welke in september 2020 1028 kilo cocaïne zou worden ingevoerd in Duitsland, in een deklading van bananen, tonijn of garnalen. Hij zou begin 2021 bovendien bijna vijf kilo cocaïne en tweehonderd gram methamfetamine verstopt in een grill via Duitsland naar Australië hebben willen verzenden. Daarnaast zou hij met anderen eind 2020 ongeveer 100 kilo cocaïne hebben ingevoerd vanuit Brazilië, verstopt in 300 bierblikjes, die weer waren verborgen in een veel grotere vracht van 23.700 bierblikjes. Toen hij op 21 juni werd gearresteerd, vond de politie een omgebouwd gasalarmpistool en munitie in zijn huis in Purmerend. In tassen, een schoenendoos, een doosje en als losse bundeltjes vond de recherche er ook nog zo’n 250.000 euro aan contanten, die hij volgens justitie heeft witgewassen. De Amsterdamse rechtbank ziet vooralsnog voldoende aanwijzingen voor al die verdenkingen en houdt hem in de cel. Wel namen de rechters voor die beslissing zeer ruim de tijd, omdat zowel zijn advocaat Sicco Wester als Domenico G. zelf uitvoerig hadden geschetst hoe zeer zijn bedrijven, zijn gezin en hijzelf onder zijn detentie lijden. “Ik heb de modemerken My Brand, In Gold We Trust plus privé nog wat onroerend goed en verkoop de kleding aan de beste winkels,” had G. de rechtbank gezegd. “Deze strafzaak is als een heel grote sneeuwbal die één grote ravage heeft aangericht.” Grote afnemers waaronder de Bijenkorf en webshop Otrium trokken hun handen van G.’s kledingmerken af, een factoringmaatschappij staakte het zakendoen waardoor belangrijke deals en de handel in winterkleding niet doorgaan. Zijn vrouw kan de zaken niet draaiende houden, omdat ze ook moet zorgen voor hun ‘vier kinderen plus een bonuskind’. Raadsman Sicco Wester beklaagde zich erover dat het Openbaar Ministerie de arrestatie van G. in juni meldde in een persbericht waarvan volgens de advocaat eenvoudig de koppeling met diens bedrijven was te maken. Dat leverde veel negatieve publiciteit op. Inmiddels stelt justitie dat de kledingbedrijven geen enkele rol speelden in de vermoede cocaïnehandel “Niet alleen zijn vrouw weet het hoofd niet meer boven water te houden, ook de 35 mensen die bij My Brand en In Gold We Trust werkzaam zijn, met 35 gezinnen en 35 hypotheken, zijn afhankelijk van mijn cliënt,” zei Wester. “Dat staat allemaal op het spel. Mijn cliënt is heel hard nodig om te redden wat er te redden valt.” G. heeft ook een zogeheten diabetesvoet waarin een grote wond zit die niet kan genezen in het huis van bewaring waar hij in voorlopige hechtenis zit. Wester: “Er zijn zorgen of hij zijn voet kan behouden. Ook is hij in detentie twaalf kilo afgevallen en heeft hij psychische problemen.” Officier van justitie, Ursula Weijtzel, ziet vooral in onderling berichtenverkeer volop bewijs voor de drugshandel. Het gaat vooral om berichten uit de gehackte server van Sky ECC, ook uit een groeps-chat over de gezamenlijke drugssmokkel. Weijtzel: “Het is een heel duidelijk, chronologisch verhaal dat zich afspeelt.” Het bezit van het vuurwapen heeft G. bekend, zijn verklaringen over de 250.000 euro als zou het om winsten uit het casino gaan en opnames van de bank, vindt de aanklaagster ‘niet heel logisch’. “Het is opmerkelijk dat iemand met dergelijk renderende bedrijven het toch nodig vindt in de cocaïnehandel te gaan en een vuurwapen en zo veel cash in huis te hebben.” De volgende zitting is op 16 december.||https://www.parool.nl/amsterdam/amsterdamse-modemerken-my-brand-en-in-gold-we-trust-gaan-kapot-door-drugszaak~b6444002/
2022-09-27||Café in the City was vanwege explosie gesloten, maar gaat woensdag weer open||‘Na uitgebreid onderzoek heeft de politie geen aanwijzingen gevonden dat Café in the City iets te verwijten valt,’ schrijft het café op de eigen Instagrampagina. Zowel de politie als de gemeente doet hier geen uitspraken over, in verband met het nog lopende onderzoek. Door de ontploffing werden de voordeur en het portiek verwoest. Met een gedwongen sluiting wilde burgemeester Femke Halsema de openbare orde herstellen. De sluiting werd in eerste instantie voor zes maanden opgelegd, maar maandag werd die sluiting opgeheven. Het café schrijft twee dagen nodig te hebben om de heropening voor te bereiden. ‘Wij willen de politie en de gemeente Amsterdam bedanken voor het vertrouwen dat zij in ons gesteld hebben,’ is verder in de Instagrampost te lezen. ‘Met dit besluit laten zij zien naast de horecaondernemer te staan in de strijd tegen criminaliteit en het toenemende geweld in Amsterdam.’||https://www.parool.nl/amsterdam/cafe-in-the-city-was-vanwege-explosie-gesloten-maar-gaat-woensdag-weer-open~bceb011c/
2022-09-27||Bij golfwinkel Bisque Golf in de Jordaan drink je tussen het passen door een koffietje||Toen mede-eigenaar Ido de Voos (50) na een tijd weer meer ging golfen, merkte hij dat er behoefte aan verandering was. Al gaat dat nog niet zo makkelijk, zeker niet in Nederland. “Het is hier allemaal wat stijfjes.” In Amerika zie je volgens De Voos dat golf inmiddels om meer draait dan alleen de sport. “Steeds meer mensen zitten in die ‘gezellig golfen’-sfeer en willen zich daar ook op gaan kleden.” Zijn zaak oogt dan ook niet meteen als een golfwinkel, al staan er wel golftassen van 400 en 1800 euro. Je vindt er namelijk ook petjes van Amsterdamse ontwerper Piet Parra (€45), Nike Jordan-sneakers (€130) en een grote koelbox van het jagersmerk Yeti (€280). Bisque Golf heeft een vide waarop een koffiebar gebouwd is. De Voos vindt het belangrijk dat mensen die kleren willen kopen, die rustig kunnen passen. “Een beetje golfer wil even kunnen rondlopen op zijn eventuele schoenen. Daar hoort een koffietje bij.” Op veel golfbanen is een polo dragen nog verplicht, maar volgens De Voos is er veel meer mogelijk dan alleen de klassieke polo. “Wij willen gewoon de vijftig mooiste polo’s in de winkel hebben. Dat kan ook van merken zijn als Stüssy of Parra.” Toch verkoopt hij ook klassieke polo’s. Het idee: er is voor ieder wat wils. Een roze clubhoes van leer met een konijntje erop? Ook hiervoor kun je terecht bij Bisque. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-golfwinkel-bisque-golf-in-de-jordaan-drink-je-tussen-het-passen-door-een-koffietje~b03da029/
2022-09-27||Explosies bij gasleidingen Nord Stream: steeds meer aanwijzingen voor sabotage||In één dag tijd zijn ter hoogte van het Deense eiland Bornholm in beide gasleidingen lekkages ontdekt, nadat de druk in de pijp plotseling was gedaald van 105 naar 7 bar. Eerst in Nord Stream 2, en snel daarna ook in de eerste pijpleiding. De Deense luchtmacht deelde beelden van bubbels die omhoogkomen in de Oostzee. In totaal zijn er drie lekkages gevonden op enige afstand van elkaar. De exploitant zegt dat het gaat om ‘ongekende schade’. De twee grote pijpleidingen uit Rusland naar Noord-Europa worden niet gebruikt. Nord Stream 1 is stilgelegd nadat Rusland eind augustus was gestopt met de gastoevoer. Dat gebeurde onder het mom van onderhoudswerkzaamheden, maar de gaskraan is ook daarna niet meer geopend. Nord Stream 2 is recenter aangelegd en was bijna klaar voor gebruik toen de Russische invasie in Oekraïne begon. Door de politieke spanningen is de leiding nooit in gebruik genomen. In beide leidingen zat nog wel gas, ook al stroomde het niet meer. De tekst loopt verder onder de kaart Die kans is buitengewoon klein, menen experts. De leidingen liggen op grote diepte in de Oostzee: 80 tot 110 meter. Voordat een gasleiding op deze diepte wordt aangelegd, is een uitgebreide risicoanalyse gebruikelijk. Liggen ze in een ondiepe vaargeul? Dan bestaat namelijk de kans dat een scheepsanker erop landt. Op die plaatsen wordt een leiding ingegraven, met een beschermende laag erbovenop. Op andere plaatsen krijgt de metalen leiding een betonnen omhulsel. Die zorgt niet alleen voor stabiliteit, maar ook voor extra gewicht. De leiding met gas komt daardoor niet zomaar van zijn plek, ook niet bij hevige stroming. Dat onderzoeken de Deense marine en Duitse experts. Er zijn geen aanwijzingen dat de leidingen zijn meegesleept door een anker. Wel zijn door zowel Denemarken als Zweden in de omgeving stevige explosies gemeten. Niet voor niets sluit de Deense premier Mette Frederiksen sabotage niet uit. Ook in Duitsland wordt serieus rekening gehouden met sabotage, schrijven Duitse media op basis van bronnen bij de overheid. Daar gaat men ervan uit dat dit het werk is van een staat. Een expert stelt dat de leidingen zo moeilijk bereikbaar en stevig zijn dat het niet makkelijk is om er bewust een lek in te slaan. De Europese Commissie wil zover nog niet gaan en stelt dat het nog te vroeg is om te speculeren. Overigens gaan ook in Rusland de gedachten uit naar sabotage, al zullen de Europese vingers al snel Moskou als schuldige aanwijzen. Kremlinwoordvoerder Dmitri Peskov zegt dat het Kremlin ‘erg bezorgd’ is over de lekkages. De marktprijs voor gas op de Europese markt schoot gisteren direct na het nieuws over de lekkages met 10 procent omhoog. Niet omdat er nu minder gas komt – de leidingen lagen al stil – maar door nieuwe onzekerheid op de markt. De scheepvaart is in een straal van tien kilometer rondom de lekkages stilgelegd. Mogelijk duurt het twee weken voor de leidingen gerepareerd zijn en er weer gevaren kan worden. De reparaties moet onder water plaatsvinden, omdat de leidingen niet flexibel genoeg zijn om naar boven te halen. Bovendien moeten ze worden uitgevoerd door gespecialiseerde bedrijven. Het is een moeilijke klus: er moet worden gelast op grote diepte, met ontvlambaar gas nog in de leiding. Toch hebben experts in Nederland er vertrouwen in: speciale robots en duikapparaten moeten uitkomst bieden. Juist deze week opent in de Oostzee overigens ook een nieuwe gasleiding, medegefinancierd door de EU. Die loopt van Noorwegen naar Denemarken en Polen en moet het grootste deel van de gastoevoer voor Noord- en Oost-Europa gaan overnemen.||https://www.parool.nl/nederland/explosies-bij-gasleidingen-nord-stream-steeds-meer-aanwijzingen-voor-sabotage~b6fa4ed6/
2022-09-27||Van der Poel reageert op de ophef na arrestatie in Australië: ‘Ik heb spijt’||Van der Poel geeft in zijn eerste reactie toe dat hij het in de nacht van zaterdag op zondag anders had moeten aanpakken. “Ik had me Australië anders voorgesteld,” zei hij dinsdagmiddag voor de camera van de Belgische zender VTM. “Ik geef toe dat ik in fout ben, maar ik had geen enkele intentie om die meisjes te kwetsen. Iedereen die me kent, weet dat ik nog nooit iemand pijn heb gedaan. Er gaan nu allerlei verhalen rond over het duwen, maar dat is absoluut niet waar. Er gaan nu twee versies van het verhaal rond. Als je in Australië zit is het heel moeilijk om daarmee om te gaan. Ik heb wel een meisje vastgepakt, dat klopt. Daar heb ik spijt van. Ik had dit gewoon anders moeten aanpakken. Maar het is helaas gebeurd.” In de nacht van zaterdag op zondag raakte Van der Poel betrokken bij een conflict in zijn hotel. Hij verklaarde eerder de meisjes niet te hebben aangeraakt. Videobeelden die de meisjes zouden hebben gemaakt, zouden dit tegenspreken. “Ik had de receptie moeten bellen of iemand op de hoogte moeten brengen, maar dacht het zelf te kunnen oplossen,” vervolgde Van der Poel zijn reactie. “Dat is helemaal verkeerd gelopen. Aan mij om dit achter me te laten. Ik ben alvast blij terug thuis te zijn, waar ik de rust kan opzoeken.” De tienermeisjes zouden meermaals voor de lol op de deur van Van der Poels hotelkamer hebben geklopt. Nadat hij verhaal zou zijn gaan halen, kwam het tot een aanvaring. “Na een paar keer was ik er klaar mee. Ik heb niet zo vriendelijk gevraagd om te stoppen. Daarna hebben ze de politie gebeld en werd ik meegenomen,” zei hij zondag. Van der Poel was pas om 04.00 uur terug op zijn hotelkamer. De wielrenner verscheen nog aan de start, maar stapte vroeg in de race af. De wielrenner ‘zou beide tieners geduwd hebben, waarbij de ene op de grond viel en de andere tegen de muur geduwd werd, met een kleine schaafwond op de elleboog tot gevolg,’ zo luidde de politieverklaring. Hij werd aangeklaagd wegens common assault. Dat is een aanval ‘waarbij het slachtoffer geen letsel wordt toegebracht of waarbij de verwondingen van voorbijgaande aard of onbeduidend zijn’. Van der Poel werd maandag veroordeeld en kreeg een geldboete opgelegd. Zijn advocaat zei wel hoger beroep aan te tekenen in de hoop op vrijspraak.||https://www.parool.nl/sport/van-der-poel-reageert-op-de-ophef-na-arrestatie-in-australie-ik-heb-spijt~bf1acbd7/
2022-09-27||Steeds hardere roep om zachtere muziek op festivals||De discussie over het zachter zetten van muziek op evenementen en in uitgaansgelegenheden is de afgelopen weken opgelaaid. Experts maken zich zorgen om toenemende gehoorschade, met name onder jongeren die feesten bezoeken en dagelijks met hoofdtelefoons rondlopen. Met een nieuwe wet moeten festivalorganisatoren en uitbaters van clubs gedwongen worden hun volumeknop terug te draaien, bepleit de vereniging van keel-, neus- en oorartsen. Binnen de evenementenbranche is verdeeldheid over dit plan. Organisatoren vinden dat ze al genoeg doen en zien zichzelf niet als de grote veroorzaker van gehoorschade. “Maar dat is te makkelijk gezegd,” zegt Daniel van der Drift van audioproductiebedrijf Stage Pro. “Op sommige festivals, bijvoorbeeld Defqon, krijg je echt een tsunami aan geluid over je heen. Dat kan niet goed blijven gaan.” Van der Drift is als technicus actief in de Verenigde Staten en Canada en werkt samen met grote festivals. Er wordt daar veel strakker en beter gelet op het voorkomen van gehoorschade, zegt hij. “We lopen in Nederland te klagen dat we zo graag die beleving willen en de muziek willen voelen, maar ik vraag het me af of dat wel de belangrijkste drijfveer is om naar een event te gaan. Als we dit geluidsniveau blijven volhouden en er niet snel meer bewustwording komt rond gehoorbescherming, dan zijn veel vaste bezoekers over circa tien jaar stokdoof.’’ Het verlagen van de decibelnorm naar 100, waar ook de Wereldgezondheidsorganisatie voor pleit, is mogelijk zonder dat dit afbreuk doet aan de live-beleving, aldus StagePro. “Wij stonden laatst met een coverband van Queen in de Ziggo Dome. Het dak ging er volledig af en het was echt hard genoeg. De techniek is de afgelopen jaren zo geavanceerd dat je een sound zo dik en krachtig kunt maken zonder dat die decibels omhoog hoeven.” Sound Events, verhuurder van audio op diverse festivals, onderstreept dat. “Het dogma ‘hoe harder, hoe beter’ klopt werkelijk van geen kant,” zegt een woordvoerder. “Geluid kan supergoed bij een bezoeker binnenkomen zonder dat het extreem hard staat. Op sommige feesten gaat het er soms echt veel te hard aan toe. Daar schrikken wij van.” Sander van der Walle, eigenaar van een evenementenbeveiligingsbedrijf, is het daarmee eens. “Het mag van mij wel een heel stuk minder. De discussie snap ik goed.” Zorgen over gehoorschade bij zijn beveiligers heeft hij niet. “Ze lopen met de beste oordoppen rond.” Bij Mojo, de grootste concertorganisator van ons land, verbazen ze zich over de ophef. De promotor van Lowlands en Pinkpop vindt dat er binnen de branche al veel werk wordt verricht om gehoorschade tegen te gaan en hamert op extra promotie van oordoppen. “Er wordt door Kamerleden gezegd dat het convenant dat we met de overheid hebben afgesproken vrijblijvend zou zijn, maar dat klopt niet. We houden ons keurig aan de norm en rapporteren via de branchevereniging alles netjes aan het ministerie,” zegt woordvoerder Marjanne Manders. “We zetten ook al jaren vol in op het promoten van oordoppen. We bieden ze bijvoorbeeld aan als iemand een concertkaartje wil kopen. Dat het kennelijk nog niet genoeg is, is reden tot zorg.” Behalve over de bezoekers zijn er ook grote zorgen over de gezondheid van artiesten. In Nederland lopen ‘heel veel’ zangers en muzikanten met oorsuizen of andere vormen van gehoorschade rond, meldt brancheorganisatie Artiesten Belangen Centrum (ABC). “Dit komt vaak door veel te hard geluid tijdens concerten, maar een vergeten punt is de repetitieruimte. Daar vindt echt de meeste schade bij artiesten plaats.” Bekende ‘patiënten’ zijn Waylon, Ellen ten Damme, Fred van Leer en John de Bever. Volgens ABC-voorzitter Roel van Dongen durven de meeste artiesten er niet voor uit te komen dat ze tinnitus hebben. “Ze willen er niet keer op keer aan worden herinnerd. Dat maakt het zo lastig om een boegbeeld voor de jeugd te vinden.” Artiestenkantoren die nauw met artiesten samenwerken herkennen dit. “Wij werken met artiesten die vanwege hun gehoorschade ‘uitgemixt’ moeten worden,” zegt Toine Dirks. Hij is de eigenaar van Twilight Entertainment, bekend van OG3NE, Glennis Grace en Jan Smit. “Die norm kan best naar beneden, ik geloof niet dat een paar decibel nu zoveel verschil maakt voor de totaalbeleving.” In de praktijk betekent 3 decibel een halvering van het geluid. Viking Entertainment stelt desondanks dat het kabinet vaart moet maken. “We zijn hier veel te laat mee. Er komt steeds meer gehoorschade en het moet allemaal maar harder en harder. Die extreme gevallen moeten wat mij betreft verboden worden. Apparatuur afpakken en weg ermee,” aldus eigenaar Ton den Dekker. “Het is eigenlijk de omgekeerde wereld dat we heel goede en dure oordoppen moeten dragen om ons gehoor te beschermen tegen belachelijk harde tonen.” Geluidbureau Valersi, gespecialiseerd op het gebied van geluidsmeting, stelt dat de bezoeker van festivals en concerten vaak vergeten wordt. “Je ziet dat het personeel goed beschermd wordt en de allerbeste oordoppen krijgt, maar de bezoeker moet het vaak doen met goedkopere varianten. Zij krijgen vaak zonder dat ze het doorhebben de volle laag te verduren, vooral als ze in de buurt van een van de geluidsboxen staan,” stelt een woordvoerder. “103 decibel is echt heel hard, een ondoordringbare muur van geluid. Daar zouden ze iets aan moeten doen.” Kenniscentrum letselpreventie VeiligheidNL zegt het belangrijk te vinden dat de algemene bewustwording wordt vergroot ‘zodat bezoekers tijdig beschermende maatregelen kunnen nemen’. “VeiligheidNL pleit daarom om het gesprek over gezond gehoor breed te voeren en meer kennis in kaart te brengen over de oorzaken van (beginnende) gehoorschade en wat werkt in de preventie van gehoorschade,” aldus onderzoeker Saskia Kloet.||https://www.parool.nl/nederland/steeds-hardere-roep-om-zachtere-muziek-op-festivals~b8c27717e/
2022-09-27||Ajacied Mo Ihattaren reageert op zijn verwoeste Porsche: ‘Jaloezie heerst’ ||Rond 03.00 uur kreeg de Utrechtse politie een melding van een autobrand op de Bernadottelaan in Utrecht. Het onderzoek naar de oorzaak van de brand loopt nog, maar volgens een woordvoerder is het scenario van brandstichting ‘aannemelijk’. De Telegraaf berichtte dinsdagochtend dat het ging om de Porsche Panamera van Ajacied Mo Ihattaren. De voetballer bevestigt dat in een bericht op Instagram. ‘Jaloezie heerst in de lucht. Gelukkig is materiaal makkelijk vervangbaar,’ schrijft de Ajacied met daarbij lachende emoji. Dinsdag wordt buurtonderzoek gedaan en worden camerabeelden van de Utrechtse wijk Kanaleneiland bekeken. Op basis van ‘politiebronnen’ schrijft de Telegraaf dat ook de auto van de broer van Mo Ihattaren, Yassir Ihattaren, vorige week in brand zou zijn gestoken. Het onderzoek naar die brand loopt ook nog. In augustus meldde de Telegraaf dat de afwezigheid van Mohamed Ihattaren bij Ajax te maken zou hebben met een ernstig veiligheidsrisico vanuit het criminele milieu. Dat risico zou ontstaan zijn nadat Ihattarens relatie met een jonge vrouw bekend was geworden bij haar familie. Veiligheidsexperts zouden zijn aanwezigheid bij de club niet verantwoord vinden. Ihattaren zelf ontkende de beweringen. De 20-jarige voetballer uit Utrecht traint niet mee met de selectie maar volgt een individueel trainingsprogramma. Ajax heeft nooit uitgelegd waarom Ihattaren niet meer met de selectie trainde. Heeft u een tip of opmerking voor de redactie? Stuur een bericht naar onze tiplijn.||https://www.parool.nl/nederland/ajacied-mo-ihattaren-reageert-op-zijn-verwoeste-porsche-jaloezie-heerst~bea8b87f/
2022-09-27||Onderzoek: topambtenaar maakte fouten rond melding klokkenluider over misstanden NPO||Volgens minister Robbert Dijkgraaf (Onderwijs, D66) blijkt na onderzoek door de Auditdienst Rijk dat de melding van de klokkenluider ‘niet correct verlopen’ is. De klokkenluider sprak eerder met BNR en wilde naar eigen zeggen misstanden aankaarten over de salarisplafonds voor presentatoren, die op schimmige wijze zouden zijn omzeild. De melder kwam uiteindelijk bij Kamerleden terecht die de persoon doorverwezen naar het ministerie van Onderwijs, waar Media onder valt. Daar ging het mis. Misstanden moeten volgens de procedure rond klokkenluiders eerst intern worden gemeld, tenzij dat ingewikkeld ligt. Dan dient de klokkenluider een melding te doen bij het Huis voor Klokkenluiders. Maar toenmalig minister Arie Slob, die destijds over Media ging, koos in overleg met zijn secretaris-generaal voor een ‘interne OCW-route’. Deze hoogste ambtenaar op het ministerie, Marjan Hammersma, ging zelf het gesprek aan met de klokkenluider. Ze vertelde er niet bij dat ze bevriend was met Rijxman. Na het gesprek hoorde de klokkenluider niets meer van Hammersma. Pas later kwam de persoon achter de vriendschap tussen de topambtenaar en Rijxman, wat tot ‘gevoelens van onveiligheid’ heeft geleid. De klokkenluider zou nooit naar het ministerie zijn gegaan als hij of zij had geweten van de privérelatie. De klokkenluider wilde ook niet meewerken aan het onderzoek. Dat Hammerma in haar eentje met de melder sprak, ging lijnrecht in tegen het advies van de juridische afdeling van het ministerie. Die afdeling stelde juist dat het gesprek gevoerd moest worden met iemand die binnen het departement niets te maken heeft met media en dat een onafhankelijk notulist (met geheimhoudingsplicht) bij het gesprek aanwezig moest zijn. ‘Dat het advies uiteindelijk niet volledig is opgevolgd, vind ik een onjuiste afweging,’ schrijft Dijkgraaf aan de Tweede Kamer. Zo'n situatie mag zich ‘niet nog eens voordoen’, aldus Dijkgraaf. Hammersma kan ondanks haar omissies wel aanblijven als hoogste ambtenaar. Het onderzoek toont niet aan dat door haar ‘niet te goeder trouw is gehandeld’ en er is ook geen bewijs gevonden van ‘misbruik of vermenging van belangen’. Wel voerde Dijkgraaf de afgelopen weken ‘verschillende intensieve gesprekken’ met Hammersma. ‘Ik heb geen reden de integriteit van de SG in twijfel te trekken.’ Volgens hem betreurt Hammersma het ook dat zij relevante relaties niet proactief heeft gemeld. Wel komt hij met een aantal structurele verbeteringen die dergelijke fouten in de toekomst moeten voorkomen. Zo komt er een ‘heldere standaardprocedure’ die voor externe meldingen geldt en bij iedere ambtenaar bekend moet zijn. Volgens Dijkgraaf onderstreept de kwestie dat ‘een transparante cultuur’ nodig is ‘om integriteitsrisico’s en (de schijn van) belangenverstrengeling te minimaliseren’.||https://www.parool.nl/nederland/onderzoek-topambtenaar-maakte-fouten-rond-melding-klokkenluider-over-misstanden-npo~bddba880/
2022-09-27||Wij zijn de beste||||https://www.parool.nl/ps/wij-zijn-de-beste~bc76d1ae/
2022-09-27||Zoek de verschillen: de Houthavens in 1957 en 2022||De Houthavens, 1957. Om de duurzaamheid van het hout te verbeteren dreven er in 1957 in de Houthavens grote hoeveelheden boomstammen. De havens werden noordoostelijk begrensd door de Silodam met de graansilo’s ‘Stenen Silo’ en ‘Betonnen Silo’. Die zijn inmiddels verbouwd tot appartementen en er verrezen nog twee woon-werkcomplexen: de Silodam en Pontsteigergebouw.||https://www.parool.nl/ps/zoek-de-verschillen-de-houthavens-in-1957-en-2022~b4e9eb47/
2022-09-27||Johannes Vermeer Prijs 2022 voor ‘onnavolgbare schrijver’ Arnon Grunberg ||Grunberg ontvangt de prijs vanwege zijn uitzonderlijke betekenis voor de Nederlandse kunsten. Hij heeft volgens de jury als scherp denker en moedig schrijver met zijn literaire bijdragen onmiskenbaar grote invloed gehad op zijn generatie. De Nederlandse staatsprijs voor de kunsten, met een prijzengeld van 100.000 euro, wordt op woensdag 16 november uitgereikt door Gunay Uslu, staatssecretaris van Cultuur en Media. De jury roemt de kracht van Grunbergs stem en de herkenbaarheid van zijn schrijven: ‘Hij weet alle genres die hij beoefent zijn eigen volkomen herkenbare, veelvuldig geïmiteerde maar onnavolgbare, stem te geven. Na drie zinnen weet je dat hij aan het woord is, dat is een zeldzame kwaliteit.’ De Johannes Vermeer Prijs kan worden toegekend aan in Nederland werkende kunstenaars uit alle artistieke disciplines. Het is voor het eerst dat de prijs wordt toegekend aan een laureaat uit het literaire landschap. De keuze voor Grunberg benadrukt de positie van de literatuur, en het woord in brede zin, in het Nederlandse kunstenveld. ‘Hij behoort tot de belangrijkste, meest veelzijdige en invloedrijkste kunstenaars van dit moment.’ Uit het juryrapport: ‘Grunberg onderzoekt in woord en daad wat de menselijkheid bedreigt. De jury ziet hoe hij met zijn romans, korte columns, journalistieke reportages, filosofische essays, in een 4 mei-voordracht of meest recentelijk via dans, op onverschrokken wijze de vinger op de zere plek legt. Het universum van Grunberg schept ruimte voor ernst en ontroering, maar ook voor verwondering en onbedaarlijk lachen.’ De Nederlandse regering heeft de prijs in 2008 ingesteld om uitzonderlijk artistiek talent te eren en te stimuleren. Grunberg mag het bedrag besteden aan een speciaal project binnen het eigen werkterrein. Ook komt er een presentatie over zijn werk, vanaf 16 november te zien in het ministerie van Onderwijs, Cultuur en Wetenschap. De jury bestaat dit jaar uit Andrée van Es, Pierre Audi, Romana Vrede, Hicham Khalidi en Sjeng Scheijen.||https://www.parool.nl/kunst-media/johannes-vermeer-prijs-2022-voor-onnavolgbare-schrijver-arnon-grunberg~bc07b9db/
2022-09-27||Mr. Probz klaagt platenlabel Sony aan, muzikant zou nog miljoenen krijgen||Accountantskantoor Grant Thornton heeft onderzoek gedaan naar de handelwijze van SME. Volgens de onderzoekers laat de platenmaatschappij na om Stehr inzage te geven in de boekhouding. Daardoor wordt Stehr de controle van zijn verdiensten onmogelijk gemaakt. Naar schatting heeft de artiest, bekend van nummers als Waves en Nothing Really Matters, nog recht op minstens 10 miljoen euro. Volgens de rapporten van het accountantskantoor kunnen SME en Ultra niet aantonen dat alle royalty’s zijn uitbetaald aan Stehr. Bovendien zouden de bedrijven nooit de intentie hebben gehad om dat te doen. Het kantoor spreekt van bedrog en misleiding. ‘Als Stehr geweten had dat SME op deze manier royalty’s afroomde, was hij nooit een contract met ze aangegaan,’ staat in een verklaring van Left Lane, het bedrijf van Stehr. Stehr schrijft dat het belangrijk is dat deze zaak gewonnen wordt. “Niet alleen voor mijzelf, maar ook voor alle artiesten (...) Ik heb van het begin nooit de vergoeding gekregen waar ik recht op had en ik vermoed dat ik niet de enige ben.” Stehr spande al eerder een rechtszaak aan tegen SME en platenmaatschappij Ultra Records. Die zaak won hij, omdat de platenmaatschappijen volgens de rechter geen inzicht hadden gegeven in de betalingen van nog verschuldigde royalty’s. Sony Music Entertainment betwist de aantijgingen ‘ten stelligste’, zo schrijft het FD. Het muziekbedrijf wil verder niet reageren zolang de zaak bij de rechter ligt.||https://www.parool.nl/nederland/mr-probz-klaagt-platenlabel-sony-aan-muzikant-zou-nog-miljoenen-krijgen~b8fb34d5/
2022-09-27||Advocaat van Youssef Taghi: ‘Inez Weski fungeerde als doorgeefluik Ridouan Taghi’||Advocaat Youssef Taghi is de neef van Ridouan Taghi die wordt vervolgd omdat hij een half jaar lang criminele plannen van Ridouan Taghi zou hebben doorgespeeld. Volgens André Seebregts, de advocaat van Youssef Taghi, was zijn cliënt niet de enige die informatie doorspeelde. Seebregts sprak over een ‘parallelle communicatielijn’ die terugging tot medio februari 2020. Dat is ruim een jaar voordat Youssef Taghi voor de eerste keer de de EBI binnen ging. “Dit dossier staat vol aanwijzingen dat Ridouan Taghi al veelvuldig communiceerde met de buitenwereld nog voordat mijn cliënt toegang tot hem kreeg,” aldus Seebregts. In het dossier 26Mandel zitten, volgens Seebregts, meerdere aanwijzingen dat Inez Weski in elk geval vanaf medio augustus 2020 fungeerde als doorgeefluik. Zo hebben meerdere familieleden van Taghi contact met elkaar over het naar binnen brengen van informatie via een USB-stick. “Als ze het vrijdag meeneemt, zou super zijn,” wordt gesteld. “Dan hebben we een reactie binnen een week. Het zou top zijn als ze het uitprint.” Ook haalde Seebregts communicatie aan tussen de zoon van Ridouan Taghi en maffiabaas Raffaele Imperiale van 18 november 2020. Daarin zegt de zoon dat hij contact heeft gehad met F. Dat staat volgens de politie voor father. Daarop wordt een bericht over financiën doorgestuurd dat dwingend van toon is en waarin veelvuldig het woord sir valt. De recherche ziet hierin een aanwijzing dat het bericht van Ridouan Taghi afkomstig is. Seebregts haalde meer berichten aan waaruit zou blijken dat er al veel langer een open lijn bestond met de buitenwereld. “Het zegt iets over de enorme druk die deze man kennelijk kan uitoefenen ook op integere professionals om te doen wat hij wil,” aldus Seebregts. “Inez Weski is een kundige advocaat. Ze doet dit werk al heel lang. Ze is integer. Ook een krachtige persoonlijkheid. We zien in dossier aanwijzingen dat ze dit liever niet doet. Maar we zien ook aanwijzingen dat ook zij niet bestand is tegen de druk van deze man.” Inez Weski reageert emotioneel: “Er wordt hier over mijn rug verdediging gevoerd. Dit is verschrikkelijk. De uitspraken van Seebregts verbazen mij. Het is allemaal uitgezocht door justitie en bleek geen juiste veronderstelling.” Youssef Taghi gaf dinsdag op de zitting te kennen dat hij geen vertrouwen meer heeft in het rechercheteam dat zijn zaak onderzoekt. Hij heeft vorige maand geweigerd mee te werken aan een laatste verhoor. Volgens hem zijn politie en justitie louter op hem gefocust en veel minder op Inez Weski. “Er wordt met twee maten gemeten,” aldus Youssef Taghi. In een reactie stelde het Openbaar Ministerie dat het mogelijk handelen van een ander niets afdoet aan het handelen van verdachte Youssef Taghi.||https://www.parool.nl/amsterdam/advocaat-van-youssef-taghi-inez-weski-fungeerde-als-doorgeefluik-ridouan-taghi~b68f78c1/
2022-09-27||Luchtacrobatiek, dans, muziek én poëzie: bij Het Barre Land komt de kijker ogen en oren tekort||Wie de voorstelling Het Barre Land zonder voorkennis over zich heen laat komen, wordt meegenomen op een intuïtieve tocht. Een situatie van ontreddering en verwarring slaat uiteindelijk om naar levendigheid en een flinke sprank hoop. De reis wordt voortgestuwd door een langs de muziekgeschiedenis rauzend orkest, een drietal soepele hiphopdansers en een trio luchtacrobaten die een loopje nemen met de zwaartekracht. De voorstelling komt bijna tastbaar binnen bij de kijker. Dat is opmerkelijk, want een stapeling van intellectuele exercities ging eraan vooraf. Titel en structuur zijn ontleend aan T.S. Eliots invloedrijke gedicht The Waste Land (1922). In het opzettelijk fragmentarische dichtwerk – met vele literaire verwijzingen en een kloek notenapparaat – werd door de Iraanse componist Farokhzad Layegh gekoppeld aan de poëzie van zijn landgenoot Ahmad Shamlou. De hieruit voortvloeiende compositie Lexolia Descentium werd door Candida Thompson, muzikaal leider en violiste van Sinfonietta Amsterdam, gekozen als rode draad in een muzikale collage die de barok van Scarlatti moeiteloos combineert met het serialisme van Stravinsky en de minimal music van Michael Nyman en Bryce Dessner. Alsof daarmee de culturele stapel nog niet hoog genoeg was gingen Thompson en de artistiek leider van ISH Dance Collective, Marco Gerris, het gesprek aan over de zingevingscrisis die zij ontwaren in onze tijd. Daarbij trekken ze parallellen met de spirituele woestenij die Eliot een eeuw geleden beschreef in The Waste Land. Deze welkome achtergrondkennis (en meer) wordt aangereikt in het verzorgde programmaboek. Maar uiteindelijk moet de voorstelling het – net als Eliots gedicht – hebben van de ervaring. Fysiek, concreet en emotionerend. Danseres Tamara Robledo die met razendsnel voetenwerk een virtuoze strijkerspassage pareert. Candida Thompson die hangend aan twee draden verstilling vindt in een vioolsolo. Tegen de verticale achterwand stuiterende luchtacrobaten die de zwaartekracht een andere kant op sturen. Een adembenemende trip.||https://www.parool.nl/kunst-media/luchtacrobatiek-dans-muziek-en-poezie-bij-het-barre-land-komt-de-kijker-ogen-en-oren-tekort~bd321f416/
2022-09-27||Filmpjes geven beeld van ruzie tussen wielrenner Mathieu van der Poel en tienermeisjes in hotel||Gefluister. Gegiechel. Een paar sokken op het tapijt. De sokken sluipen naar een hotelkamerdeur. Er komt een pubermeisje in beeld. Ze kijkt nog een keer lachend om naar haar filmende vriendin. Dan klopt ze op de deur en rent ze weg, haar kamer in. Er klinkt gestommel, een gil. De telefoon beweegt alle kanten op. In een flits is te zien hoe het meisje ineengedoken in een hoek zit, met haar handen over haar hoofd, haar ellebogen omhoog. Dan schiet er een man in een zwarte boxershort door het beeld. Hij springt in één beweging over het bed. Bij de landing lijkt zijn linkerhand de handen of het hoofd van het meisje te raken. Daarna houdt het filmpje op. De video zou gestuurd zijn door de zus van het twaalfjarige meisje dat op de deur klopte. Zij heeft via sociale media verschillende journalisten benaderd met gedetailleerde beschrijvingen en beschuldigingen. Naast het filmpje van dertien seconden, dat veel onduidelijke flitsen bevat en nogal abrupt eindigt, stuurt ze langer videomateriaal van de ruzie die op het voorval volgt. Daarop is meer te zien en te horen. Het is duidelijk dat het gaat om de ruzie die afgelopen zaterdagavond plaatsvond in een hotel in Brighton-les-Sands. De ruzie die Mathieu van der Poel het wereldkampioenschap kostte. De 14-jarige zus, die de informatie deelt met toestemming van haar ouders, vertelt dat ze geen weet hadden dat er op de bewuste avond een wielrenner tegenover hen op de gang ligt. De familie is in Sydney op vakantie en niet op de hoogte dat er een WK wielrennen wordt georganiseerd. Ze hebben twee kamers naast elkaar. Op de ene liggen de drie meisjes, op de andere hun ouders. De drie pubermeisjes maken lawaai, maar hun ouders grijpen niet in. Die denken dat de meisjes een horrorfilm kijken. Dat is niet waar. De oudste is bezig met het aanbrengen van een gezichtsmasker, de jongste twee gaan belletje trekken op de hotelgang. Volgens het oudste meisje doet haar zusje dat wel vaker in hotels. Ze zegt dat haar ouders daar ook van op de hoogte zijn. Uit het filmpje blijkt dat het niet de eerste keer is dat ze op de kamer van Van der Poel kloppen; hij trekt namelijk vrijwel meteen de deur open. De achtervolging duurt niet langer dan zeven seconden. Als het meisje haar kamer in rent, sprint Van der Poel erachteraan. Bij de landing na zijn sprong over het bed lijkt hij haar kort aan te raken. Maar een gerichte klap of duw lijkt het niet. Het filmpje eindigt op een vreemd en abrupt moment. Er is nog net te zien dat hij zich opricht na de sprong, weg van het meisje. Waarom het filmpje daar stopt, blijft onduidelijk. Op het filmpje van de ruzie daarna zijn de ouders te zien. Er wordt geschreeuwd, iemand huilt. Te horen is dat Van der Poel tegen de meisjes zegt: “Voor jullie is dit een spelletje, maar ik heb morgen een belangrijke wedstrijd.” Verder zegt hij tegen de ouders dat het niet de eerste keer is dat de meisjes hebben aangeklopt: die middag en eerder op de avond hebben ze het ook al gedaan. Hij krijgt vooral veel scheldwoorden als weerwoord. Daarna volgt het verwijt dat hij een klap heeft uitgedeeld. Van der Poel: “Ik heb niemand aangeraakt.”Een vrouwenstem: “Shut up, het staat op camera!”Van der Poel: “Laat maar zien dan, geen probleem.”Een vrouwenstem: “Jij mag niet in mijn kamer komen!”Van der Poel: “Jij mag niet drie fucking uur lang op mijn deur kloppen!”Een vrouwenstem: “Je hebt ons bedreigd!”Van der Poel: “Moet je de politie bellen en ze erover vertellen.”Een vrouwenstem: “Heb ik al gedaan! Ze zijn onderweg.”Van der Poel: “Prima. Weet je het zeker?” Van der Poel wordt gearresteerd en meegenomen naar het bureau, de familie laat de videobeelden zien aan de politie. Voor de aanklacht van common assault is het volgens het Australische rechtssysteem niet eens van belang of Van der Poel het meisje wel of niet aanraakte bij zijn landing. Dat hij haar achterna rende naar haar kamer kan al worden gekenmerkt als bedreigend. Van der Poel mist een nacht slaap en stapt de volgende ochtend gedesillusioneerd af voordat het WK goed en wel begonnen is. Volgens de oudste zus richten haar ouders zich niet zozeer op wat de meisjes hebben gedaan, maar zijn ze vooral boos op Van der Poel. Ze vinden enkel een boete geen passende straf. Zelf vindt ze het ergens wel rot dat Van der Poel een nacht slaap heeft moeten missen voor zo’n belangrijke wedstrijd. Haar zusje, zegt ze, zit er een stuk minder mee. Het management van Mathieu van der Poel wil vooralsnog niet officieel reageren.||https://www.parool.nl/sport/filmpjes-geven-beeld-van-ruzie-tussen-wielrenner-mathieu-van-der-poel-en-tienermeisjes-in-hotel~b5dc9a8f/
2022-09-27||Kaartverkoop Parool Film Fest begonnen, log in en maak kans op 2 kaarten voor de openingsfilm||Paff biedt haar publiek vier dagen lang de nieuwste kwaliteitsfilms die als (voor)première worden vertoond. Op het programma staan onder meer de Nederlandse Oscarinzending Narcosis (Martijn de Jong), de indringende documentaire Het verzwijgen (Marieke van der Winden) en de vrolijke korte animatiefilm Koning Worst (Mascha Halberstad). Ook zijn er films te zien van een aantal grote namen uit het arthousesircuit, zoals Jean-Pierre en Luc Dardenne (Tori et Lokita), Cristian Mungiu (R.M.N.), Ulrich Seidl (Rimini), Mia Hansen-Løve (Un beau matin), Alice Winocour (Revoir Paris) en Stephen Frears (The Lost King). Triangle of Sadness van de Zweedse regisseur Ruben Östlund opent de aankomende editie. De film won eerder dit jaar de Gouden Palm voor beste film op het festival van Cannes. Het festival sluit zondagavond af met Competencia oficial (Mariano Cohn en Gastón Duprat). Voor die film werd Penélope Cruz in Venetië onderscheiden met de Volpi Cup, de prijs voor de beste actrice. Op zondag, de slotdag van het festival, wordt de Paff Award uitgereikt. Deze prijs, een sculptuur van Street Art Frankey, gaat naar de film die door het publiek het hoogst wordt gewaardeerd. Kaartjes zijn nu verkrijgbaar via paff.nl en de websites van de deelnemende theaters.||https://www.parool.nl/kunst-media/kaartverkoop-parool-film-fest-begonnen-log-in-en-maak-kans-op-2-kaarten-voor-de-openingsfilm~b2ce0a07/
2022-09-27||Drukste ochtendspits van het jaar door regen en ongelukken||De ANWB telde rond 08.30 uur ruim 900 kilometer file. Hierbij worden ook files op de N-wegen meegeteld. Ook Rijkswaterstaat spreekt van een zware ochtendspits. Vooral in het westen zijn veel files, doordat daar de meeste regen valt. Rond Amsterdam is het vooral richting de hoofdstad filerijden. Tussen Amersfoort en Amsterdam staat rond 9.00 uur nog zo’n 16 kilometer file. Automobilisten die van Utrecht naar Amsterdam rijden, kunnen ongeveer 14 kilometer file verwachten. Tussen Alkmaar en Amstelveen verwacht de ANWB anderhalf uur vertraging door een ongeluk. Rijkswaterstaat telde dinsdagochtend op het hoogtepunt 558 kilometer file op alleen de rijkswegen. Op donderdag 7 april, de vorige drukste ochtendspits, telde Rijkswaterstaat 447 kilometer file op de rijkswegen. De ANWB kwam die dag op 887 kilometer file.||https://www.parool.nl/nederland/drukste-ochtendspits-van-het-jaar-door-regen-en-ongelukken~b30b8239/
2022-09-27||Dure staatsbegrafenis vermoorde oud-premier Abe verdeelt Japan||Onder de aanwezige wereldleiders zijn de Indiase president Narendra Modi en de Amerikaanse vicepresident Kamala Harris. Namens Nederland is buitenlandminister Wopke Hoekstra dinsdag aanwezig. In Tokio is de beveiliging flink opgeschroefd. Veel Japanners zijn echter niet blij met de uitvaart. Niet alleen vanwege het kostenplaatje (omgerekend 11,8 miljoen euro), maar ook vanwege de banden die Abe en zijn partij hadden met de omstreden Verenigingskerk, ook wel bekend als de Moonsekte – tevens de reden waarom Abe vermoord zou zijn. Afgelopen weekeinde protesteerden zo’n 10.000 mensen tegen de staatsbegrafenis. Vorige week stak een man zichzelf uit protest in brand. In het hele land verzamelden tegenstanders zich voor protestacties. Ze vinden dat het belastinggeld moet worden besteed aan zinvollere doelen, zoals het aanpakken van toenemende economische ongelijkheden die zijn veroorzaakt door het beleid van Abe. Volgens premier Fumio Kishida komt de langst zittende leider uit de moderne politieke geschiedenis van Japan de eer van een staatsbegrafenis echter volledig toe. Niemand wordt gedwongen om Abe dinsdag te eren, zo verklaarde de regering. Toch zullen de meeste van de 47 departementale regeringen van het land de vlag halfstok hangen en een moment van stilte in acht nemen. Ongeveer 4.300 mensen, waaronder Japanse wetgevers en buitenlandse en lokale hoogwaardigheidsbekleders, wonen de begrafenis bij. De belangrijkste oppositiepartij van de Constitutionele Democratische Partij van Japan en de Japanse Communistische Partij boycotten de begrafenis.||https://www.parool.nl/wereld/dure-staatsbegrafenis-vermoorde-oud-premier-abe-verdeelt-japan~b1c70a30/
2022-09-27||Premier Rutte bij Op1: kritiek op zijn onzichtbaarheid tijdens crises was ‘meestal terecht’||Onder meer tijdens de stikstofcrisis, de toeslagenaffaire of rondom de gasbevingen in Groningen kreeg Rutte meermaals de kritiek dat hij onzichtbaar was. Die kritiek was ‘meestal terecht’, erkende de premier in het gesprek. Nu wil Rutte zich meer laten zien. “Daarom is het zo goed dat we hier zitten,” zei hij tegen Kockelmann. Ook in de Tweede Kamer klonk tijdens de belangrijke debatten na Prinsjesdag vorige week de oproep aan Rutte om zich meer te laten horen, bijvoorbeeld over de gevolgen van de oorlog in Oekraïne. De premier overwoog nog een toespraak te houden vanuit het Torentje. “Maar het nadeel is dan dat niemand iets terug kan zeggen.” Dat de premier tijdens de coronacrisis mensen vanuit het Torentje vroeg thuis te blijven was daarnaast ‘wel een heel heftig moment’. Volgens Rutte is de kritiek op het kabinet in tijden van crises veelal ‘dat het soms te lang duurt’. Zo duurde het erg lang voordat het kabinet mensen gerust kon stellen over de dure energienota. Maar de problemen, ook op het gebied van asiel en stikstof, zijn ‘uiterst complex’, zegt Rutte. Kritiek moet het kabinet wel serieus nemen, zegt de premier. En waar dossiers ingewikkeld zijn en niet zomaar op te lossen zijn, moet het kabinet dat uitleggen aldus Rutte. Ontwikkelingen in Italië zijn een ‘reden tot zorg’, zei hij verder over de verkiezingswinst van Giorgia Meloni’s radicaal-rechtse Fratelli d’Italia. Door haar partij en de rechtse partijen waarmee Meloni wil samenwerken “zijn dingen gezegd en gedaan waarvan je zegt: er is reden voor waakzaamheid”. Rutte sprak zijn zorgen over Italië uit nadat hij Hongarije en Polen noemde. Die landen liggen al langere tijd op ramkoers met de rest van de Europese Unie, onder meer vanwege hun omgang met de rechtstaat. De premier heeft Meloni nog niet gefeliciteerd met haar overwinning, maar dat is volgens hem gebruikelijk pas te doen wanneer zij daadwerkelijk premier is. Hij zal overigens wel proberen samen te werken met Meloni. “Je moet niet naïef zijn, maar je moet haar wel een kans geven,” aldus de premier. Zo’n 959.000 mensen stemden af op de special op NPO 1, zo meldt Stichting KijkOnderzoek (SKO). Een dergelijk uitgebreid interview met de premier komt buiten campagnetijd niet vaak voor. Na de start van de uitzending verzamelden meerdere boeren met trekkers zich in de buurt van het Catshuis. De politie was met meerdere eenheden ter plaatse.||https://www.parool.nl/nederland/premier-rutte-bij-op1-kritiek-op-zijn-onzichtbaarheid-tijdens-crises-was-meestal-terecht~bb135064/
2022-09-27||Onderzoek: verbod op mentholsigaretten werkt, een kwart van de rokers stopt||Mentholsigaretten zijn sinds mei 2020 verboden in de gehele EU. Wetenschappers achter het langlopende International Tobacco Control-onderzoek hebben nu de eerste effecten van het verbod onderzocht. Hebben mentholrokers hun verslaving geheel afgezworen of zijn ze overgestapt naar gewone sigaretten? De conclusie is dinsdag te lezen in het medische tijdschrift Tobacco Control en luidt: ja, mentholrokers stopten substantieel vaker (bijna 26 procent) dan niet-mentholrokers (14 procent). Bij het aantal ondernomen stoppogingen is het verschil nog opvallender: twee derde van de mentholrokers poogde sinds het verbod te stoppen versus circa de helft van de gewone rokers. Tegelijk geeft een derde van de mentholrokers aan ondanks het Europese verbod nog steeds mentholsigaretten of shag te roken. Voor de internationale studie zijn ruim 1300 Nederlandse rokers boven de achttien jaar bevraagd, zowel vóór het verbod als daarna. Marc Willemsen, hoogleraar tabaksontmoedigingsbeleid aan de Universiteit Maastricht en coauteur van het onderzoek, is content met de uitkomsten. “Het verbod sorteert gedragseffecten in de vorm van minder rokers en meer stoppogingen. Dat is wat de Europese Commissie beoogde.” Het nieuwe onderzoek, waaraan onder meer het Longfonds, KWF en de Hartstichting meebetaalden, biedt landen die ook een mentholban overwegen een steuntje in de rug, stelt de expert. Tegelijk is het mentholverbod geen wondermiddel: een derde van de mentholrokers bleef dus roken. Willemsen heeft wel een verklaring. De onderzoeker legt uit dat eerst andere smaakjes in de ban werden gedaan en per mei 2020 vervolgens menthol. “De tabaksindustrie heeft daardoor veel tijd gehad om op het verbod te anticiperen. Er zijn allerlei accessoires geïntroduceerd, waarmee rokers mentholsmaak aan sigaretten kunnen toevoegen. Een behoorlijk aantal rokers doet dat ook.” Willemsen en zijn collega's pleiten er daarom voor ook deze accessoires te verbieden. De onderzoekers zien lessen voor het aanstaande smaakjesverbod voor e-sigaretten (naar verwachting per 1 januari 2023). “De industrie zal altijd loopholes proberen te vinden om zo'n ban te omzeilen. De politiek moet daar goed op letten.” Willemsen doelt op het verbod op smaakjes voor e-sigaretten in de VS. “Doordat dit verbod onvoldoende helder in de wet was omschreven, vielen wegwerp e-sigaretten er niet onder. Daar ontstond vervolgens een ware run op, met alle negatieve gevolgen van dien.” Ook in Nederland zijn deze e-sigaretten momenteel populair op en rond middelbare scholen.||https://www.parool.nl/nederland/onderzoek-verbod-op-mentholsigaretten-werkt-een-kwart-van-de-rokers-stopt~bd288b8d/
2022-09-27||Het leven in de Parijse banlieue is troosteloos en uitzichtloos, zo toont Sinan Can||Programmamaker Sinan Can zoekt nooit de gemakkelijkste weg voor zijn reportages. Voor zijn nieuwe vierdelige serie Breuklijnen ging hij naar beruchte wijken in Parijs, Londen, Stockholm en Brussel. Niet om even snel een reportage te maken: nee, hij ging een jaar in deze wijken wonen. In de eerste aflevering van Breuklijnen reisde Can af naar de banlieue Clichy-sous-Bois: een kwartier reizen vanaf hartje Parijs, maar een totaal andere wereld, vol dichtgetimmerde winkels en troosteloze flats. Clichy-sous-Bois kwam in 2005 in het nieuws door de ernstige rellen die uitbraken nadat twee jongens, op de vlucht voor politie, waren overleden toen ze zich in een elektriciteitshuisje schuilhielden. Eén van die jongens was de neef van de huidige wethouder van de wijk, Mariam Cisse. Zij beaamt dat leefomstandigheden in de banlieue slecht zijn: “Ik was vorige week in Mauritanië en zelfs in de sloppenwijken daar zijn de levensomstandigheden beter dan hier.” Daar kan bewoner Erika DeLoffre over meepraten. “De regel dat je mensen beschermt die net als jij zijn gaat hier niet meer op. De enige regel is: overleven en geld vinden.” Can toonde hoe dat overleven er soms uitziet: Algerijnen die met zijn dertienen in één appartement wonen en zich stuk voor stuk gedwongen voelen te stelen. Dat dit niet het pad is dat Allah voorschrijft nemen ze dan maar op de koop toe. Hoewel Can een sprankje hoop bood aan het slot van de aflevering raakte Lips behoorlijk gedeprimeerd door de opeenstapeling van problemen. En dan is dit nog maar de eerste aflevering van Breuklijnen. Ook daarom is het eigenlijk zonde dat de vier afleveringen – toch een jaar werk – in één week worden uitgezonden. Reageren? hanlips@parool.nl.||https://www.parool.nl/kunst-media/het-leven-in-de-parijse-banlieue-is-troosteloos-en-uitzichtloos-zo-toont-sinan-can~bb15c739/
2022-09-27||Chagrijn bij Ajax en Ziggo Dome, NS stopt wederom niet bij Arena door werkzaamheden||‘Op 1 oktober speelt Ajax in de Johan Cruijff ArenA (55.000 bezoekers) en vindt er ook een concert plaats in Ziggo Dome (15.000). Tegelijkertijd is slechts één spoor tussen Amsterdam en Utrecht beschikbaar vanwege werkzaamheden. Hierdoor is er geen treincapaciteit beschikbaar voor de bezoekers,’ schrijft NS. Naar eigen zeggen neemt NS de maatregel ‘met pijn in het hart’ om te voorkomen dat er ‘zeer onveilige situaties ontstaan’. Het vervoersbedrijf is inmiddels met de partners in het Arena-gebied in gesprek om te kijken hoe dit in de toekomst voorkomen kan worden, staat er. Op Twitter legt een medewerker van NS uit dat werkzaamheden zo’n twee à drie jaar vooruit gepland worden, ruim voordat data van evenementen bekend worden. Daarop reageerde Ziggo Dome maandagavond via het officiële kanaal met: ‘Goedenavond, er is een verschil tussen werkzaamheden plannen en werkzaamheden communiceren. Eens NS?’ NS heeft er – in overleg met partijen – juist voor gekozen pas de maandag vóór het betreffende weekend te communiceren over de gewijzigde situatie, om geen verwarring bij reizigers te laten ontstaan welk weekend het zou betreffen. De mededeling van maandag zou geen verrassing voor Ziggo Dome zijn geweest. Het is al de tweede keer in korte tijd dat de NS een dergelijke maatregel neemt. Begin deze maand stopten de treinen niet op dit station vanwege de drukte die de Grand Prix in Zandvoort met zich meebracht in combinatie met een vol voetbalstadion en twee uitverkochte concerten, in de Ziggo Dome en de Afas Live. De verwachte chaos rondom Bijlmer Arena bleef uit. Ziggo Dome-directeur Danny Damman liet maandagmiddag weten dat de concertlocatie ditmaal eerder op de hoogte is gebracht van het besluit van de NS dan bij de Grand Prix. “Dit keer gaat het om onderhoud. Dat komt weleens voor en er is wel begrip voor.” Tickethouders voor het concert zaterdag worden geïnformeerd over de situatie. Zij krijgen het advies goed hun reis te plannen. Ajax en de Arena zeggen in een gezamenlijke verklaring ‘niet blij’ te zijn dat op een wedstrijddag opnieuw geen treinen stoppen in de buurt van het stadion. ‘Dat is een kwalijke zaak; de Arena en Ajax zien de trein als basisvoorziening, onmisbaar voor supporters om op een betrouwbare én duurzame manier naar het stadion te kunnen reizen.’ De club en het stadion zeggen tevergeefs bij NS te hebben aangedrongen op een andere datum voor de werkzaamheden. Bezoekers van de Arena en de Ziggo Dome worden geadviseerd andere vervoersmiddelen te gebruiken. NS adviseert reizigers van tevoren de reisplanner te raadplegen. Op lijn 50 en 54 zet het GVB extra lange metro’s in.||https://www.parool.nl/amsterdam/chagrijn-bij-ajax-en-ziggo-dome-ns-stopt-wederom-niet-bij-arena-door-werkzaamheden~bcb7bddb/
2022-09-27||Waarom Steven Berghuis de stille uitblinker is bij Ajax en Oranje||Of het nu is omdat hij van de ene naar de andere aartsrivaal verhuisde, een uitgesproken eigen mening heeft of niet de allersnelste is, maar Steven Berghuis wordt opvallend vaak ondergewaardeerd. Dit terwijl de linkspoot in de vorm van zijn leven steekt, sinds hij de overgang heeft gemaakt van buitenspeler naar middenvelder. Vier statistieken onderstrepen de uitstekende ontwikkeling die Berghuis momenteel bij Ajax en Oranje doormaakt. Als we even voorbij de ronduit absurde cijfers van voorzettenmaestro Dusan Tadic kijken, zien we dat Berghuis best of the rest is op de Nederlandse velden, wanneer het aankomt op kansen creëren voor ploeggenoten. Sinds zijn komst naar Ajax heeft hij meer kansen voor ploeggenoten gecreëerd dan geroemde uitblinkers als Cody Gakpo, Jesper Karlsson, Orkun Kökcü en Joey Veerman. Dat Berghuis met zijn passing, voorzetten en steekballen meer gevaar oplevert dan de creatieve uitblinkers bij andere clubs, lijkt wat ondergesneeuwd te raken door de recordaantallen aan assists die we inmiddels van ploegmaat Tadic gewend zijn geraakt. Bij het terugkijken van de beste schietkansen die Berghuis dit seizoen voor ploeggenoten wist te creëren, valt vooral de moeilijkheidsgraad van het voorbereidingswerk op. De linkspoot heeft het killerinstinct dat nodig is bij het geven van een beslissende. Bovenstaande inkrullende voorzet op Brian Brobbey tegen FC Utrecht is daar een uitstekend voorbeeld van: dit is het soort bal dat alleen met de beste traptechniek te geven is. Als we kijken naar het lijstje van eredivisiemiddenvelders die als schutter bij het meeste doelgevaar betrokken zijn, zien we in de top 5 liefst vier metervreters die het niet per se moeten hebben van hun passing. Guus Til, Dani de Wit, Davy Klaassen en Michel Vlap zijn immers allemaal het type ‘10’ dat vooral met loopacties in en rond het zestienmetergebied van waarde is. Maar tussen deze superdravers vinden we ook gewoon spelmaker Berghuis. Hoewel hij bij Ajax op vele ploeggenoten kan leunen bij de doelpuntenproductie, komt hij zelf ook tot een keurig kansentotaal. De beste schietkansen krijgt Berghuis op momenten dat hij wat later aansluit. Op momenten dat de eerste golf Ajacieden zich al in het strafschopgebied heeft gemeld, is Berghuis handig in het vinden van open ruimtes op rand zestien. Ook in het bereiken van ploeggenoten in de laatste 30 meter van het veld hoort Berghuis sinds zijn komst naar Amsterdam tot de statistische elite van de eredivisie. Berghuis is als middenvelder het soort spelmaker dat continu een paar stappen vooruitdenkt. Dikwijls scant Berghuis het gehele veld voordat hij de bal überhaupt heeft aangenomen. Dit vooruitplannen van zijn volgende pass stelt hem geregeld in staat om binnen één of twee balcontacten de voorwaartse oplossing te vinden. Waar Erik ten Hag een nummer 10 van Berghuis maakte, is Louis van Gaal zelfs een stap verdergegaan. In de voorbije interlands posteert de bondscoach Berghuis in de machinekamer van de Oranjepassing. Alleen opbouwleider Frenkie de Jong komt nog vaker aan de bal dan de Ajacied. Van Gaal heeft overduidelijk veel vertrouwen in zijn spelmaker. Berghuis is namelijk de Oranjespeler met de meeste tactische vrijheid, en is vooral nuttig gebleken op momenten dat hij de Nederlandse spelopbouw al in een vroeg stadium komt versnellen.||https://www.parool.nl/sport/waarom-steven-berghuis-de-stille-uitblinker-is-bij-ajax-en-oranje~b38e7f03/
2022-09-27||Amerikaans Nasa-ruimtevaartuig slaat met succes in op ruimterots Dimorphos||In de nacht van maandag op dinsdag, om 01.14 uur Nederlandse tijd, botste het speciale ruimteschip Dart met opzet op de ruimterots Dimorphos. Dat verliep volgens plan, dus is het experiment van Nasa geslaagd. De ruimtevaartorganisatie spreekt van een ‘historische prestatie’. Nasa test een techniek om in de toekomst eventuele asteroïden die de aarde bedreigen van koers te veranderen. Meer dan duizend mensen hebben zeven jaar gewerkt aan die missie. De geraakte asteroïde, Dimorphos genaamd, is geen bedreiging voor de planeet en diende slechts als testobject. De inslag was online live te volgen – althans, met 38 seconden vertraging, omdat het even tijd kost voordat de beelden de aarde hebben bereikt. undefined Ingenieur Elena Adams schat dat Dart de rots raakte op ongeveer 17 meter van het midden. “We hielden onze adem in, ik ben eigenlijk verrast dat niemand van ons flauwviel,” zo beschreef ze de sfeer in het controlecentrum aan de John Hopkins Universiteit in de Amerikaanse staat Maryland. “Aardbewoners zullen iets rustiger kunnen slapen, ik in ieder geval wel.” Het kamikazeruimtevaartuig vloog in de laatste minuten voor de botsing op de automatische piloot met meer dan 22.000 kilometer per uur op het rotsblok af. Dat cirkelt als een maan rond een grotere asteroïde, Didymos. Op de beelden uit de ruimte werd het stipje dat Didymos heet heel langzaam steeds groter, tot pieken en dalen in het rotsachtige oppervlak duidelijk te onderscheiden waren. Op het laatste moment verdween Didymos uit beeld en ging de camera van het Dartvoertuig recht op een kleiner stuk rots af, het oliebolvormige doelwit Dimorphos. Seconden voordat Dart daarop botste, waren de keien en kraters in het oppervlak van de asteroïde goed zichtbaar. Gejuich ging op in het controlecentrum toen het signaal van de camera wegviel – dat betekende dat Dart succesvol te pletter was geslagen. Nu begint eigenlijk het echte werk pas: wetenschappers meten hoe de koers van de asteroïde is veranderd. Telescopen in de hele wereld volgen Dimorphos om dat te kunnen bepalen. De komende maanden wordt duidelijk hoe de baan van de ruimterots is veranderd. Nasa heeft eerder met opzet een voertuig op een ruimteobject laten botsen, maar asteroïde Dimorphos is een stuk kleiner dan eerdere doelwitten. Nasa wist niet hoe de asteroïde er precies uitzag, maar vermoedde dat de diameter ongeveer 150 meter is, de omvang van de pyramide van Gizeh in Egypte. Dart was ongeveer zo groot als een golfkarretje. Draaiboeken voor het scenario dat het ruimtevoertuig door een fout de rots zou missen, lagen klaar, maar waren niet nodig. Ook Europese wetenschappers zijn betrokken bij het project. De Europese ruimtevaartorganisatie ESA stuurt in 2024 ruimtevaartuig Hera om te bekijken wat de inslag met de asteroïden Dimorphos en Didymos heeft gedaan. Hera zal eind 2026 aankomen, is de planning. Nasa is van plan in de komende jaren ook andere technieken voor het wegduwen van ruimteobjecten te gaan testen.||https://www.parool.nl/wereld/amerikaans-nasa-ruimtevaartuig-slaat-met-succes-in-op-ruimterots-dimorphos~bb78198c/
2022-09-27||Wat staat er in de Transgenderwet? En nog vijf vragen over de nieuwe wet||De Transgenderwet wijzigt het Burgerlijk Wetboek. Daarin staan de voorwaarden voor het vermelden van een ander geslacht op je paspoort en officiële overheidsdocumenten. In 2014 trad de Transgenderwet al in werking. Daarmee verviel de eis dat een persoon die het vermelde geslacht wilde laten veranderen, gesteriliseerd moest zijn en er lichamelijk uit moest zien als gangbaar in het gewenste geslacht. Ook is nu nog een deskundigenverklaring nodig: een arts of psycholoog moet getuigen dat je een ‘duurzame overtuiging’ hebt om tot het andere geslacht te behoren. Bovendien staat die procedure niet open voor mensen onder de 16 jaar, en moet je altijd terug naar je geboorteplaats voor zo’n verzoek. Al die drempels vervallen met de verandering van Transgenderwet. Straks volstaat het om een schriftelijk verzoek tot geslachtswijziging in te dienen; vier tot twaalf weken later moet je bevestigen dat je nog steeds de wens daartoe hebt. Wie jonger is dan 16, moet wel eerst nog naar de rechter. Over het algemeen gaat het om zo’n 700 mensen per jaar die hun geslacht in de documenten laten veranderen, becijfert het Sociaal Cultureel Planbureau. Dat aantal ligt sinds 2014 een stuk hoger, sinds de Transgenderwet is gewijzigd: daarvoor ging het gemiddeld om 83 mensen per jaar. In Nederland zijn er in totaal bijna 6000 mensen die hun geslacht hebben laten aanpassen. Het afgelopen jaar – van medio september 2021 tot en met nu – heeft de gemeente Amsterdam 169 aanvragen in behandeling genomen van mensen die hun geslacht wilden wijzigen, laat een woordvoerder van wethouder Hester van Buren (Dienstverlening) weten. Een veelgehoord tegenargument is dat het onder de nieuwe wet te makkelijk zou zijn om van identiteit te veranderen. Wat nou als je spijt krijgt van je beslissing, of kwaad in de zin hebt en wilt verdwijnen voor de overheid? Dat is immers waarom de deskundigenverklaring ooit in het leven is geroepen. Meer principiële tegenstanders hebben zich verenigd in het manifest ‘Gendertwijfel’. Het gaat dan om vooral rechtsconservatieve en christelijke publicisten en wetenschappers. Zij zijn bijvoorbeeld bang dat mannen de nieuwe wet misbruiken om zich in een vrouwenwc of -kleedkamer te bevinden. Zij halen bijvoorbeeld de Britse Karen White (52) aan, die geboren is als man, maar zich als trans vrouw identificeerde. White, veroordeeld voor zedenmisdrijven, werd overgeplaatst naar een vrouwengevangenis en randde daar twee vrouwen aan. Dat blijft overigens vooral anekdotisch bewijs: studies naar genderneutrale wc’s en kleedkamers in de Verenigde Staten en het Verenigd Koninkrijk wezen niet uit dat deze onveiliger zouden zijn dan gescheiden kleedkamers. Ook vrezen tegenstanders dat jonge kinderen te makkelijk hun geslacht zouden kunnen wijzigen; 80 procent van de kinderen die met hun geslacht zouden worstelen, groeit daaroverheen, menen zij in het manifest. Deze zomer verscheen een studie uit de Verenigde Staten en Canada die juist die groep volgde, vijf jaar na hun transitie. Uit dat onderzoek blijkt ‘detransitie’ (een transitie terug naar het geboortegeslacht) weinig voor te komen: het ging dan om zo’n 7 procent van de gevolgde jongeren. Dat percentage bleek niet hoger onder jongere kinderen. Het ministerie van Justitie en Veiligheid heeft in een onderzoek uit 2017 al geconcludeerd dat er geen aanwijzingen zijn gevonden voor identiteitsfraude door geslachtswijzigingen. Tussen 2014 en eind 2017 is slechts tweemaal een deskundigenverklaring geweigerd, volgens het ministerie. “De deskundige gaat eigenlijk altijd af op wat de persoon in kwestie zegt,” zegt persvoorlichter Nora Uitterlinden van Transgender Netwerk Nederland. Een veel principiëler argument, dat in overige landen heeft geleid tot het schrappen van een deskundigenverklaring, is het zelfbeschikkingsrecht. Dat ziet op de autonomie van elk individu om zelfstandig keuzes te maken, over eigen lichaam en identiteit. Argentinië was in 2012 het eerste land ter wereld dat op basis van een eigen verklaring toestond het geslacht te wijzigen. Dat kan met een formulier dat bij de nationale of provinciale overheid kan worden ingevuld. Je móet dan ook je voornaam veranderen. De Raad van Europa (het instituut achter het Europees Hof voor de Rechten van de Mens) heeft aanbevolen dat de procedure voor geslachtswijziging ‘snel, transparant en toegankelijk’ moet zijn. In Noorwegen en Malta is een deskundigenverklaring dan ook niet nodig. Noren die hun geslacht willen veranderen, moeten een formulier aanvragen bij de Belastingdienst, dat ze dan per post ontvangen met allerlei informatie erbij. Dat formulier moet dan per post worden teruggestuurd. Ieren kunnen zo’n formulier online downloaden, maar moeten het wel bij een notaris laten tekenen. Dat laatste moeten aanvragers in Malta ook doen. De wet is een initiatief van de vorige coalitie. Toch is enkel D66 uitgesproken voorstander van de wet. ChristenUnie is tegen; de VVD en het CDA houden zich vooralsnog op de vlakte. Het is daarom nog volstrekt onduidelijk waar de stemming woensdag in de Kamer toe gaat leiden. De Amsterdamse gemeenteraad liet het er niet bij zitten; een meerderheid van de raad ondertekende een open brief richting de Tweede Kamer waarin opgeroepen wordt om voor de wet te stemmen. Dit wetsvoorstel regelt overigens niet de mogelijkheid om een ‘x’ in het paspoort te laten plaatsen. Aan zo’n voorstel werkt D66-Kamerlid Lisa van Ginneken nog.||https://www.parool.nl/nederland/wat-staat-er-in-de-transgenderwet-en-nog-vijf-vragen-over-de-nieuwe-wet~baae0d08/
2022-09-27||Vijf vragen – en antwoorden – over de onrustige situatie in Iran||De protesten die uitbraken in Iran na de dood van Mahsa Amini (22) gaan door, nog steeds. Demonstranten roepen niet alleen om meer rechten voor vrouwen en een einde aan de zedenpolitie, maar ook om een einde aan de algehele repressie in het land. Zijn de demonstraties een bedreiging voor de autoriteiten? Zou het regime kunnen vallen? De demonstraties hebben zich inmiddels verspreid naar alle 31 provincies van het land. Het is moeilijk te bevestigen hoeveel mensen er demonstreren, de schattingen lopen uiteen van tienduizenden tot honderdduizenden betogers. Staatsmedia melden dat er 41 doden zijn gevallen, zowel onder de demonstranten als veiligheidstroepen, maar mogelijk ligt dat aantal hoger. Het zijn grote protesten, maar nog niet zo groot als de demonstraties die eind 2019 uitbraken nadat de regering besloot de brandstofprijzen te verhogen. Toen vielen er volgens mensenrechtenorganisatie Amnesty International zeker 300 doden, persbureau Reuters houdt het op minstens 1500 doden. De protesten van 2019 waren de bloedigste sinds de Islamitische Revolutie van 1979. Hoewel het internet in Iran de laatste dagen regelmatig geblokkeerd is gaat het niet om een algehele blackout zoals in 2019 plaatsvond, laat internetwaakhond NetBlocks weten. Wel is het mobiele internet meerdere keren helemaal platgelegd, wat het voor demonstranten veel moeilijker maakt om met elkaar te communiceren en beelden van de protesten online te zetten. En hoewel mobiele data beperkt worden, lijken mensen met een stabiele wifiverbinding nog wel het internet op te kunnen, meldt techwebsite Wired. Naast het ontregelen van het internet wordt de toegang tot Whatsapp en Instagram – die nog beschikbaar waren in Iran – nu ook geblokkeerd. Veel andere sociale mediaplatforms waren al geblokkeerd. Die blokkades zijn met een VPNverbinding nog wel te omzeilen. Op die manier delen met name veel jonge Gen Z’ers hun beelden van de protesten op Twitter, Instagram en TikTok. Het is een paardenmiddel, want bedrijven en openbare diensten zouden ook geraakt worden, maar de autoriteiten zijn in staat het hele internet totaal plat te leggen voor langere tijd, zoals in 2019. De Verenigde Staten zeggen ondertussen Iraanse burgers te willen helpen het internet te behouden en hebben een licentie verstrekt die het bedrijven toestaat technologie aan burgers te leveren om hiermee beveiligde internetverbindingen op te zetten. Miljardair Elon Musk had eerder al aangekondigd dat hij ontvangers voor Starlink – zijn satellietinternetdienst - wil leveren aan Iraanse burgers, net zoals hij de speciale technologie eerder dit jaar aan Oekraïne leverde. In het geval van Oekraïne kreeg Musk echter de medewerking van de Oekraïense regering. Het is nog maar de vraag of het leveren van Starlinkontvangers aan Iraanse burgers, zonder dat deze onderschept worden door de autoriteiten, haalbaar is. Het zijn niet de eerste grootschalige demonstraties waar de autoriteiten mee te maken hebben. Ze zijn er elke keer weer in geslaagd deze met harde hand weer te slaan. Ook nu twijfelt het veiligheidsapparaat niet over wat te doen; er wordt gericht geschoten met kogels en traangasgranaten en demonstranten worden op grote schaal gearresteerd. Het is een tactiek waarmee demonstraties de laatste jaren steeds opnieuw zijn gesmoord, en een waar de staat op vertrouwt. Vooralsnog lijkt het er niet op dat het regime vreest dat de demonstraties voor een politieke omwenteling zullen zorgen. Niet dat de staat zonder zorgen zit. Zo zou de kwakkelende gezondheid van de hoogste leider van het land, Ali Khamenei, de situatie kunnen compliceren. Hij heeft al eerder gezondheidsproblemen gehad, zo werd hij in 2014 behandeld voor prostaatkanker. Deze maand was Khamenei opnieuw ernstig ziek, meldt de New York Times op basis van gesprekken met Iraanse functionarissen die bekend zijn met de gezondheidssituatie van de 83-jarige ayatollah. Inmiddels zou hij na een operatie weer enigszins aan de beterende hand zijn. Maar mocht hij sterven, dan zou zijn dood voor verdere onrust kunnen zorgen. Hoewel de verschillende onderdelen van het regime – waaronder religieuze instanties en de Revolutionaire Garde – waarschijnlijk geen trek hebben in een openlijke machtsstrijd is er geen garantie dat die er niet zal komen. De overgang van de ene hoogste leider naar de volgende – iets dat slechts één keer eerder voorkwam, in 1989 – is een politiek gevoelig moment. Een moment dat zich in de ogen van de staat beter kan voordoen wanneer er geen protesten zijn die voor onverwachte verrassingen kunnen zorgen.||https://www.parool.nl/wereld/vijf-vragen-en-antwoorden-over-de-onrustige-situatie-in-iran~bc22f5f2/
2022-09-27||Verandering Transgenderwet nog lang niet zeker||Met een aanpassing van de Transgenderwet wil het kabinet een belangrijke horde wegnemen voor mensen die hun geslacht willen wijzigen in hun paspoort. Als dat doorgaat, kan iedereen vanaf 16 jaar straks bij de gemeente aangeven man of vrouw te zijn. Nu is voor de geslachtsverandering in het paspoort nog een aparte verklaring nodig van de arts. Lang leek dit plan een formaliteit, maar uren voor het cruciale Kamerdebat is nog allerminst zeker of het kabinet genoeg steun krijgt. De wet ligt uiterst gevoelig. Voorstanders stellen dat critici zijn gaan twijfelen na ‘spookverhalen’ over mannen die zich voordoen als transgender en zo kleedkamers insluipen. Tegenstanders wijzen er juist op dat al te losse transgenderregels een ‘aanzuigende werking hebben’ en kwetsbare jongeren te weinig beschermen tegen een ingrijpend medisch traject. Regeringspartijen VVD en CDA zitten in de maag met het plan en twijfelen. Pas vandaag bepalen zij hun standpunt. De VVD erkent dat het ‘geen gemakkelijk onderwerp is’; het kan nog tot vrije kwestie verklaard worden. In dat geval stemmen Kamerleden individueel. Als CDA en VVD tegen stemmen, zal het kabinetsplan sneuvelen. Vóór de verruiming van de Transgenderwet zijn onder meer D66 en GroenLinks. Tegen zijn onder meer ChristenUnie (coalitie) en oppositiepartijen PVV, SGP en JA21. “Als dit doorgaat, hoeft er geen enkele biologische verandering te zijn, maar kan wel juridisch het geslacht gewijzigd worden,” zegt JA21-Kamerlid Nicki Pouw-Verweij. “Dat klopt niet met de praktijk.” Dat D66 nog met een extra plan komt om kinderen jonger dan 16 hun geslachtsaanduiding te laten wijzigen zonder tussenkomst van de rechter, vinden diverse partijen te ver gaan. Daarbij wijzen ze op de vrees dat ‘sociale transitie’ ook de kans vergroot dat kinderen ‘in medische transitie willen’. In het huidige voorstel moeten tieners tussen 12 en 16 jaar een verzoek bij de rechtbank indienen. De vraag naar transgenderzorg neemt al tijden fors toe. Het aantal aanmeldingen voor psychologische zorg steeg in een jaar tijd met ruim 20 procent, ook stonden 747 mensen op de wachtlijst voor een intake voor de chirurgische ingreep. Jongeren moeten worden behoed voor een verkeerde beslissing, betoogt Bart Jan Spruyt, woordvoerder van Gendertwijfel. “Er zijn zoveel jonge meisjes die zich bij de kliniek melden waarvan we niet weten waarom en of ze écht een transitie willen. Je gaat niet over de rug van kwetsbare mensen zo’n ideologische discussie voeren.” Gendertwijfel stelde een manifest op om de discussie over het wetsvoorstel op gang te brengen en hing posters op in bushokjes. Spruyt: “Dit is geen racistisch of transfoob initiatief, het is een discussie over het leven van jonge mensen die we moeten voeren.” Ook Jilles Smids, onderzoeker filosofie en ethiek aan het Rotterdamse Erasmus MC, vindt dat er eerst meer onderzoek nodig is naar de redenen waarom genderklinieken zoveel meer aanmeldingen krijgen. “We zien een hele grote toename van met name tienermeisjes die zich als transgender identificeren. Dat is een nieuwe groep, die in hun kindertijd helemaal geen genderdysforie had.” Een deskundige kan beoordelen of de wens om het geslacht te veranderen weloverwogen is óf dat er psychische problemen spelen, stelt Smids. “Ook een legale transitie is niet zonder gevolgen en risico’s voor de persoon. Wanneer de transitiewens eigenlijk voortkomt uit identiteitsproblematiek moet die jongere daar hulp voor krijgen.” Maar, zegt Annelijn Wensing-Kruger, voorzitter Kennis- en Zorgcentrum Genderdysforie en psycholoog in Amsterdam UMC, de rol van een deskundige is al beperkt. “Die kijkt alleen of de persoon de stap goed kan overzien. Daarvan hebben wij gezegd: dat kan ook iemand anders doen.” Amsterdam UMC heeft sinds 2014 honderden van dergelijke verklaringen afgegeven. Deskundigen hoeven nauwelijks aanvragen af te wijzen. “Het is bij deze groep heel duidelijk dat ze die stap willen zetten. Ze doen dat niet zomaar,” zegt Wensing-Kruger. En dan nog, het wijzigen van het geslacht op het paspoort betekent geen vrijbrief voor een medische geslachtsverandering: “Het is niet alsof mensen voor de grap hun identiteit wijzigen. Dit is heftige problematiek. De meeste mensen die zo’n verklaring aanvragen zitten al in een traject bij een genderkliniek,” stelt Martine de Vries, kinderarts op de genderpoli van het LUMC en ethicus. Voor deze groep is die sociale verandering juist belangrijk. “Ze willen niet dat er verwarring is over de vraag of ze jongen of meisje zijn. Ze vinden het ook heel vervelend dat als ze bijvoorbeeld examen moeten doen en als vrouw in het systeem staan, die naam op hun diploma komt.” Uit onderzoek van De Vries blijkt dat jongeren weloverwogen hun keuze maken om hun identiteit te veranderen. D66-er Lisa van Ginneken, het eerste openlijke transgender Kamerlid van Nederland, hoopt dat het ‘nuchtere en gezonde verstand’ overwint bij de twijfelende partijen en dat zij voor stemmen. “Men gaat twijfelen door angstbeelden over vrouwenkleedkamers. Maar die zijn niet reëel. Wij zeggen: laat transgender mensen, ook kinderen, net als iedereen het recht hebben om te beslissen over hun leven. Zonder tussenkomst van een psycholoog of rechter.”||https://www.parool.nl/nederland/verandering-transgenderwet-nog-lang-niet-zeker~b9d9572cc/
2022-09-27||In heroverd gebied ontwaken Oekraïners uit een nachtmerrie: ‘Er werd daar gemarteld’||De bruggen over de Oskilrivier zijn verwoest. Dus duurt de tocht van Charkov naar Voltsjansk – hemelsbreed zestig kilometer – ruim vier uur. Het geel-groene gebladerte langs de hobbelige binnenwegen vormt een kleurrijk herfstpalet met het roestbruin van gesneuveld oorlogstuig; restanten van tanks en pantserwagens die ogen als platgeslagen insecten. In de verte klinken ontploffingen. “De Russen renden als hazen de grens over. Nu beschieten ze ons vanuit hun eigen land.” Onderweg is de oorlogsschade groot. De evacuatiebus passeert de ruïne van een postkantoor, het karkas van een villa en ergens halverwege de route steekt de huls van een mortiergranaat uit de grond – een huls die er gisteren nog niet was, weet de chauffeur. Voltsjansk, een 15.000 inwoners tellend dorp op vijf kilometer van de Russische grens, ligt er ongerept bij. Het schieten is pas net begonnen, legt Nadja Brazjnik (58) uit. Zij is de eerste bewoner bij wie de chauffeur halt houdt. “De grens is dichtbij, dus zijn de Russen nog steeds in de buurt,” zegt ze. “We leven in angst.” De personenbus wordt gereden door volunteri uit Charkov. Deze burgeractivisten leveren dagelijks humanitaire hulp af in de gebieden die het Oekraïense leger twee weken geleden heroverde. Ook evacueren ze hulpbehoevenden naar de regionale hoofdstad. Nadja Brazjnik neemt een tas medicijnen in ontvangst. Tijdens de bezetting waren er geen dokters, dus was Voltsjansk zeven maanden lang verstoken van medische hulp. Toen de bewoners op 24 februari, de dag van de invasie, ontwaakten, wapperde de Russische vlag al op het gemeentehuis, vertelt de vrouw. Eindeloze colonnes tanks trokken voorbij. “De Russen waren overal. Waar je ook keek: je zag een Rus.” De bezetters pakten mensen lukraak op, vertelt Nadja Brazjnik, die een stroom woorden wijdt aan de zeven maanden bezetting in Voltsjansk. Ze wordt daarbij aangevuld door twee buurvrouwen en haar dochter. De arrestanten verdwenen in de aggregatna, de plaatselijke generatorfabriek, waar de Russen een gevangenis inrichtten. “Er werd daar gemarteld.” Een uitje tijdens de avondklok of nalaten je licht thuis te dimmen was al noodlottig. “Ze maakten hun eigen regels. Dat is emotioneel heel zwaar,” aldus Nadja Brazjnik. “De Russen hebben me niet aangeraakt, maar zodra ik hen zag voelde ik walging.” De angst en het gevoel van hopeloosheid werden haar echtgenoot noodlottig, vervolgt ze: half augustus pleegde hij zelfmoord. Haar man had 35 jaar als vrachtwagenchauffeur gewerkt, nu kon hij nog geen auto besturen — doodsbang als hij was voor de Russen. Roken was zijn liefhebberij, nu er was geen geld voor tabak. “Zo wilde hij niet leven. Hij hing zichzelf op,” zegt Nadja Brazjnik. Haar echtgenoot was de vijfde die zich die week van het leven beroofde, had de politie gezegd. “Als je geen toekomst ziet, dan eindigt je leven,” verklaart de vrouw. Ze plukt een dozijn peren uit haar tuin en geeft die het evacuatieteam mee. In de volgende straten druppelt de bus snel vol met evacués. Zij willen naar het ziekenhuis voor een behandeling, op zoek naar werk, of gaan richting familie in de grote stad. Tekst loopt door onder de foto Een vrouw heeft dertien kilometer gelopen om vervoer te vinden: vorige week had ze een beschieting meegemaakt, vertelt ze, en ze wil zo snel mogelijk weg van hier. Huilend stapt ze in. Het volgende adres wordt gevonden doordat de chauffeur belt met de wachtende evacués: ze hadden nog maar één procent batterij over, meldt een jongeman opgelucht als hij met zijn moeder en drie grote tassen instapt. In Voltsjansk is geen elektriciteit; ook aan gas en stromend water ontbreekt het. En er is honger geleden, zo blijkt. Bij het laatste adres stapt een kleine jongen richting de bus. Hij wordt gevolgd door zijn vriend, een kop groter, die hem omhelst en dan snikkend naar huis terug beent. “Als de ramen rammelen in de sponningen en je ziet het gezicht van je kinderen word je bang,” zegt vader Viktor Sosura. Hij tilt twee hondenmanden richting de bus; zijn vrouw draagt een kleuter met zich mee. Toen de oorlog begon, verloor hij zijn werk als timmerman. Ook de broodjeszaak van zijn vrouw sloot de deuren. Het geld was op, een voedselvoorraad hadden ze niet, dus moesten ze de buren om eten vragen. De humanitaire hulp van de Russen bestond uit eenmaal per vijftien dagen een brood, een zak boekweit en een blikje vlees. “Er was een moment dat ik dacht: ik ga op bed liggen om te sterven,” zegt moeder Marina Sosura. De uren wachten voor de humanitaire hulp waren bedreigend. Een vriendin van Marina Sosura had een tattoo van een zwaluw in haar nek. “Die wil ik de volgende keer niet meer zien,” had een gewapende Rus gedreigd. Een kennis van Viktor Sosura had gerept over okkoepanti, ofwel bezetters: na vijftien dagen aggregatna was hij vrijgelaten. “Wat ze precies met hem deden heb ik niet gevraagd, maar hij was een ander mens geworden.” Twee kennissen van hem verdwenen simpelweg: een grensbeambte keerde nooit terug van een bezoek aan zijn vrouw, en een buurman raakte spoorloos tijdens een ommetje. “Het ergste was dat we geen rechten meer hadden. Je kon niet zeggen: het is verkeerd dat je me meeneemt.” Op 1 september hadden de bezetters de bewoners gedwongen hun kinderen naar school te sturen, waar Russische onderwijzers kwamen en het Russische schoolprogramma van kracht werd. Als je het niet deed, werden je kinderen je afgenomen, zo luidde het dreigement. Een ruime week later, op 9 september, waren de Russen plotseling vertrokken. Pas twee dagen later kwam het Oekraïense leger de stad binnengereden. Viktor Sosura had gejuicht, en op zijn vingers gefloten. “Dat moment zal ik nooit vergeten,” straalt hij. Hij gaat in Charkov op zoek naar werk, zegt hij. Een nieuw leven, voor hem en zijn gezin.||https://www.parool.nl/wereld/in-heroverd-gebied-ontwaken-oekrainers-uit-een-nachtmerrie-er-werd-daar-gemarteld~b7c7b20c/
2022-09-27||De Theatertroep brengt voor het eerst een actiemusical: ‘We spelen met een knipoog’||De Theatertroep is een zeskoppig Amsterdams theatercollectief dat werd opgericht in 2010. De ‘troupe’ maakt nu voor het eerst een actie­musical, passend in hun oeuvre dat steevast licht chaotisch, maatschappijkritisch en grappig is. Rosa Asbreuk, medeoprichter De Theatertroep: “Die term hebben wij niet zelf bedacht. Al in de jaren vijftig en zestig was de actiemusical een fenomeen, dat was de tijd van de protestgeneratie. Zo’n stuk was een manier om een serieus onderwerp in een lichte, aansprekende vorm over te brengen en een publiek op te roepen tot actie.” “Wij gaan het wel op onze eigen manier aanpakken: het ziet er een beetje houtje-touwtje uit en we spelen met een knipoog. We nemen de vorm en ons onderwerp zeker serieus, maar het wordt geen gelikte show.” “Matthijs Bockting en Eva M.C. Zanen schreven een satirisch verhaal over populisme op buurtniveau. Wilfred Maat is een populist die graag voorzitter wil zijn van het buurtcomité. Met zijn vrouw Renée, die zijn ambitie als een soort Lady Macbeth opstookt, doet hij er alles aan om ervoor te zorgen dat hij ondanks zijn verkiezingsnederlaag toch de macht over zijn buurt krijgt.” “Ze voeden het idee dat de bejaarden in de buurt de schuld zijn van alle zogenaamde misstanden. En dan is er klusjesman en buurtgenoot Tom. Hij krijgt elke dag de krant van gisteren – dankzij Wilfred. En hij wordt onrustiger en onzekerder omdat Wilfred hem er voortdurend op wijst dat zijn informatie niet up-to-date is.” “Het stuk laat zien hoe populisten een achterban kweken door veel onrust en onzekerheid te veroorzaken in een samenleving waarin aanvankelijk eigenlijk niet eens zoveel aan de hand is. We bevragen ook de rol van de media in de opkomst van het populisme. Hoe alert zijn we op fake news en framing?” “Onze voorstellingen zijn heel open, toneel is bij ons niet iets heiligs. We doen het graag meer zoals het er in de tijd van Shakespeare aan toeging in het theater. We delen drankjes uit, we heten de mensen welkom en richten ons vanaf het toneel rechtstreeks tot het publiek.” “We nemen in onze voorstellingen graag een bepaalde theatervorm die heel herkenbaar is, zoals nu een musical, en laten zien hoe die werkt door de herkenbare elementen eruit te lichten. Een showballet hoort erbij in dit geval, dus dat zit erin. We hebben met Etienne van Geel een heel goede choreograaf in huis – alleen het wordt wel gedanst door ons. En wij zijn geen dansers.” “We spelen met die elementen om onze kijker uit te nodigen. Je kiest zelf waar je op aanhaakt en als wij iets beweren in een stuk, kies je zelf je positie. Er zit echt voor iedereen iets in, iets ontroerends of zinnigs, of iets grappigs.” “Dus verwacht explosies, gevechten en shoot-outs. Plus een aantal ijzersterke nummers die we speciaal voor dit stuk hebben bewerkt: hertalingen van popsongs, een nummer uit een bestaande musical, een protestsong, een meezinger. Je komt zingend tot actie bij ons.” De man die elke dag de krant van gisteren ontvangt en er nu genoeg van heeft: 27 en 28/9 (try-outs), 29 (première), 30/9 en 1/10 in Frascati. Aansluitend tournee.||https://www.parool.nl/kunst-media/de-theatertroep-brengt-voor-het-eerst-een-actiemusical-we-spelen-met-een-knipoog~b6b377d3/
2022-09-27||Italiaan kiest puur voor Giorgia Meloni||Op de kaart van onderzoeksbureau YouTrend is Italië in tweeën gedeeld: de onderste helft is geel en de bovenste helft donkerblauw, met een rood bloedend hart ter hoogte van Bologna. De pijn is voelbaar als Debora Serracchiani, de nummer 2 van de centrumlinkse Partito Democratico, zegt dat het ‘een trieste dag’ is voor Italië. Haar partij is de grote verliezer van deze verkiezingen, grotendeels door de warrige coalitiestrategie van partijleider Enrico Letta. De breuk met zowel het centrumblok Azione/Italia Viva en met de Vijfsterrenbeweging werd de Partito Democratico fataal. Zelfs in het traditioneel linkse Toscane is Fratelli d’Italia nu de grootste partij, alleen bastion Bologna is nog rood. Letta heeft inmiddels zijn vertrek aangekondigd. De steun van de Vijfsterrenbeweging had het kwakkelende links goed kunnen gebruiken. Door een intensieve verkiezingscampagne van voormalig premier Giuseppe Conte veroverde de partij het hele zuiden van ItaIië. In totaal haalde de partij 15,5 procent van de stemmen; meer dan van tevoren mogelijk werd gehouden, maar veel minder dan bij de landelijke verkiezingen van vier jaar geleden. In 2018 stemde ruim 32 procent van de Italianen op de Vijfsterrenbeweging. De troefkaart van het Reddito di Cittadinanza, de bijstandsuitkering die Giorgia Meloni zo snel mogelijk wil afschaffen, heeft goed gewerkt voor de Vijfsterrenbeweging. In het zuiden zijn veel mensen afhankelijk van die uitkering, alleen al in de stad Napels ruim 400.000 mensen. De kaart van YouTrend is dan ook vanaf Napels naar beneden helemaal geel. Het, blauwe, rechts-nationalistische Fratelli d’Italia heeft Italië grotendeels overgenomen. De partij van Meloni is geëxplodeerd, bij de verkiezingen van 2018 haalde de partij iets meer dan 4 procent van de stemmen, nu is dat percentage verzesvoudigd. Is Italië in de laatste vier jaar nou zoveel rechtser geworden? Nee, niet echt. In 2018 haalde dezelfde coalitie 37 procent van de stemmen, deze keer 44 procent. Behalve wat stemmen van de Vijfsterrenbeweging en in mindere mate van de centrumlinkse Partito Democratico heeft Fratelli d’Italia vooral stemmers afgesnoept van haar eigen coalitiegenoten. De Lega van Matteo Salvini is gehalveerd in vergelijking met de vorige verkiezingen, van 17,35 naar 8,9 procent, en ook Silvio Berlusconi’s Forza Italia heeft fors ingeleverd, van 14 naar 8,3 procent. Vooral opvallend is de grote winst van Fratelli d’Italia in de regio’s Lombardije en Veneto, traditioneel bastions van de Lega. De ondernemers in het gebied hebben blijkbaar meer vertrouwen in de fiscale politiek van Meloni dan in Salvini. Dit echec zet Salvini’s positie binnen de Lega nog verder onder druk. Regeren is niet goed voor je consensus, zo blijkt. In de afgelopen vier jaar en drie regeringen raakte de Vijfsterrenbeweging de helft van de kiezers kwijt die ze in de jaren als oppositiepartij hadden verzameld. En ook de PD heeft het regeren met de Vijfsterrenbeweging en als onderdeel van de regering Draghi, weinig goeds gebracht. Fratelli d’Italia zat de afgelopen vier jaar consequent in de oppositie en zal nu gaan regeren. Een absolute meerderheid in zowel Kamer als Senaat zou dat makkelijk moeten maken, maar de vraag is of Meloni de coalitie bij elkaar kan houden. Salvini zal proberen zijn gedeukte imago op te poetsen en Berlusconi heeft al geroepen dat zijn partij onmisbaar is. Gezien de internationale ervaring en contacten van Forza Italia heeft de oude vos niet helemaal ongelijk. Pogingen tot profilering liggen dus op de loer. Grote kwesties liggen in Italië te wachten: de besteding geld van het coronafonds, de energiecrisis en de toenemende armoede. Meloni krijgt een zware klus. Maar, zoals ze zelf zondagnacht in haar overwinningsspeech al zei: “Dit is het startpunt.”||https://www.parool.nl/wereld/italiaan-kiest-puur-voor-giorgia-meloni~b5137120/
2022-09-27||Nieuw onderzoek naar in Oeganda verdwenen Amsterdamse studente Sophia Koetsier||Jane Abodo, het hoofd van het Oegandese Openbaar Ministerie, is ervan overtuigd dat er na bijna zeven jaar eindelijk een doorbraak komt in de vermissingszaak van studente Sophia Koetsier. “Ik ben echt heel hoopvol dat er eindelijk duidelijkheid komt en we de zaak kunnen sluiten. We moeten jullie antwoorden kunnen geven. Daarom zijn we alle aspecten opnieuw aan het bekijken.” Dat vertelde Abodo aan Sophia’s moeder tijdens opnames van Break Free, een programma over Nederlandse jongeren die tijdens een verre reis overlijden of vermist raken. Volgens Abodo is een nieuw team hard aan het werk om erachter te komen wat er precies met Koetsier is gebeurd. “We moeten eerst kunnen uitsluiten of er sprake is van een misdrijf. En hoewel er nooit sporen van een worsteling, bloed of resten zijn gevonden, moeten we onderzoeken of er dieren in het wildpark leven die Sophia hebben kunnen doen verdwijnen.” Ook wordt er voor het eerst geprobeerd iedereen te vinden die op de bewuste avond op de locatie was, en wordt er opnieuw gepraat met de mensen met wie Koetsier op reis was, parkrangers en haar chauffeur. “De president en en de first lady zijn zeer betrokken en willen weten wat er gebeurt. Net als de ambassadeur.” Sophia Koetsier had in 2015 net haar bachelor geneeskunde gehaald aan de UvA, toen ze twee maanden stage ging lopen in een ziekenhuis in de Oegandese hoofdstad Kampala. Daarna reisde ze nog door het land met twee medestudenten. In een wildpark zou ze tegen de schemering naar een wc-gebouwtje zijn gelopen, iets verderop van het huisje waar ze zouden overnachten. Daarna heeft niemand haar ooit meer gezien. Langs de oever van de Nijl, ongeveer twintig minuten lopen verderop, werd de volgende ochtend een plastic waterfles, volgepropt met afval gevonden. Verder niets. Ruim 24 uur later werd weer iets verderop aan de waterkant een raadselachtig spoor van spullen gevonden: haar zonnebril waar ze altijd zo zuinig op is, haar onderbroek, vijf meter hoog aan een boomtak. Stukjes stof van haar broek waren aan takken vastgebonden. Er lag één – opmerkelijk schone – schoen, maar wel twee binnenzolen. Kort voor Sophia verdween kreeg haar moeder bovendien een telefoontje van haar reisgenoten: Sophia gedroeg zich vreemd en onvoorspelbaar, ze maakten zich zorgen. Ze heeft een paar keer manische episodes gehad, en zat daar wellicht weer in. In de dagen na Sophia’s vermissing werden rangers, politiemensen, honden en duikers ingezet om haar te zoeken. Een week later kwam een Nederlands politieteam met een drone zoeken. Maar na anderhalve week hielden alle onderzoeken op, zonder resultaat. Sindsdien tasten haar familie en vrienden in het duister. Is ze om het leven gekomen door een ongeluk, in verkeerde handen terechtgekomen? Of leeft ze nog? Dat er na al die jaren nu eindelijk serieus onderzoek wordt gedaan naar de verdwijning van Sophia Koetsier, is volgens Jane Abodo aan één persoon te danken: Sophia’s moeder, Marije Slijkerman. “Nadat ze verdween heb ik een paar maanden thuis in Amsterdam afgewacht tot ze zou bellen: ‘Mama, ik ben het nu wel zat hier, kom je me alsjeblieft halen?’ Maar dat telefoontje kwam niet.” Ze heeft er daarom nu al twintig reizen naar Oeganda opzitten. “Eén keer vrijwillig, om mijn dochter in een witte jas in een Afrikaans ziekenhuis te zien werken. Daarna nog negentien keer om haar te zoeken. Wat moet ik anders? Als ik op blote voeten de jungle in moet om haar te vinden, dan doe ik dat.” Tijdens al die bezoeken heeft Slijkerman continu aan poorten gerammeld. Ze schreef artikelen in kranten. Hing posters op, deelde flyers uit. Regelde radioberichten, tv-interviews, sprak in kerken, deels in de lokale taal. Ze sprak een zwik generaals, ministers, de president en de first lady – álles om haar dochters verdwijning onder de aandacht te houden, en tot een nieuw onderzoek aan te sporen. “Er kwam soms wel iets op gang, maar het doofde altijd weer uit. Men vergeet ook snel. Toen kwam corona, kwamen de verkiezingen, en vorig jaar steeds nieuwe hoofden van het Criminal Investigations Directorate, dat het onderzoek moet uitvoeren. De nieuwe directeur heeft nu een paar grote onopgeloste zaken opgepakt, waaronder die van Sophia.” Het onderzoek dat vlak na de vermissing werd uitgevoerd stelde namelijk weinig voor, zegt Slijkerman. “De honden hadden Sophia’s geur niet, de zoektocht was ongeorganiseerd, de plek waar haar spullen gevonden zijn werd pas vier dagen later afgezet. Er hadden daar toen al zoveel mensen rondgelopen dat mogelijke sporen uitgewist waren. DNA-onderzoek vond de Nederlandse politie niet zinvol, dus dat hebben we later zelf laten uitvoeren. Daaruit bleek dat er vrij veel mannelijk DNA op de stukken zit, van één, mogelijk meerdere, onbekende mannelijke donoren. Er is toen nooit een match gevonden.” Veel hulp vanuit Nederland hoefde de familie verder ook niet te verwachten. Nadat het Nederlandse droneteam was geweest, is er weinig contact geweest met de Nederlandse politie en het OM, zegt Slijkerman. “Het is buitengewoon onthutsend dat je nauwelijks wordt geholpen als je kind vermist raakt in een ver, vreemd land. Bijna drie maanden later bleek Sophia’s vermissing bijvoorbeeld niet bekend bij de Amsterdamse politie. Daar moesten we blijkbaar zelf melding van maken.” De autoriteiten in zowel Nederland als Oeganda hielden het volgens Slijkerman op een fataal ongeluk, of toch een aanval door een wild dier. “Het kán, maar het is ook makkelijk: het ontslaat ze van verder onderzoek. Ik moet iedereen er steeds op wijzen dat er ook andere scenario’s mogelijk zijn. Het is een tragedie dat dit allemaal nu pas op gang komt.” Intussen is het afwachten op de resultaten van het onderzoek, dat nu afgerond zou moeten zijn, maar alweer vertraagd is. Slijkerman en haar man worden slechts sporadisch op de hoogte gehouden. “Ze wilden Sophia’s spullen die bij de rivier zijn gevonden nu zelf onderzoeken, dus die zijn naar Kampala gestuurd. En ik heb begrepen dat ze nu heel veel DNA-profielen hebben verzameld van mensen die op of nabij die plek waren die avond. Ik heb net gehoord dat er een rapport is, maar dat het eerst langs de president moet. Dat vind ik erg lastig, maar zo gaat het daar.” De kans dat er eindelijk nieuws komt over Sophia is groter dan ooit. “Het is fijn te horen dat het Oegandese OM er zoveel vertrouwen in heeft. Maar: zien is geloven.” Intussen maakt Marije Slijkerman zich klaar voor haar 21ste reis naar Afrika, waarschijnlijk in november. “Soms ben ik heel moe, maar ik heb nooit het gevoel dat het geen zin heeft. Al kijk ik uit naar de dag dat ik niet meer naar Oeganda hoef.”||https://www.parool.nl/nederland/nieuw-onderzoek-naar-in-oeganda-verdwenen-amsterdamse-studente-sophia-koetsier~b3e118c8/
2022-09-27||Wandelen langs koperen knopen in de Staatsliedenbuurt||A. We beginnen bij de ingang van het Westergasfabriekterrein, waar tot 1877 de stadsgrens lag die werd gemarkeerd door Herberg d’Eenhonderd Roe. De uitspanning had een reputatie vanwege de goedkope, belastingvrije drank en de ruige clientèle. Hier werd ook ‘Hartjesdag’ gevierd, vernoemd naar de dag waarop de burgers herten mochten jagen in de Kennemerduinen. De feestdag was uitbundig met vuurwerk, drank en een verkleedpartij, waarbij mannen zich verkleedden als vrouwen en omgekeerd. Hartjesdag verdween, maar is nieuw leven ingeblazen op de Zeedijk. De naam van de herberg leefde voort in 1839 toen de eerste trein van Nederland vertrok vanuit het gelijknamige station. Ter hoogte van Polonceaukade 13 was de locatie van het station tegenover de locatie van de oude herberg. B. Op de hoek van de Haarlemmerweg, ter hoogte van de brug bij het begin van de De Wittenkade, staat de roze toren van architecten Girod en Groeneveld uit 1988. De bouw was baanbrekend, omdat het de eerste hoogbouw was in een negentiende-eeuwse Amsterdamse wijk. Kunstenaar Noel Harding plaatste op het dak een lichtkunstwerk, waarmee de verhouding van Nederlanders met de zee wordt verbeeld. De roze lichtlijn aan de linkerkant wijst in de richting van de Noordzee. De zee krijgt vorm in de waterbak midden op het dak. De dia aan de rechterzijde verbeeldt de mens: het is zijn arm die het gevaar van het water onderdrukt en beheerst (het Hansje Brinker-effect). Omdat de flat roze is, maakte Harding de lichtlijn ook roze. Jammer genoeg is de verlichting al enige tijd buiten gebruik. C. Achter de roze toren begint een woonwijk met veel speelplaatsen. De Van Beuningenstraat leidt ons naar de Van Limburg Stirumstraat, waar in 1978 de eerste buurtrenovatie plaatsvond met de komst van verzorgingstehuis de Koperen Knoop. De naam verwijst naar de bijnaam van de wijk die ontstond door de hoeveelheid tramconducteurs, agenten en brandweermannen die in de ‘koperenknopenbuurt’ woonden; deze mensen droegen tijdens hun werk een uniform met koperen knopen. Voor de annexatie door Amsterdam in 1877 had dit buitengebied overigens een ruige reputatie. D. Via de De Wittenkade lopen we naar de Van der Palmkade. Deze kade is autovrij en maakt onderdeel uit van het Meander-complex uit 2000 dat door architecten Krier en Kohl is ontworpen. Het postmodernistische gebouw meandert inderdaad voort met zijn ronde vormen en voorziet hiermee bijna alle woningen van een uitzicht op het water. Bij de Van Hallstraat slaan we rechtsaf en passeren hier het Van Beuningenplein met de grote speelplaats die in 2008 opnieuw werd ingericht boven de ondergrondse parkeergarage. E. Verderop bij het Waterspiegelplein herinneren nog enkele gebouwen aan het Gemeentelijk Waterleiding Terrein (GWL-terrein), dat in 1997 is getransformeerd tot een ecowijk. Het voormalig machinepompgebouw met nu Café-Restaurant Amsterdam dateert uit 1898 en midden op het plein staat de eerste stalen watertoren van Nederland vlak naast het Windketelgebouw. Dit achthoekige torentje diende als ventiel om de lucht uit de waterleiding te laten. Het poortgebouw aan het Waterspiegelplein werd ontworpen door de architecten Roberto Meijer en Jeroen van Schooten – net als de hoge flats aan de noord- en westkant. Aan de andere kant van het poortgebouw verrees een blok van twaalf woningen naar ontwerp van architect Liesbeth van der Pol. F. Op het plein staat ook een kunstwerk van Margriet Kemper ter ere van schrijver Gerard Reve, die op het adres van Hallstraat 25-II in 1923 werd geboren. De lange bank op het plein staat recht tegenover het geboortehuis samen met een eenvoudige, zwarte straatlantaarn die hoger is dan de andere lantaarns op het plein. Deze lantaarn geeft geel in plaats van wit licht en in de lantaarnpaal zijn drie luiken aangebracht die je kunt openen. Achter de luikjes bevinden zich een citaat uit zijn boek Nader tot U, een portret van Reve gemaakt door fotografe Rineke Dijkstra en een afbeelding van het geboortehuis. G. Op de hoek van de Van Hallstraat/Joan Melchior Kemperstraat memoreren we de kraaktijd en de vlucht van burgemeester Van Thijn op 20 december 1984 nadat hij werd belaagd door krakers. In de jaren tachtig was de Staatsliedenbuurt voor een aanzienlijk deel gekraakt en was er een parallelle economie van kraakcafé’s, -winkels, -drukkerijen en zelfs een tv-zender StaatsTV, met als ankerpersoon Rob Zwetsloot. Burgemeester Van Thijn trof op de hoek tweehonderd krakers die op hem afstormden, waarna een duw-, spuug- en scheldpartij ontstond. Van Thijn kon schuilen in de portiersloge van de Westergasfabriek. Wij volgen het spoor van zijn vlucht en memoreren de hartjesfeestvierders, de knopendragers en krakers. Wie weet wat er nog volgt. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-koperen-knopen-in-de-staatsliedenbuurt~bb2774f7/
2022-09-27||Slag op de Zuiderzee na 450 jaar herdacht, ook de dubieuze rol van Amsterdam||In Waterland en West-Friesland hebben ze er nu al zin in: het jubileum van de Slag op de Zuiderzee. In 2023 is het 450 jaar geleden dat de watergeuzen onder aanvoering van de Monnickendamse burgemeester Cornelis Dirkszoon op de Zuiderzee gehakt maakten van de Spaanse vloot. De beslissende zeeslag zorgde voor een kentering in de 80-jarige Oorlog met Spanje en luidde een periode van economische bloei in voor de West-Friese steden. “Het was feitelijk de geboorte van Nederland,” voegt Ron Dol er nog aan toe. “Gek genoeg is het een verborgen geschiedenis geworden. Er wordt op school niet of nauwelijks aandacht aan besteed.” Dat gaat veranderen, voorspelt Dol namens de Stichting Hoorn Kunst & Cultuur. Op 8 en 9 oktober staat de stad in het teken van de historische zeeslag. De hoofdrolspelers blikken op straat terug op hun ervaringen en op andere plekken wordt gesproken over het belang van vrijheid in deze tijd. Aandacht is er ook voor de lokale held Jan Haring, die tijdens de slag in de mast van het Spaanse vlaggenschip klom om de admiraalsvlag te bemachtigen en dat met de dood moest bekopen. Het plan was aanvankelijk, vertelt Dol, om het publiek in oktober à la Jan Haring in de mast van museumschip Halve Maen te laten klimmen. “Op advies van de verzekeraar is dat een klimmuur geworden met gecertificeerde begeleiders.” De activiteiten in Hoorn vormen de opmaat voor het jubileumjaar, wanneer de zaken nog grootser worden aangepakt. Ook in Waterland, waar eerder deze maand een comité is opgericht om de zeeslag passend te herdenken. Een eerste bewonersavond in de Grote Kerk van Monnickendam trok maar liefst 200 belangstellenden, onder wie burgemeester Marian van der Weele in (min of meer) historische kleding. “Er zijn heel veel ideeën,” vertelt Werncke Husslage. “Het verhaal leent zich natuurlijk perfect voor een theatrale vertelling. Dat kan toneel zijn, maar ook opera. Deze week gaat een bestuur van start. Dat moet het voortouw nemen bij het maken van een mooi programma.” Terug naar Hoorn, waar stadsarcheoloog Michiel Bartels vertelt over een spannende zoektocht naar de originele scheepswrakken van de zeeslag in de Hoornse Hop, het deel van het Markermeer waar Hoorn aan ligt. Al enkele jaren wordt met behulp van sonartechniek gespeurd naar wrakken die zijn weggezonken in de modder. Aan wrakken geen gebrek, vertelt Bartels. “We hebben er in totaal 38 gevonden. Aan de hand van de lading moet worden vastgesteld of het om Spaanse schepen gaat, maar tot nog toe hebben we die niet gevonden. Het zou natuurlijk prachtig zijn als we tijdens het jubileumjaar een Spaans kanon kunnen presenteren, maar het wordt nog spannend of dat lukt. De tijd begint te dringen.” Samen met andere historici werkt Bartels ook aan een boek over de slag, dat volgend jaar oktober moet verschijnen. Daarin zal worden stilgestaan bij de bedenkelijke rol van de stad Amsterdam, die indertijd uit economisch opportunisme de zijde koos van de Spaanse koning Filips II. Terwijl Oranjegezinde steden als Naarden en Haarlem werden geplunderd en uitgemoord, bood Amsterdam gastvrij onderdak aan de hertog van Alva en zijn gevreesde Bloedraad. Bartels: “De Spaanse vloot van twaalf zwaar bewapende schepen waarmee de graaf van Bossu aan de zeeslag begon, was getimmerd op de werven van Lastage. De verwachting was dat de klus op de Zuiderzee wel even zou worden geklaard.” Dat pakte anders uit. Een blokkade van de watergeuzen zorgde ervoor dat de handel tussen Amsterdam en de landen rondom de Oostzee stilviel. “Het ging daarna snel bergafwaarts met de stad,” aldus Bartels. “Via de Waterlandse Zeedijk werden verrassingsaanvallen uitgevoerd. De stad was machtig, maar de opstandelingen begrepen dat het erom draaide wie de dijken en het water beheerste.” Bij de zeeslag van 1573 wisten de watergeuzen, varend op een allegaartje aan schepen en bootjes, de helft van de Spaanse vloot tot zinken te brengen en de graaf van Bossu gevangen te nemen. Bartels: “Hij is naar Hoorn gebracht en geketend en beschimpt door de bevolking naar de gevangenis gevoerd.” De nederlaag luidde het einde in van de Spaanse overheersing. Amsterdam sloot vrede met Willem van Oranje, ruilde het katholieke stadsbestuur in voor een protestants bestuur, en kon aan de Gouden Eeuw beginnen. Aan de Slag op de Zuiderzee werden niet veel woorden meer vuilgemaakt. In 2018 kwam de zeeslag nog eens voorbij in de gemeenteraad, toen op IJburg een aantal straten moest worden vernoemd. De straatnamencommissie stelde voor de hoofdrolspelers van de zeeslag te vernoemen, maar dat plan werd door de stadsdeelraad in Oost als te masculien gezien. De Hollandse en Spaanse houwdegens werden vervangen door de namen van koloniale verzetshelden. Tijdens de aanstaande herdenking in Hoorn komen ook eigentijdse thema’s aan bod. Ron Dol: “De Slag op de Zuiderzee was onderdeel van een vrijheidsstrijd. Dat is vandaag de dag niet minder belangrijk. Kijk alleen maar naar de oorlog in Oekraïne.” Op het programma staat een voorstelling over slavernij in de koloniale tijd, maar ook een regenboogviering met de vertoning van een video van Erwin Olaf en Hans van Manen over twee dansers die elkaar ontmoeten, omhelzen en weer loslaten. Dat hadden de watergeuzen waarschijnlijk ook niet voorzien toen zij zich 449 jaar geleden op het ruime sop van de Hoornse Hop schreeuwend op het Spaanse schoelje stortten.||https://www.parool.nl/amsterdam/slag-op-de-zuiderzee-na-450-jaar-herdacht-ook-de-dubieuze-rol-van-amsterdam~b6b87e06/
2022-09-27||In Italië maakt de vrouw, de moeder de dienst uit||Hoorde ik: ‘Ik ben heel blij dat Giorgia Meloni in Italië de verkiezingen heeft gewonnen. Eindelijk komt daar, waar het machismo groot is, een vrouw aan het bewind’? Nee. Ik hoorde: “Het is vreselijk dat extreemrechts het nu voor het zeggen kan krijgen. Wij, Europa, moeten dat goed in de gaten houden en zo nodig maatregelen nemen. We moeten leren van Hongarije en Polen.” Is Meloni een fascist? Dat kan. Ze was het op haar vijftiende, ze schijnt daar later iets op te zijn teruggekomen. Ze is tegen het homohuwelijk en wil boten met asielzoekers terugduwen. Verder is ze erg nationalistisch. Standpunten die ik niet deel, maar ik begrijp ze. Ik heb al jaren en jaren in Italië niets anders gehoord. Of men was – ik praat over het platteland – communistisch of fascistisch, de hoefijzerpunten die elkaar net niet raakten. Italië is pas sinds 1861 één land. En pas sinds 1945 is er vrouwenstemrecht. Ook de monarchie is toen per referendum (net) weggestemd, omdat het vorstenhuis achter Mussolini stond. Democratie is daar een constant experiment. Verder is het land nog verdomd katholiek. Communisten en fascisten zitten keurig naast elkaar in de kerkbankjes. Het land, mijn lievelingsland, blijft me verbazen. Een tegeltje aan de muur bij een communistische boer las: ‘La poltrona e le pantofole son le rovine dell’uomo’ (De fauteuil en de pantoffels zijn de ruïne van de mens). “Grappig,” zei ik, “van wie is dat?” “Mussolini,” zei de boer. Naast de tegel stond een kruisbeeld, in de boekenkast stonden boeken over het communisme. Wie Italië enigszins wil begrijpen, raad ik de films van Paolo Sorrentino aan. Vooral Il divo, die gaat over de ‘onaantastbare’ Giulio Andreotti, een zeer machtig politicus, en Loro, waarin we de wereld van Silvio Berlusconi ­leren kennen. In beide speelfilms speelt de schitterende Toni Servillo de hoofdrol. “Is het niet verbazingwekkend dat een vrouw nu de president van Italië wordt?” hoorde ik op de radio. “Ze spreekt de taal van het volk,” was het antwoord. Intussen spreken álle politici de taal van het volk. Ik denk eerder dat het zo is dat Italië al geruime tijd een groeiende maternalistische samenleving kent. De vrouw, de moeder maakt de dienst uit. Dat is zo bij de maffia (moeders willen wraak voor hun geliquideerde zoon) en nu ook in de politiek (de vaders blijken slappelingen of te oud). Zoals Gerard Reve zei: “God weet alles, maar Maria doet het huishouden. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/in-italie-maakt-de-vrouw-de-moeder-de-dienst-uit~be12787a/
2022-09-27||Opinie: ‘Het koningshuis is zo’n slechte investering niet’||Vanwaar nou weer dit koningshuis bashen (Het Parool, 23 september)? We mogen ons wel realiseren dat het ons Republikeins besluit was in 1814 om de familie Van Oranje-Nassau te vragen ons koningshuis te zijn. Dat was dus een democratisch besluit. Door nu net te doen alsof die installatie ons met hele hoge kosten heeft opgezadeld is jezelf wel blind houden voor de kosten van een president. Veel Republieken zijn nog meer kwijt aan de privileges die presidenten en hun families zich eigen maken, zelfs tot ver na hun regeerperiode. Om van de instabiliteit met politiek meewaaiende poppetjes nog maar niet te spreken. Nee, zo’n koningshuis is zo’n slechte investering niet. Diederik van der Staay, Amsterdam Als rechtgeaarde Amsterdammer heeft Thijs Everts (Het Parool, 22 september) enige kritiekpunten op het doortrekken van de Noord/Zuidlijn. Hij begrijpt niet waarom dit geschiedt. Ik weet het wel: in Amsterdam gaat alles wat royaler dan elders. Door een krachtdadige lobby krijgt Amsterdam als metropool onevenredig veel meer dan ‘de rest’. Zo heeft bijvoorbeeld De Nationale Opera oneindig meer budget dan de Reisopera (om vervolgens die afschuwelijke uitvoering van Der Freischütz te brengen), heeft Mokum maar liefst twee fotomusea, zowel het Rijksmuseum als het Stedelijk Museum houden zich met hedendaagse kunst bezig en het Van Gogh Museum is van alle markten thuis. Toch heeft Thijs Everts wel een punt. Van het meer dan voortreffelijke openbaar vervoer gaat een grote aanzuigende werking uit. Kan Amsterdam weer klagen over de drukte! Maarten Racz, Enschede De gemeente Amsterdam gaat de afvalstoffenheffing verhogen (Het Parool, 23 september). De gemiddelde verhoging per huishouden wordt 15 euro. Er zijn 475.000 huishoudens in Amsterdam dus er vloeit 7.125.000 euro extra naar de dienst stadsreiniging. Bij een jaarsalaris van bruto 50.000 euro kunnen 142 mensen extra worden aangenomen. Probleem van de vervuiling van de stad opgelost, lijkt mij. Jeroen van Bergen, Amsterdam Edith de Leeuw vestigt in haar ingezonden brief (Het Parool, 26 september) de aandacht op de Schaduwkade op de Nieuwe Keizersgracht met de namen van 200 vermoorde Joodse bewoners. Ze wekt de indruk dat in de wandeling (Het Parool, 20 september) over Joods Amsterdam hier geen aandacht voor zou zijn geweest. Maar in het betreffende artikel staat: ‘Op de kade van de Nieuwe Keizersgracht, aan de kant van de voormalige Hermitage, zijn de namen te lezen van de vermoorde Joden die aan de overkant woonden.’ Als zoon van Joodse vrouw die door onder te duiken de oorlog heeft overleefd, ben ik blij dat nu voor de derde maal in Het Parool op dit indrukwekkende monument gewezen wordt. Rudy Schreijnders, Maarssen||https://www.parool.nl/columns-opinie/opinie-het-koningshuis-is-zo-n-slechte-investering-niet~bb11cc53/
2022-09-27||Opinie: ‘Niets doen tegen overlast coffeeshops is geen optie’||De aandacht die in de komende periode aan de overlast en ontregelende gevolgen van het huidige beleid rondom (soft)drugs in onze stad wordt besteed, mag niet bij woorden blijven, maar moet in daden worden omgezet. Veel buurten in Amsterdam-Centrum maar ook in Zuid en West, ervaren doorlopend overlast van bezoekers van coffeeshops. Amsterdam telt circa 165 coffeeshops, waarvan circa 75 in het centrum. Ter vergelijking: Rotterdam heeft circa 40 coffeeshops, Den Haag 36 en Utrecht 17. Een groot deel van de niet-Amsterdamse bezoekers van de coffeeshops komt vanwege de laagdrempelige toegang tot cannabis (gemakkelijker dan ‘thuis’) en heeft daarnaast luidruchtig en alcoholrijk vermaak en ‘niet duurzame’ (laagwaardige) consumptie. De meeste coffeeshops verdienen veel geld. Dat betekent ook dat de huurprijzen rond coffeeshops stijgen, met als gevolg verschraling van het winkelaanbod en vermindering van de cohesie. Wij hebben niets tegen coffeeshops. Zij verlenen een service aan Amsterdammers. Deze service heeft ontegenzeggelijk ook een aantrekkingskracht op (buitenlandse) bezoekers die door het tolerante beleid en de ruime aanwezigheid van coffeeshops naar Amsterdam komen. De overlast, grotendeels veroorzaakt door niet-Amsterdammers, moet worden beteugeld. Wij mogen onze stadgenoten niet in de steek laten. Voor het beteugelen van die overlast bestaat geen eenvoudige of eenduidige oplossing. De driehoek stelt voor om het ingezetenencriterium in Amsterdam te gaan invoeren. Wij realiseren ons dat dit middel niet het enige alternatief is om de overlast te verminderen en ook geen garanties biedt. Wij weten dat deze maatregel aanvankelijk tot toename van ongewenste straathandel kan leiden. En momenteel is er al veel straathandel die op bijvoorbeeld cocaïne en pillen is gericht. De driehoek geeft aan bij invoering van het i-criterium meer handhaving in te zetten. Dit zal ook de straathandel in harddrugs inperken. Onderzoek door OIS bevestigt dat 48 procent van de coffeeshopbezoekers – miljoenen per jaar – met het i-criterium niet of minder naar Amsterdam zullen komen. Minder bezoekers is ook een vermindering van de aantrekkingskracht voor ‘kansarme’ jongeren in aan drugshandel verwante activiteiten. Wij steunen de driehoek om het i-criterium als proef voor enkele jaren in Amsterdam in te voeren. Tegelijk is dit geen afbreuk aan de dienstverlening voor Amsterdammers. Het i-criterium is een concrete stap naar vermindering van de overlast voor bewoners en ondernemers, verbetering van het winkelaanbod en zeker ook naar minder kansarme jongeren in dit circuit. Wij kunnen de Amsterdammers niet afschepen door weer niets doen. Bewoners Amsterdam, Bewonersgroep Grachten 9+, Buurtplatform N8W8, Comité Westelijke grachtengordel, Stopdegekte, Vereniging Amstelveldbuurt, Vereniging Voordestad, VVAB (Vereniging Vrienden van de Amsterdamse Binnenstad)||https://www.parool.nl/columns-opinie/opinie-niets-doen-tegen-overlast-coffeeshops-is-geen-optie~b88b4dfe/
2022-09-27||Festival met zandsculpturen: sprookjes in de stedelijke rafelrand van De Oeverlanden in Nieuw-West||Een lieflijke groenstrook. Zo dacht Teun Castelein over het park De Oeverlanden, toen hij anderhalf jaar geleden een atelier betrok in het nabijgelegen kunstenaarscomplex Nieuw en Meer. “Ecologisch gezien is het een unieke plek binnen Amsterdam. Er leven hier dassen, haviken, woelmuizen en vijftig soorten wilde bijen. Maar dit gebied heeft ook een ander gezicht. Het is een bekende cruiseplek voor homo’s – omwonenden hebben het over het Frikandellenbos – en onder de brug zou een martelkamer van de mocromaffia zitten. Er werd vorig jaar een lijk uit de sloot gevist en ik was getuige van een misselijkmakende moord op het strand. Dan weet je: welkom aan de rand van de stad, waar niks is aangeharkt en niks is zoals het hoort, waar niet alles geregistreerd wordt door camera’s.” Maar die rafelrand staat door stadsuitbreiding onder de druk en het botst steeds vaker tussen recreanten, cruisers, hangjongeren en natuurbeschermers. Op de vraag van de gemeente om dat zichtbaar te maken, verzon Castelein het Amsterdam Sand Sculpture Festival als antwoord. Hij nodigde vijf professionele makers van zandsculpturen uit om de verhalen van het gebied uit te beelden. Castelein maakt kunst die ontregelt, bevraagt en confronteert. Tijdens corona bestierde hij een eenmansbloemencorso om mensen een hart onder de riem te steken. Hij is lid van rockband The Geert Wilders en haalde de internationale pers toen hij eeuwenoud poolijs verkocht op het Museumplein. Hij presenteert de zandsculpturen als een vorm van ‘radicale folklore’. “Wat je op stranden ziet, is meestal nogal suf. Dinosaurussen en Disneyfiguren, dat soort gezelligheid. Het is decoratief maar wel ambachtelijk goed gemaakt en met grote zeggingskracht. Door een laag toe te voegen, iets met inhoud te maken, worden het sculpturen met relevantie.” Dat geldt zeker voor Knibbel Knabbel Gucci van Martijn Rijerse, Europees Kampioen Zandsculpturen 2021. Hij verbeeldt de criminele aanwezigheid in het gebied als het sprookje van Hans en Grietje, maar dan net even anders. Het huisje van de heks die de twee kinderen gevangen neemt om ze vet te mesten, bestaat niet uit peperkoek maar heeft een dak gemaakt van eurobiljetten en bitcoins, een schoorsteen in de vorm van een pistool en een wensput van een enorme Rolex. De heks zelf staat als een botox-Barbie in de deuropening. Iets verderop heeft Enguerrand David, door collega’s alom erkend als ‘de beste van de beste’, een liggende man op een dubbel gevouwen matras uit zand gesneden. “In dit gebied woont ook een groep daklozen,” licht Castelein toe. “Overdag lopen ze door het park en ’s nachts trekken ze zich terug in hutjes bij de A4. Ze zijn vrij onzichtbaar, maar deze slapende reus van vier meter brengt daar verandering in.” De buitenslaper ligt op het terrein van vereniging De Oeverlanden Blijven!, die het beeld heeft geadopteerd. Los in het bos van Johannes Hogebrink, daarentegen, staat open en bloot naast het fietspad. Letterlijk. Het is een naakte, seksueel duidelijk opgewonden man boven op een van de Schotse Hooglanders die vrij rondlopen in het park. “Hier begint het cruisegebied waar liefhebbers van openluchtseks komen,” vertelt Castelein. “Ik had eerlijk gezegd verwacht dat die enorme erectie wel reacties zou oproepen van voorbijgangers, maar tot nu toe waren er alleen maar complimenten over de vakkundigheid waarmee die piemel is gemaakt.” Aan de vaak complexe composities is flink wat rekenwerk voorafgegaan om te zorgen dat de meer dan manshoge sculpturen stabiel zijn. Het beeldhouwen zelf, dat gebeurt met schepjes, troffels, messen en soms een blaaspijpje om groefjes schoon te blazen, heeft een week tijd gekost. “Er is ruim honderd kuub rivierzand aangevoerd,” vertelt Castelein. “Dat wordt eerst in bekisting gestort en flink aangestampt, meerdere lagen op elkaar totdat er een piramide van zand staat waar de kunstenaars mee kunnen werken.” “Dit gebied wordt grotendeels onderhouden door vrijwilligers en die hebben ook geholpen bij de voorbereidingen op dit festival. De tuinman van volkstuincomplex Ons Buiten heeft het zand gedistribueerd met een tractor uit 1901. Heel veel partijen zijn betrokken en dat is deels ook waar ik het voor doe. Ik blijf toch het kind van twee maatschappelijk werkers.” Castelein heeft er dan ook alle vertrouwen in dat de relatief fragiele sculpturen, die enkel omheind zijn door een laag, houten hekje, niet vernield zullen worden. “Door het zand zit wat bio-afbreekbare houtlijm gemengd waardoor ze de regen prima doorstaan. Ik verwacht dat ze het drie tot vier weken volhouden. Het grootste gevaar komt van voorbijgangers die even willen checken of het wel echt zand is en er hun vinger insteken.” Verval is op den duur echter onvermijdelijk. “Ik heb het erover gehad met de parkbeheerder en die vond het prima. In het zand zitten zaden en voedingsstoffen die bijdragen aan de biodiversiteit van het gebied. Het zand zal verspreid raken en de verhalen van de sculpturen lossen zo op in het park.” Amsterdam Sand Sculpture Festival: tot de werken zijn opgelost, naar schatting rond 23/10, gratis te bezoeken tussen 11.00 en 16.00 uur. Info: amsterdamsandsculpturefestival.com||https://www.parool.nl/kunst-media/festival-met-zandsculpturen-sprookjes-in-de-stedelijke-rafelrand-van-de-oeverlanden-in-nieuw-west~b59c161b/
2022-09-27||In Berlijn en Keulen staan monumenten in het donker. Volgt Amsterdam?||Berlijn, een uur of twee ’s nachts. Christian Wolf verlaat net een feestje op het Berlijnse stadhuis, het Rotes Rathaus, als hem iets opvalt. De stad – of in ieder geval het plein – baadt in het licht. Ongeveer 1400 spots staan gericht op ruim 200 monumenten. Kunnen die lampen niet uit, vraagt Wolf zich af, al is het maar voor een deel voor de nacht? We moeten immers allemaal besparen. Wolf zal vermoedelijk niet de eerste zijn die dat dacht, maar anders dan veel andere Berlijners is hij afgevaardigde in het deelstaatparlement. “Ik had het erover met de leider van mijn fractie, Sebastian Czaja,” zegt Wolf, lid van de liberale FDP. “Hij was het met me eens.” Ook de deelstaatcoalitie, waartoe oppositiepartij FDP in Berlijn niet behoort, bleek enthousiast. De spots werden uitgeschakeld. Stap voor stap, vertelt Wolf: er waren logistieke problemen. “De lichten konden niet op een bepaalde tijd worden ingesteld, ze sprongen automatisch aan als het ging schemeren.” Ploegen monteurs reisden noodgedwongen de hele stad door om de systemen handmatig uit te schakelen. Kosten: 40.000 euro. En in plaats van enkel tussen middernacht en 6 uur ’s ochtends, zoals de bedoeling was, blijven de Berlijnse monumenten (voorlopig) dag en nacht onverlicht. Maar goed, Wolfs missie was op hoofdlijnen geslaagd. En al gauw werden ook in andere Duitse steden de lichten bij monumenten gedoofd. Sinds 1 september is het landelijk beleid, onderdeel van een breder pakket besparingsmaatregelen. Zo mogen winkeldeuren sinds deze maand bijvoorbeeld niet te lang open blijven staan, de thermostaat in overheidsgebouwen gaat naar maximaal 19 graden, gevelreclames moeten ’s nachts uit en winkeliers mogen etalages alleen tussen 16.00 en 22.00 uur verlichten. Per 1 oktober gaat bovendien een tweede pakket maatregelen in, vooral gericht op het efficiënter maken van verwarmingssystemen in grote gebouwen. In Keulen werden veel van die maatregelen al eerder getroffen, vertelt Moritz Schröder-Therre, woordvoerder van de Groenen in de gemeenteraad. Zelfs de Dom, hét uithangbord van de stad, staat er ’s nachts onverlicht bij. In de zomer vanaf 23.00 uur, in de herfst al vanaf 22.00. “Het is een logisch besluit,” zegt hij. De Groenen, de grootste fractie en deel van de coalitie, staan achter de plannen. “De verantwoordelijkheid om te besparen ligt bij ons allemaal – bij burgers, maar meer nog bij de stad. Laaghangend fruit als dit, het uitschakelen van lampen, konden we niet laten hangen.” Juist in Duitsland is de opgave dan ook groot. Het land was bijzonder afhankelijk van Russisch gas. Toen energieminister Robert Habeck de besparingsplannen bekendmaakte, sprak hij van een ‘nationale krachtinspanning’. Alle onderdelen van de maatschappij moesten hun steentje bijdragen. Het pakket dat 1 september inging, is volgens minister Habeck goed voor een besparing van 2 tot 2,5 procent. Bij lange na niet genoeg om het doel van 20 procent voor deze winter te behalen, maar alle beetjes helpen, benadrukte hij. Jilles van den Beukel, energie-expert bij het Den Haag Centrum voor Strategische Studies, stelt dat de echte winst ergens anders te behalen valt, al ziet hij het symbolische belang van dit pakket. “Openstaande winkeldeuren gesloten houden is goed hoor: we moeten wennen aan een maatschappij waarin energie niet meer goedkoop en in overvloed aanwezig is. Maar de grootste besparingen moeten komen van de industrie en de verwarming bij mensen thuis.” Ook Hanco Jürgens, wetenschappelijk medewerker van het Duitsland Instituut Amsterdam, ziet dat de regering bovenal een signaal wil afgeven. “Vanuit het kabinet wordt doorlopend benadrukt dat er zwaar weer op komst is. Vooral Habeck is daarin belangrijk, meer nog dan bondskanselier Scholz. Hij geeft continu aan hoe urgent het probleem is.” Veel Duitsers kunnen er prima mee leven dat de Dom van Keulen of de Gedächtniskirche in Berlijn niet langer worden verlicht, denkt Jürgens. “Besparen past natuurlijk bij een partij als de Groenen, maar bijvoorbeeld ook bij de huidige SPD.” Toch klinkt er ook kritiek, met name van ondernemers. Zij vrezen dat hun klandizie terugloopt als de deuren dicht moeten blijven. Bovendien, stelde voorzitter van de branchevereniging Stefan Genth eerder in Duitse media, heeft verlichting ook een functie die soms over het hoofd wordt gezien. “Winkeliers zorgen met etalagelampen ’s nachts voor veiligheid en sociale controle op straat.” FDP’er Wolf is eveneens kritisch. Hij benadrukt dat zijn partij alleen sierlichten wilde uitzetten, geen etalagelampen. En hij ziet meer problemen bij de landelijke beperkingen. “Particulieren mogen hun zwembaden niet meer verwarmen met stroom of gas uit het energienet. Hoe gaat de overheid dat controleren? De inbreuk in het leven van burgers zou te groot zijn.” Schröder-Therre is zich bewust van die veiligheidsvragen, maar ziet vooralsnog geen problemen. “Dat moeten we zeker in de gaten houden,” zegt hij. “Tegelijkertijd handelt de gemeente stap voor stap, niet overhaast. We hebben niet het idee dat de veiligheid in het geding is.”||https://www.parool.nl/wereld/in-berlijn-en-keulen-staan-monumenten-in-het-donker-volgt-amsterdam~b8cc7ee6/
2022-09-27||De onlangs overleden Spaanse schrijver Javier Marías laat ons nog één keer dwalen zonder kompas||Onlangs stond in een ochtendkrant een interview met hoogleraar en Europakenner Mathieu Segers. Hij had, zo bleek uit het vraaggesprek, bijna de roman Dokter Zjivago uit, van Nobelprijswinnaar Boris Pasternak. Een ouderwetse, grote Europese roman. ‘Eigenlijk is dat niet van deze tijd: het duurt tweehonderd pagina’s voordat je in het verhaal zit en dat geduld hebben we tegenwoordig niet meer. Maar als je volhoudt, krijg je ongelofelijk veel terug.’ Volhouden. Geduld. Die woorden slaan ook op de dikke romans die Javier Marías schrijft. Schreef, beter gezegd, want Javier Marías stierf op 11 september vrij onverwacht op zeventigjarige leeftijd nadat hij een longontsteking had opgelopen. Ook bij Marías duurt het vaak lang voor hij in zijn romans ter zake komt. Bijvoorbeeld in de net verschenen roman Tomas Nevinson (636 bladzijden). Het duurt tot pagina 83 voordat duidelijk wordt wat Bertram Tupra precies wil van Tomas Nevinson. (Ik kom daar zo op terug.) Javier Marías werd na zijn dood herdacht als een groot Europese schrijver die al jarenlang getipt werd als Nobelprijswinnaar. Een schrijver die minutieus de menselijke geest onderzocht en beschreef, en zo graag wilde weten hoe een mens zo dicht mogelijk bij zichzelf kon blijven. Hij schreef over het kwaad in ons, de herinnering, de liefde, het verschil tussen feit en fictie, geheimen en verraad, spreken of zwijgen, weten en niet willen weten, en of we de ander wel echt kennen. De gedachten, de reflecties en associaties daarop, en uiteindelijk de taal die alles in zijn boeken bezegelt. En dat alles ook nog eens gedrenkt in verwijzingen naar de wereldliteratuur. Nabokov, Faulkner, en vooral Shakespeare. Javier Marías die sinds zijn ‘oerboek’, de roman Todas las almas uit 1989 (vertaald als Allerzielen) die unieke, onnavolgbare, zeer eigen stijl had. ‘Dwalen zonder kompas,’ zo karakteriseerde hij zijn manier van schrijven, bijvoorbeeld getoond in zijn magnum opus, het driedelige Jouw gezicht morgen (een Europese roman van formaat!). Uitgesteld vertellen. De lange, meanderende, associatieve, beeldende en zinderende zinnen, de herhalingen, het omcirkelen en aanvullen van verhalen, het hernemen en opnieuw formuleren. En Marías geniet daarvan, tart de lezer, zoals op bladzijde 76, als hij de ik-figuur Tomas Nevinson laat mijmeren: ‘Nu was ik het die even moest nadenken, maar niet over het laatste wat hij gezegd had, dat zou vroeg of laat wel concreet worden, dat kon nog wachten, ik kon mijn nieuwsgierigheid nog wel even bedwingen.’ Maar de lezer niet! Die wil verdorie wel eens weten wat Tupra Nevinson precies wil vragen. Kom ter zake, man! zou je hem willen toesnauwen. Of, eigenlijk heb je het tegen de schrijver, en heb je ook commentaar op de schrijfwijze van Javier Mariás. (Terwijl je die eerste regel van de roman door al dat om de hete brij heen draaien alweer vergeten bent. Marías is echt een zeer vernuftige schrijver.) Word je beloond als lezer? Ja. Want al dat uitstellen en uitweiden dient een doel: het laten zien wat leven is. Het laten zien van mensen, hoe ze denken, en hoe hun leven daardoor wordt beïnvloed. De spionageroman Tomas Nevinson is misschien wel het logische vervolg op de roman die hij daarvoor schreef: Berta Isla. Het zijn geliefden, Berta en Tomas. Of waren het, of denken dat ze het nog zijn. In ieder geval zijn ze tot elkaar veroordeeld. Kennis van de roman Berta Isla is niet vereist volgens uitgeverij Meulenhoff: ‘Tomas Nevinson is de los te lezen opvolger van Berta Isla.’ Marías schrijft in het nawoord bij Tomas Nevinson: ‘En overbodig te zeggen dat er talrijke verwijzingen in staan, wellicht met citaten, naar mijn vorige roman, Berta Isla, waar Tomas Nevinson niet zozeer een vervolg op is maar een ‘koppel’ mee vormt, laten we het zo maar noemen.’ Goed, Bertram Tupra en Tomas Nevinson. Nevinson, half-Spaans, half-Engels, is een spion. Geronseld door Tupra, zijn baas, of gewezen baas, bij de Britse geheime dienst (lees Berta Isla, wat hoofdzakelijk gaat over Berta die wacht tot haar man thuiskomt, en over de vraag of ze elkaar eigenlijk wel zo goed kennen als gedacht). Nevinson krijgt de opdracht een vrouw te doden. Dat is het. En daar gaan de resterende 550 bladzijden over. Over of hij dat kan, of hij het wil, waarom hij het zou doen. Met alle overdenkingen, terzijdes en verwijzingen van dien. Een prachtige laatste daad als schrijver.||https://www.parool.nl/kunst-media/de-onlangs-overleden-spaanse-schrijver-javier-marias-laat-ons-nog-een-keer-dwalen-zonder-kompas~b2710950/
2022-09-27||Van het gratis water in de Keizersstraat kun je heel veel dorst krijgen||In de Keizersstraat, pal naast de Nieuwmarkt, ter hoogte van Café Fonteyn, staat een watertappunt, met gratis, koel drinkwater voor iedereen – altijd fijne service van de stad, en in dit geval Waternet. De waterkraan staat op een strategisch uitstekende plek, vlak bij de metro. Een lekker slokje water voor iedere reiziger die op het plein arriveert, of op punt van vertrek staat. Het waterpunt staat precies midden in een vak dat is gereserveerd om fietsen in te parkeren. Dat komt nog beter uit. Fietsers hebben in de regel meer dorst dan metroreizigers. Achter de fietsplek staan drie lange banken, in een driehoek om een boom. De kraan is daarom goed nieuws voor mensen die op de banken gaan chillen. Ideaal voor de bezoeker voor wie de caféterrassen te duur zijn, maar die toch wil genieten van de reuring van de Nieuwmarkt. Daar weer achter is een parkeervak voor motoren. Nou, als er mensen zijn die hoognodig behoefte hebben aan een fris slokje water dan zijn het motorrijders wel, in die warme lederen pakken en handschoenen en met een helm in de zon. Weer verderop, achter een bloemenperkje, ligt een basketbalveld. Een mooie plek, met twee baskets en een zachte, rode ondergrond waarop je na het vallen niet zo snel je knieën bezeert. En waar je na een inspannend potje 3 tegen 3 natuurlijk wel zin hebt in een verfrissend slokje water. Kortom, een werkelijk perfecte locatie voor een waterpunt. Het is een mooie kraan ook nog. Plat en hoog, chroom, glimmend en met een sierlijke hals. Drinkwater staat erop, gegraveerd. Maar goed, hij doet het dus niet. Je kunt op een knop drukken, boven op de bak, maar dan gebeurt er niks. Als je heel vaak achter elkaar drukt, komt er opeens een heel klein scheutje water uit, maar daarna is het wel weer afgelopen. “Dat fonteintje staat al langer dan een jaar droog te wezen,” zegt buurtbewoner Jacob Heeringa (67), die het defect al twee keer meldde bij Waternet. “Enige tijd geleden werd het ook nog omgereden. Er kwam een mannetje van Waternet om het weer overeind te zetten, maar het water aansluiten hoorde kennelijk niet bij zijn taken.” Heeft u ook een voorbeeld? Mail het onderwerp naar anders@parool.nl.||https://www.parool.nl/amsterdam/van-het-gratis-water-in-de-keizersstraat-kun-je-heel-veel-dorst-krijgen~b3c7a316/
2022-09-27||Zonder Russische toeristen gaat Montenegro een moeilijke winter tegemoet||De promotieborden van een reisorganisatie uit Moskou staan prominent in de lobby, maar in geen van de vijftien kamers van Hotel Ivona zitten Russen. Ook uit Oekraïne zijn er dit jaar nul vakantiegangers. “Normaal zijn verreweg onze meeste gasten afkomstig uit die landen, maar door de oorlog en sancties kunnen ze niet komen,” vertelt eigenares Ivona Cormakovic vanachter de receptie. “We hebben dit voorjaar noodgedwongen alle kamers op boekingssites gezet. Dus nu hebben we vooral West-Europeanen die één, twee nachten de stad komen bekijken en dan weer verder reizen. Het is veel meer werk, en de marges en daardoor de inkomsten zijn ook nog eens een stuk lager. En dat terwijl in Montenegro net als overal de prijzen flink stijgen. Het wordt een moeilijke winter.” Geen enkel Europees land is zo afhankelijk van vakantiegangers als het kleine Montenegro: rond de 30 procent van elke euro wordt er direct of indirect verdiend in het toerisme. De Russen dragen daar normaal gesproken flink aan bij: vlak achter de Serviërs (400.000) vormden ze met 385.000 het op één na grootste aantal buitenlandse bezoekers in 2019, het laatste jaar voor de coronapandemie. Bepaald niet weinig op een bevolking van krap 660.000 inwoners. Ze zijn vooral verzot op Budva. Ooit slechts een schilderachtig ommuurd middeleeuws stadje aan zee, werd dat eind vorige eeuw een massaal vakantieoord met propvolle stranden en een luidruchtig nachtleven voor vooral Serviërs. Begin deze eeuw ontdekten ook Russen de kustplaats. Ze gingen er in steeds groteren getale op vakantie. Inmiddels vormen ze ook de grootste buitenlandse investeerders, daarin aangemoedigd door het ruimhartige visumbeleid van Montenegro: Russen die onroerend goed bezitten, mogen een jaar aaneengesloten in het land verblijven. Wie een bedrijf heeft, heeft zicht op een vaste verblijfsvergunning. Voor anderen geldt een termijn van drie maanden. Budva veranderde in een grote bouwput en slokte steeds grotere stukken van de groene bergen eromheen op. Inmiddels hebben zo’n zevenduizend Russen een permanente verblijfsvergunning. Niet iedereen is daar blij mee, maar de Russen leveren Montenegro een hoop geld op. Het was dan ook knarsetandend dat het land, van alle EU-kandidaten het verst gevorderd met de toetredingsonderhandelingen, zich voegde bij de westerse sancties tegen Rusland nadat het land Oekraïne binnenviel. De warme banden waren al danig bekoeld nadat Montenegro in 2017 lid werd van de Navo, maar sinds maart prijkt het land ook officieel op de Russische lijst met ‘onvriendelijke landen’. Van twee Russen zijn de bezittingen bevroren, en de autoriteiten in de hoofdstad Podgorica lichten tientallen anderen door. Directe vluchten zijn er niet meer en giraal betalingsverkeer tussen de landen is onmogelijk. Wel kunnen Russen het land nog steeds zonder visum binnenkomen. Maar vliegreizen zijn duur, en er moeten stapels euro’s mee in de koffer omdat Russische betaalpassen niet werken. En zo verblijft er geen Rus in Hotel Ivona, en verkoopt Nataliya Kozak 70 procent minder excursies in haar winkel aan een doorgaande straat in Budva. Maar tóch vangt de Oekraïense, die hier al zestien jaar woont, het ene na het andere gesprek in het Russisch op, tussen de voorbijgangers langs haar etalage vol foto’s en aanprijzingen van bezienswaardigheden. “Die zijn hier al een tijdje,” weet ze. “Sommigen al jaren, anderen sinds kort, omdat ze zich niet meer thuis voelen in Rusland of Belarus. En na de inval zijn er nóg meer bijgekomen, net als duizenden Oekraïense vluchtelingen.” Tot grote spanningen leidt dat vooralsnog niet. Nu verdient Kozak niet veel aan de Russen en andere buitenlanders. “Voor mijn werk is het belangrijk dat er steeds nieuwe toeristen de stad inkomen. Ze komen nu wel één of twee keer voor een boottocht of een tripje de bergen in, maar dan houdt het op voor wie hier langer zit.” Of zelfs komt wonen, en dat leidt tot nog meer financiële sores. Het zijn immers niet de armsten die hierheen komen, getuige bijvoorbeeld de Ferrari met Oekraïense kentekenplaat die voorbijrijdt terwijl Kozak poseert voor de foto. “Sinds Russen en Oekraïners zich op de woningmarkt hebben gestort, schieten de huren de lucht in. Een normaal appartement kostte in Budva begin dit jaar nog 400 euro per maand. Nu het dubbele. Dat is voor Montenegrijnen niet op te brengen, helemaal nu álle prijzen door het dak gaan.” Andere Russen besluiten een appartement in de stad of een villa erbuiten te kopen. Oorlog en sancties of niet, de koopdrift gaat gewoon door. Sinds het begin van de oorlog in Oekraïne investeerden de Russen in Montenegro voor 20 miljoen euro in onroerend goed, meldde de centrale bank in Podgorica in juli. En met meer dan 41 miljoen euro in dezelfde periode blijven ze de grootste buitenlandse investeerders. Critici plaatsen vraagtekens bij de naleving van de sancties. “Officieel doen we volledig mee. Maar Montenegro is een klein land. In de praktijk ontbreekt hier de institutionele capaciteit om alles en iedereen te checken,” zegt Lazar Grdinic van onderzoeksinstituut Mans in Podgorica. Daarnaast is het landsbestuur uiterst instabiel. Bovendien zijn bijna de helft van de bevolking en een grote politieke partij pro-Russisch. “Laten we zeggen dat het politieke landschap erg divers is. Je kunt je afvragen hoe sterk de politieke wil is om Rusland echt te treffen.”||https://www.parool.nl/wereld/zonder-russische-toeristen-gaat-montenegro-een-moeilijke-winter-tegemoet~b3e02b7a/
2022-09-27||Wereldkampioen Carlsen beticht schaker Niemann nu ook openlijk van valsspelen||‘Ik geloof dat Niemann vaker vals heeft gespeeld dan hij heeft toegegeven’ schrijft de Noorse grootmeester in een verklaring. ‘We moeten meer doen om vals spelen tegen te gaan, want ik wil niet tegen mensen spelen die in het verleden herhaaldelijk vals hebben gespeeld.’ De rel die het mondiale schaken al weken in zijn greep heeft, begon in het toernooi om de Sinquefield Cup in St. Louis. Carlsen verloor in de derde ronde heel verrassend van de 19-jarige Niemann en trok zich daarna terug uit het toernooi. Kortgeleden staakte hij op een online-toernooi zijn partij tegen Niemann na één zet en zette zijn beeldscherm op zwart. Dat leidde tot verontwaardiging alom en de internationale schaakbond FIDE voelde zich geroepen Carlsen aan te spreken op zijn gedrag. ‘De wereldkampioen heeft een morele verantwoordelijkheid die past bij zijn status, want hij wordt gezien als een mondiale ambassadeur van het schaken,’ schreef de bond. ‘Zijn acties hebben impact op de reputatie van collega’s, op de sportieve resultaten en kunnen mogelijk onze sport beschadigen.’ Carlsen lichtte zijn bekritiseerde daden toe in de verklaring. ‘De progressie van Niemann is ongewoon en in het toernooi om de Sinquefield Cup kreeg ik al snel de indruk dat hij helemaal niet gespannen was en ook niet geconcentreerd bij cruciale posities in de partij, terwijl hij mij compleet weg speelde op een manier waartoe slechts een handvol schakers in staat is. Deze partij veranderde mijn beeld van hem volledig.’ Hard bewijs voor vals spel werd nog niet geleverd. Vermoedens over vals spelen waren er langer. Het platform voor online schaken chess.com schorste Niemann al twee keer op verdenking van manipulatie, toen hij 12 en 16 jaar was. Niemann gaf eerder toe als kind te hebben gefraudeerd in online-partijen. Het verhaal gaat dat hij mogelijk met zendertjes werkt of via een hack inzicht had gekregen in de voorbereiding van Carlsen, al is daar geen duidelijk bewijs voor.||https://www.parool.nl/sport/wereldkampioen-carlsen-beticht-schaker-niemann-nu-ook-openlijk-van-valsspelen~b1a6a0a9/
