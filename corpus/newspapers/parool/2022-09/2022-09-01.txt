2022-09-01||Daklozenkantoor opent deuren in West: ‘Wij doen niets wat mensen zelf niet willen’||Rob Geurtsen (66) is, wat ze noemen, ervaringsdeskundige. Hij heeft een jaar of tien onder de radar geleefd, onzichtbaar voor instanties. Zonder dak. Ooit werkte hij als topambtenaar op het ministerie van Volkshuisvesting. “Als er maar genoeg fout gaat,” zegt hij, “kun je zomaar aan de verkeerde kant van het leven terechtkomen.” Geurtsen werd in 1996 in Zoetermeer het slachtoffer van zinloos geweld. Sindsdien bestaat een deel van zijn schedel uit plastic. Hij was net voor zichzelf begonnen en verloor door de aanslag zijn bron van inkomsten. Het werd van kwaad tot erger. “Ik wilde niet om hulp vragen,” zegt hij. “Ik wilde niet naar instanties die je alleen vertellen wat je fout hebt gedaan en dat je ook jezelf kunt redden.” Nu staat hij voor ‘Paulientje’, een piepklein gebouwtje aan de Arie Biemondstraat in West, waar de bovenverdieping vrij is gemaakt voor het Daklozenkantoor, een lang gekoesterde wens van De Straatalliantie, waarin Bureau Straatjurist samenwerkt met Belangenvereniging Druggebruikers MDHG en de Daklozenvakbond. Geurtsen is er vrijwilliger. Donderdagmiddag wordt de opening gevierd met ballonnen, koekjes en kaastengels. Het is er propvol, de zon schijnt en de wethouder komt warme woorden spreken. Rutger Groot Wassink (Sociale Zaken) verheugt zich op de samenwerking, zegt hij. “Binnenkort kom ik écht een keer langs.” Geurtsen: “Misschien kun je dan meteen regelen dat ik bij de sociale dienst niet langer onder drie verschillende klantnummers geregistreerd sta.” Gezellig. Binnen is een net gespannen, waarin de argeloze bezoeker verstrikt raakt in de eindeloze hoeveelheid organisaties die zich in Amsterdam bekommert om het lot van de stadsgenoten die zijn aangewezen op de straat. Het Daklozenkantoor is een ‘vangnet van het vangnet’, aldus coördinator Dennis Lahey, in het dagelijks leven directeur van MDHG. Dak- en thuislozen die stuklopen bij instanties als HVO-Querido, Leger des Heils, de Regenboog Groep of de afdeling Werk, Participatie en Inkomen (WPI) van de gemeente kunnen er terecht. Voor een praatje, een kop koffie of om er ‘kantoor’ te houden achter een van de computers. Lahey: “Op een bankje in het Vondelpark kun je nu eenmaal geen papierwerk regelen. Wij zoeken oplossingen, wij geven adviezen, wij verwijzen door en helpen met praktische zaken, maar wij doen niets wat de mensen zelf niet willen.” Geurtsen: “Maandag hebben we voor het eerst geflyerd, dinsdag zat het hier vol.” “Er zijn een hoop mensen die nu nog maar net hun hoofd boven water kunnen houden,” zegt Lahey. “Nog een of twee tegenslagen en ze staan op straat. Over een half jaar gaan we hier de effecten zien van de gestegen energierekeningen.” Hij houdt zijn hart vast. Met Geurtsen gaat het inmiddels een stuk beter. Hij heeft een seniorenwoning gekregen en over niet al te lange tijd krijgt hij pensioen. “Waardoor word je dakloos?” zegt hij. “Misschien zit er toch iets in onszelf waardoor we niet met het systeem kunnen dealen. Ik had een goede baan. WPI wilde me niet helpen, omdat ik zelfredzaam zou zijn. Ik heb op de stoep in mijn broek staan piesen toen ik dat hoorde. Ik wilde alleen een stabiel leven.”||https://www.parool.nl/amsterdam/daklozenkantoor-opent-deuren-in-west-wij-doen-niets-wat-mensen-zelf-niet-willen~b41665b0/
2022-09-01||Madonna viert haar 40-jarige jubileum als zangeres met remixes van wisselende kwaliteit||Met I Search I Find scoorde Madonna in 2020 haar vijftigste nummer 1-hit in de Billboard Dance Club Chart. Nu is die subhitlijst veel minder invloedrijk dan de grote Billboard Hot 100, maar een opmerkelijke prestatie is het wel. En een record: geen enkele artiest stond zo vaak op de eerste plaats in één Amerikaanse hitlijst. Met Finally Enough Love zet de Queen of Pop die mijlpaal luister bij. Het album met remixes van de vijftig lijstaanvoerders (alleen Causing a Commotion ontbreekt gek genoeg) is ook de ouverture van een campagne waarin haar belangrijkste albums opnieuw zullen verschijnen. Officieel om te vieren dat de zangeres inmiddels veertig jaar platen opneemt, maar de reeks re-issues valt ook samen met haar terugkeer bij platenmaatschappij Warner, zodat de uitgeefrechten van de albums weer op één plek zijn. Dat Madonna – in de grote Billboardlijst 13 keer op 1 – het juist in de dancecharts zo goed deed, is opvallend. Hoewel ze na het succes van haar elektroalbum Ray of Light uit 1997 veel meer richting de dansvloer trok, maakte ze in de jaren 80 onversneden pop. De eerste beats waren pas te horen op het album Bedtime Stories uit 1994. Het was een plaat die de popkoningin uit het dal moest krijgen waar ze in terechtgekomen was na haar omstreden fotoboek Sex en zijn muzikale bedpartner Erotica. Madonna leek ingehaald door de tijdgeest, maar richtte zich in de tweede helft van de jaren 90 toch weer op en scoorde in 2000 met Music zelfs een van de allergrootste hits uit haar loopbaan. Op haar 64ste lijkt een nieuwe wederopstanding als hitparadeheerseres niet meer te verwachten, zodat Finally Enough Love zich vooral laat beluisteren als een eerbetoon aan haar verstrekkende invloed op de popmuziek van nu. De remixes zijn van wisselende kwaliteit. De 7 inch-mixes van Madonna’s vroegste werk verschillen nauwelijks van de hitversies, maar naarmate de jaren vorderen, krijgen de dj’s en producers steeds meer ruimte. Van de grote namen als William Orbit (Justify My Love), Avicii (Girl Gone Wild) en Benny Benassi (Celebration) die zich aan Madonna’s werk wagen, is Bob Sinclar met zijn nerveuze dansversie van 4 Minutes, het duet met Justin Timberlake, de geslaagdste. De remixes kunnen niet verbloemen dat, naarmate de carrière van Madonna aan de luisteraar voorbijtrekt, de kwaliteit van de liedjes afneemt. Zo worden vijftig remixes een wel erg lange zit en komt de grootste verrassing al halverwege het album, als de Miami Edit van de statige filmklassieker Don’t Cry For Me Argentina een feestelijk straatfeest maakt.||https://www.parool.nl/kunst-media/madonna-viert-haar-40-jarige-jubileum-als-zangeres-met-remixes-van-wisselende-kwaliteit~b326a18b/
2022-09-01||Omstreden tentoonstelling In Memoriam wordt U zult begrijpen dat...: Arti et Amicitiae rekent eindelijk af met het oorlogsverleden||Je kunt de sigarenrook bijna ruiken. Het zijn dikke exemplaren die de bestuursleden van Arti et Amicitiae roken op het schilderij dat Huib Luns maakte in 1939. Luns staat er zelf ook op afgebeeld, direct naast de voorzitter die een brief voorleest. Zijn gezicht is een en al aandacht, net als dat van Salomon Garf en Arnout Colnot die de rechterkant van de ovale tafel vullen. De enige vrouw van het tienkoppige bestuur, Lizzy Ansingh, zit een beetje weggeschoven van de tafel, alsof ze er niet helemaal bij hoort. Het doek ter ere van het honderdjarige bestaan van de kunstenaarssociëteit toont ‘Arti’ zoals het zichzelf toen zag: gewichtig en bedachtzaam, keurig en nogal traditioneel. Twee jaar na voltooiing van het schilderij was Garf een van de vijftien Joodse leden die zonder pardon de vereniging uit werden gezet. Niet veel later zei Ansingh haar lidmaatschap op. En Colnot had zich ontpopt tot ijverige opvolger van Duitse verordeningen, die gedurende de hele oorlog bestuursfuncties bleef uitoefenen. Nog voordat het wettelijk verplicht was, liet Arti haar leden een Ariërverklaring ondertekenen en zich aanmelden bij de door de bezetter gecontroleerde Kultuurkamer. Tot op de dag van vandaag hangt het groepsportret van Luns in de sociëteit aan het Rokin, op de achterwand, naast de bar. Sommige oudere leden weten: die Garf heeft Auschwitz niet overleefd. Of: die Colnot was fout in de oorlog. Maar de meeste weten weinig tot niets van het oorlogsverleden van hun vereniging. De tentoonstelling U zult begrijpen dat... moet daar verandering in brengen. De titel is ontleend aan de openingszin van de brief die de secretaris op 22 september 1941 stuurde aan een van de Joodse leden, waarmee hij de mededeling inluidde dat deze niet meer welkom was. De kilheid druipt er vanaf. Met een paar formalistische frasen werden collega’s, vaak ook vrienden of biljartmaatjes, buiten de deur gezet. Om koste wat het kost de vereniging te behoeden voor definitieve sluiting werden ze aan hun lot overgelaten. Hoewel 28 Arti-kunstenaars werden veroordeeld vanwege collaboratie, was het leeuwendeel van de verenigingsleden ook na de oorlog nog overtuigd van het eigen gelijk. Of botter gezegd: ze hadden een ongelooflijk bord voor hun kop. Toen koningin Wilhelmina zich in 1946 terugtrok als beschermvrouwe, reageerden het zeer koningshuisgezinde gezelschap verbolgen en werd Wilhelmina’s portret van de muur getrokken. In plaats van hand in eigen boezem te steken, zoals de Haagse zustervereniging Pulchri had gedaan, organiseerde Arti een jaar later de tentoonstelling In Memoriam. Hiermee werden niet de Holocaustslachtoffers herdacht maar, zoals in de catalogus stond, ‘die leden onzer Maatschappij, die gedurende den j.l. wereldoorlog in Duitsche of Japansche handen op zoo jammerlijke wijze het leven lieten’. In Memoriam werd in de pers unaniem neergesabeld als onkies en getuigen van slechte smaak en nog slechter zelfinzicht. ‘Het recht om de slachtoffers van het verzet te eren behoort niet aan de collaborateurs,’ schreef De Waarheid onomwonden. Het is deze tentoonstelling die nu onder de titel U zult begrijpen dat... De keuzes van Arti et Amicitiae in en na WO2 is gereconstrueerd. Er zijn eerder pogingen gedaan om met Arti’s oorlogsverleden in het reine te komen, met onder meer tentoonstellingen in 2014 en 2019. “Maar het beklijft niet,” concludeert Marjoca de Greef, curator en huidig Arti-bestuurslid. “Dit is echter de eerste keer dat het bestuur zelf actie onderneemt. Wij willen een vereniging zijn voor iedereen. En dat kan niet als je niet eerst duidelijk uitspreekt dat je er ooit heel nadrukkelijk niet was voor iedereen.” Door de gewraakte tentoonstelling opnieuw te maken, wil Arti zicht- en tastbaar maken hoe ‘fout’ eruitzag in 1947. Makkelijk was die reconstructie niet. Alleen een vergeelde catalogus met namen en titels is overgeleverd. Foto’s of ooggetuigenverslagen ontbreken. Ontwerper Marieke van Diemen baseerde de vormgeving op de lambrisering die vlak voor en na de oorlog in de tentoonstellingszaal aanwezig was. Het grafische karakter is doorgetrokken in blokpatronen waar de schilderijen in zijn opgehangen – of niet. Aanvankelijk konden slechts tien van de oorspronkelijke 103 werken worden getraceerd. “Dat zou bijna lege zalen hebben opgeleverd,” erkent De Greef. Dat U zult begrijpen dat... geen conceptuele verbeeldingsoefening is geworden is te danken aan de UvA-historici Lucie van Hulst en Eliza van Walraven. Zij wisten met behulp van twee stagiairs nabestaanden te traceren en hun speurwerk leverde nog eens veertig kunstwerken op. Aan de bruikleen van een schilderij van Mommie Schwarz ging een emotionele briefwisseling vooraf met de Limburgse eigenaar, die in eerste instantie weigerde mee te werken maar zich later bedacht en het doek zelfs aan Arti wilde schenken om permanent te vertonen. Een portret van Louis van der Noordaa werd nog in het weekend voor de opening gevonden, omdat het nu hangt in een tentoonstelling in Villa Mondriaan. Twee in de oorlog overleden Arti-leden waren niet vertegenwoordigd in de tentoonstelling van 1947 en ontbreken ook nu weer. De weduwen van verzetsstrijder Gerrit van der Veen en Mozes Cohen gaven toen geen toestemming en dat is postuum gerespecteerd. Dat wordt uitgelegd in de biografieruimte die aan de hedendaagse uitvoering is toegevoegd, waar een QR-code toegang geeft tot hun levensverhaal op de Arti-website. In dezelfde ruimte zijn ook zelfportretten te zien van vijf Joodse Arti-leden die niet voldeden aan de stijve criteria van de toenmalige tentoonstellingsmakers. Zo overleefde Jaap Kaas de oorlog als onderduiker en stierf Martin Monnickendam in 1943 aan een longontsteking, vlak voordat hij op transport naar het oosten zou worden gezet. De biografieruimte is een aanvulling op de twee reconstructiezalen, net als het zaaltje met toenmalige persreacties. “Deze herneming moet geen correctie van de geschiedenis worden”, zegt De Greef. “We willen het niet beter maken dan het was.” Om die reden zijn de toelichtingen heel feitelijk en is nieuwe informatie die uit de research kwam, vermeld op bordjes in een andere kleur. Bij wijze van algehele duiding is er een inleidende zaal waarin een tijdlijn glashelder laat zien hoe Arti zich roomser dan de Paus opstelde als het aankwam op maatregelen om Joden buiten te sluiten. Het oorlogsarchief, een paar planken vol dozen, is vrij in te zien. Er zijn medewerkers aanwezig om bezoekers te wijzen op de gaten in het materiaal – zo ontbreken notulen van bestuursvergaderingen en correspondentie met Joodse leden – maar conclusies moet ieder voor zich trekken. Terwijl de curatoren niet hebben getornd aan de samenstelling van de oorspronkelijke tentoonstelling, hebben ze op taalkundig gebied wel ingegrepen. De Greef: “Het woord ‘royeren’ hebben we bijvoorbeeld niet overgenomen. Dat is een juridische term, die impliceert dat iemand iets fout heeft gedaan en dat er een proces aan vooraf is gegaan. Maar dat gold voor de Joodse leden niet. Zij zijn zonder omhaal uitgesloten of van de ledenlijst geschrapt. Zo zeggen we ook van concentratiekampslachtoffers dat ze ‘vermoord’ zijn in plaats van ‘omgekomen’.” Aan het einde van het zalentraject kunnen bezoekers zelf teksten toevoegen. Arti wil meer verhalen van nabestaanden boven water te krijgen en het oorlogsverleden verder invullen. Hernieuwde aandacht voor de getoonde kunstenaars is ook een stille hoop. “Kunstenaars als Jaap Kaas en Max van Dam zouden een retrospectief verdienen”, vindt De Greef. “Het gaat hier veelal om carrières die abrupt zijn geëindigd en oeuvres die zijn verschrompeld. Laat dit een bijdrage zijn aan het eerherstel.” U zult begrijpen dat… t/m 2 oktober in Arti et Amicitiae, Rokin 112 Publieksprogramma: Arnon Grunberg interviewt historicus Bart van der Boom op 15 september en op 22 september een avond met Oy Vey en de UvA over in- en uitsluiting. Meer informatie: arti.nl||https://www.parool.nl/ps/omstreden-tentoonstelling-in-memoriam-wordt-u-zult-begrijpen-dat-arti-et-amicitiae-rekent-eindelijk-af-met-het-oorlogsverleden~b761ff36/
2022-09-01||Uit de mond van W.F. Hermans kwam een klein object gevlogen||Gisteren werd het laatste deel van de Volledige Werken van Willem Frederik Hermans gepresenteerd in de Nieuwe Kerk. Mooi eerbetoon. Ikzelf heb niet zoveel met Hermans (liever Mulisch). De donkere kamer vond ik spannend, maar Nooit meer slapen oersaai. Beetje harkerige stijl ook. De elektriseermachine van Wimshurst is zijn beste verhaal. In 1993 gaf W.F. Hermans een lezing in De Balie. Ik weet niet meer waar die lezing over ging, misschien was het ook wel een openbaar interview. Nou ja, ik geloof dat ik de man gewoon een keer wilde zien. Ik vond zijn gekanker op alles en iedereen wel amusant. En zijn optreden bij Adriaan van Dis was dat ook. Geinige vent. Ik was met T., een groot bewonderaar van Hermans. De herinneringen aan die avond zijn zoekgeraakt in de zwarte drab van het geheugen. Behalve één voorval. Hermans, zo zag ik, praatte met consumptie. (D.J. Scheffer nam in mijn klas ooit een paraplu mee in de les wiskunde. Toen Boeijink, die ook zo verschrikkelijk nat praatte, de les begon, klapte D.J. Scheffer zijn paraplu uit. Hij werd eruit gestuurd, maar was voor een tijd wel het mannetje op school.) Af en toe zag ik een spuugje van Hermans door de lucht vliegen. T. keek er verlekkerd naar. En toen gebeurde het. Hermans moest hoesten. Of niesen. Ik weet het niet meer precies. Er was in ieder geval een uitbarsting. En er ontsnapte hem iets. Uit zijn mond kwam een klein object gevlogen. Met nogal wat vaart, want het schoot hoog door de ruimte. Ik keek gebiologeerd hoe het stukje, geen idee wat het was maar het had een bruine kleur, daar vloog. De mond van T. was opengevallen. Het stukje zette eindelijk de landing in, en kwam op de trap terecht, twee of drie rijen voor ons. Ik zie het nog liggen, een klein bruin dingetje. Een stukje van een noot, dacht ik. Een stukje van zijn kies, hoopte T. “Ik wil dat hebben,” fluisterde T. “Wat?” fluisterde ik terug. “Ja, voor mijn verzameling. Ik heb al een paraplu van Joost Zwagerman, en een leeg frietbakje van Herman Brusselmans.” Intussen was Hermans weer aan het praten, en T. wilde niet storen door zich langs mij heen te wurmen om vervolgens af te dalen en het door Hermans afgeschoten dingetje van de trap op te rapen. Hij wilde de toorn van Hermans voor de interruptie niet over zich afroepen. Wel haalde hij alvast een papiertje uit zijn zak om het stukje W.F. Hermans mee op te rapen en in te bewaren. Toen het slotapplaus nog klonk, W.F. Hermans was al snel verdwenen, stortte T. zich omlaag om het dingetje veilig te stellen. In een verhaal van Hermans, in diens pessimistische wereldbeeld, zou T. er niet in slagen om het dingetje van de vloer te rapen. Het zou voor zijn ogen zijn vertrapt en vermalen, er zou niets van zijn overgebleven, en T. zou met een triest gelaat en hangende schouders de zaal verlaten. Weer een knauw van het leven gekregen, weer een illusie armer. Even later vouwde een dolblije T. het papiertje open en liet me trots zijn trofee zien. Het leek niet op een stukje van een noot en ook niet op een afgebroken deel van een kies. Later heeft T. het dingetje proberen te verkopen, maar niemand was erin geïnteresseerd. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/uit-de-mond-van-w-f-hermans-kwam-een-klein-object-gevlogen~bb7a6790/
2022-09-01||Waakhond: deal Microsoft en Activision kan industrie schaden||Waakhond CMA startte begin juli een onderzoek naar de geplande overname. “We maken ons er zorgen over dat Microsoft de controle over populaire spellen zoals Call of Duty na de overname zou kunnen gebruiken om concurrenten te schaden, waaronder recente en toekomstige concurrenten die abonnementen aanbieden voor meerdere spellen tegelijk en gamen in de cloud,” verklaarde CMA donderdag. Microsoft, eigenaar van spelcomputerbedrijf Xbox, leidt al twintig jaar de markt voor spelcomputers, samen met concurrenten Sony (maker van de PlayStation) en Nintendo. Door deze drie-eenheid is er nu al weinig ruimte voor andere makers van spelcomputers, zegt de CMA. Doordat Microsoft de titels van Activision in handen krijgt, kan het zijn eigen exclusieve aanbod voor de Xbox uitbreiden en beter concurreren met de PlayStation 5 van rivaal Sony. Die doet al langer goede zaken met exclusieve games die niet op andere spelcomputers verschijnen. De meeste games van Activision kwamen al uit op de Xbox-consoles. De grootste gameserie van Activision, Call of Duty, werd met name succesvol dankzij Microsofts onlineplatform Xbox Live, waarmee spelers met elkaar verbinding kunnen maken voor zogeheten multiplayer-wedstrijden. Microsoft-topman Brad Smith zei dat het bedrijf juist wil dat meer mensen toegang krijgen tot games, niet minder. “Sony, als marktleider, heeft gezegd dat het zich zorgen maakt om Call of Duty, maar wij hebben aangegeven dat we van plan zijn om dezelfde game op dezelfde dag beschikbaar te stellen op zowel de Xbox als de PlayStation,” zei Smith. Het is nog niet duidelijk wat het onderzoek zal betekenen voor de overname. Activision verwacht nog steeds dat de deal rondkomt voor het einde van Microsofts boekjaar, dat in juni 2023 eindigt. De twee bedrijven hebben tot 8 september de tijd om met voorstellen te komen om zorgen van de waakhond weg te nemen. Microsoft kondigde begin dit jaar aan de maker van games voor omgerekend ruim 60 miljard euro over te nemen. De deal moet nog wel goedgekeurd worden in de Verenigde Staten, de Europese Unie en China.||https://www.parool.nl/wereld/waakhond-deal-microsoft-en-activision-kan-industrie-schaden~baf42920/
2022-09-01||Omar Z. krijgt 5 jaar cel voor afpersen veelal islamitische meisjes, meer dan OM had gevraagd||Z. mag vijf jaar lang geen contact hebben met zijn slachtoffers. De meisjes betaalden vanwege de afpersing, ook wel ‘sextortion’ genoemd, soms tienduizenden euro’s en kostbare sieraden. In totaal was Z. drieënhalf jaar bezig met zijn ook volgens de rechtbank ‘geraffineerde’ afpersing. Hij moet de meisjes en jonge vrouwen forse schadevergoedingen betalen. Omar Z. beheerde twee zogeheten ‘expose-groepen’ op de berichtenapp Telegram, chatgroepen met meer dan 73.000 en meer dan 43.000 abonnees voor wie ‘kechs’ (hoeren) en ‘fuckboys’ worden geopenbaard. De meisjes waren als de dood om met hun foto’s of filmpjes te schande te worden gemaakt. ‘Adam’, ‘Crimo’ of ‘Chiwawa’, zoals Z. zich noemde, deed alsof hij de meiden als bemiddelaar kon redden van dat lot, terwijl hij volgens de rechtbank zélf de afperser was. Gaandeweg voerde Z. de druk op om meer geld te krijgen, soms dreigde hij met geweld. De veelal minderjarige slachtoffers konden vanwege hun islamitische afkomst moeilijk steun zoeken bij hun ouders of andere familie, raakten vaak volledig geïsoleerd en zagen geen andere uitweg dan te betalen. Betaling kon in geld, waardevolle spullen, naaktfoto’s of seksuele handelingen. Alle slachtoffers kozen voor betalen, soms via Tikkies. Vanuit detentie probeerde Z. een slachtoffer nog over te halen tegenover de onderzoeksrechter een valse verklaring af te leggen, door haar volgens de rechtbank ‘weer in te palmen’, hetgeen de rechters verwerpelijk noemen. Hij zocht in enkele maanden 190 keer contact en ‘leidde haar om de tuin’. ‘Al met al heeft de verdachte met het door hem ontwikkelde verdienmodel tientallen duizenden euro’s buitgemaakt,’ schrijft de rechtbank in het vonnis. ‘Een van de slachtoffers alleen al heeft hem over een lange periode bijna 30.000 euro betaald.’ De rechtbank rekent het Z. zwaar aan dat hij zijn slachtoffers bewust lijkt te hebben uitgekozen. ‘Zes van hen zijn namelijk tienermeisjes in de leeftijd variërend van toentertijd veertien tot en met zestien jaar,’ staat in het vonnis. ‘Het enige mannelijke slachtoffer was indertijd vierentwintig jaar oud. Het merendeel van de slachtoffers heeft een islamitische afkomst. Alle slachtoffers zijn kwetsbaar, is dat niet door hun leeftijd dan wel vanwege hun culturele achtergrond.’ Als zoon van een Egyptische vader en zelfverklaard moslim, kende Z. de gevoeligheden goed. De slachtoffers betaalden ‘uit schaamte, angst te worden uitgesloten of geïsoleerd te raken of uit angst voor het welzijn van hun naasten en de naam en eer van hun familie’. Aangifte doen kon bijna niet. ‘Ze hebben een groot geheim gedurende langere tijd voor zich gehouden. Een van de slachtoffers omschreef in haar slachtofferverklaring heel beeldend dat zij in een horrorfilm zat die was geregisseerd door verdachte.’||https://www.parool.nl/amsterdam/omar-z-krijgt-5-jaar-cel-voor-afpersen-veelal-islamitische-meisjes-meer-dan-om-had-gevraagd~b6c245b7/
2022-09-01||Scheidsrechter Joey Kooij fluit Ajax ondanks familiebanden, mag dat? ||Toen Joey Kooij in 2018 zijn debuut als arbiter maakte in de Eredivisie, was schoonvader Frank de Boer al twee jaar geen trainer meer van Ajax. Kooij floot tot nu toe geen wedstrijd van de Amsterdammers in de Eredivisie – enkel de bekerduels tegen BVV Barendrecht en Telstar. Aankomende zaterdag is hij door de KNVB aangewezen als scheidsrechter voor de wedstrijd tussen Ajax en Cambuur. In de reglementen is niets opgenomen over ‘familiaire’ situaties, vertelt Daan Schippers, woordvoerder van de KNVB. Sterker nog: er staat überhaupt niets zwart op wit over welke wedstrijden scheidsrechters zouden mogen fluiten. Het enige criterium dat wordt gehanteerd is dat scheidsrechters geen wedstrijden van clubs uit de eigen woonplaats fluiten. Voor de rest legt de KNVB de verantwoordelijkheid bij de scheidsrechters zelf. Een aantal scheidsrechters heeft dan ook voor bepaalde clubs restricties aangevraagd, met het oog op neutraliteit. Zo fluit Pol van Boekel, die in de jeugd bij VVV speelde, geen wedstrijden van de club uit Venlo. “Om scheve gezichten te voorkomen,” vertelt Schippers. Oud-scheidsrechter Dick Jol floot zijn eerste twee jaar als arbiter geen wedstrijden van NEC. “Ik heb een verleden daar, ik kende die jongens. Het leek me niet handig om als oud-speler de wedstrijden te leiden.” De situaties zijn natuurlijk niet een-op-een te vergelijken met die van Kooij, die zelf geen Ajaxverleden heeft maar wel een bij Ajax bekende schoonvader. “Zulke familierelaties kunnen je in een lastig parket brengen. Maar na een poosje moet het gewoon kunnen,” vindt Jol. Toen de ‘discussie’ over het Ajaxverleden van zijn schoonvader in 2018 al kort oplaaide, zei Kooij te begrijpen dat de KNVB hem ondanks het ontbreken van harde regels niet bij een club wilde laten fluiten waar zijn schoonvader zou coachen. De scheidsrechter heeft zelf nooit aangegeven geen Ajaxwedstrijden te willen fluiten. “Ik vind het logisch dat ik de club nu pas fluit: ik mocht eerst de wedstrijden van de ploegen onderin de Eredivisie fluiten, inmiddels ook de topclubs.” Dat er nog geen reglementen zijn over familierelaties ziet de KNVB niet direct als een probleem, zegt woordvoerder Schippers. “Nederland is een klein land en de voetballerij een kleine wereld, het wordt wel heel lastig als we formeel van alles gaan uitsluiten. Uiteindelijk staat vast dat al onze scheidsrechters integer zijn en opgeleid om iedere wedstrijd te kunnen fluiten.” Toch blijft de mogelijke partijdigheid van scheidsrechters een terugkerend punt van discussie, zegt VU-hoogleraar Sport en recht Marjan Olfers. “Ik zou het niet verkeerd vinden om het gesprek over een soort kader eens op de agenda te zetten. Wat vinden we wat wél kan en wat vinden we wat niet kan? Het belangrijkste is om er transparant over te zijn als KNVB. Wellicht zijn een aantal richtlijnen best nuttig. Regels kunnen je ook rugdekking geven als er na een wedstrijd ophef is.” Oud-scheidsrechter Jol loopt niet warm voor het opnemen van voorwaarden in de reglementen: “Gezeik komt er toch wel, waar je ook vandaan komt, wie je ook bent, waar je ook woont. Dat is inherent aan het leven van een scheidsrechter.”||https://www.parool.nl/sport/scheidsrechter-joey-kooij-fluit-ajax-ondanks-familiebanden-mag-dat~b359d7cd/
2022-09-01||Ajax wil Álvarez niet verkopen en huidige selectie intact houden||Chelsea legde woensdag een bod van 50 miljoen euro neer bij Ajax. De middenvelder heeft echter de nadrukkelijke wens uitgesproken het spoor van zijn oud-ploeggenoten Antony en Lisandro Martínez (beiden naar Manchester United) richting Engeland te volgen. Voor Ajax weegt het zwaar dat de nieuwe trainer Alfred Schreuder met Antony, Martínez, Sébastien Haller, Ryan Gravenberch, Noussair Mazraoui, Nicolás Tagliafico en Perr Schuurs al veel waardevolle spelers heeft zien vertrekken. Ook Mohammed Kudus blijft bij Ajax als er in de laatste uren van de transfermarkt niet heel rare dingen gebeuren. Everton wil hem graag overnemen, maar Kudus heeft donderdag gewoon meegetraind met Ajax. De Ghanees is akkoord met Everton, maar ook hem wil Ajax niet laten gaan. Om die reden sloeg Kudus woensdag wel de training van Ajax over. Bij Ajax vinden ze het net als de meeste clubs uit de Eredivisie vervelend dat de Nederlandse transfermarkt een dag eerder is gesloten dan in veel andere landen. De KNVB had dat te laat door en stapte vervolgens vergeefs naar de Fifa om dat nog te veranderen.||https://www.parool.nl/sport/ajax-wil-alvarez-niet-verkopen-en-huidige-selectie-intact-houden~b40d4f99/
2022-09-01||Drillrapvete FOG en KSB: achter het geweld schuilt vooral een wereld vol angst ||De strafzaak tegen de licht verstandelijk beperkte Darryl E., alias D-Sef, is tekenend voor de van roekeloos geweld doortrokken drillrapscene die, in dit geval, forse groepen jongeren in Amsterdam-Zuidoost al jaren in de greep houdt. Centraal staat de vete tussen KSB (Kikkenstein Bende) uit de K-buurt en FOG (Fully op Gevaar) uit Venserpolder en Bullewijk, beiden in de Bijlmer. Dieptepunten waren het doodsteken van FOG-lid Jay-Ronne Grootfaam (18) door KSB-leden in 2019 en steekpartijen over en weer ter vergelding. Wie de drillraptracks en de bijbehorende video’s beluistert en bekijkt, kan het beeld krijgen van onverschrokken en zwaarbewapende jongens van de straat. De werkelijkheid ligt genuanceerder. De angst regeert veelal, en kan aanleiding zijn om als eerste geweld te plegen voordat de ander jou treft. Darryl E., bijvoorbeeld, lijdt aan een posttraumatische stressstoornis na een ellendige middelbare schooltijd én wordt geteisterd door de dagelijkse angst om te worden aangevallen. Hij loopt al sinds zijn zestiende met een mes. Op 12 januari was hij al eens gepakt met een mes van 40 centimeter dat hij in een foedraal in zijn broekband had ‘omdat hij zich bedreigd voelde op straat’. Een klant die achter E. en zijn vrienden in een Albert Heijn in de rij had gestaan, had de politie gebeld over de enorme messen die hij bij de jongens had gezien. Rechtbankvoorzitter Dick van den Brink uit ook zijn zorgen over de wapens: “U zit een beetje in drillrapscene. Ik ben een hele tijd kinderrechter geweest en heb hakwapens voorbij zien komen, machetes... Wat vindt u daar nou zelf van?” Darryl E., bedremmeld: “Ik vind het eigenlijk voor de toekomstige jeugd niet goed. Als bijvoorbeeld iemand me wil beroven, zou ik mijn mes trekken zodat ze uit schrik wegrennen.” Op 9 augustus liep het weer uit de hand. Met twee vrienden had E. zich in de K-buurt – KSB-territorium – begeven. Vlakbij de flat Kruitberg stuitten ze in de namiddag op drie KSB-leden. Een van E.’s vrienden van FOG trok een revolver en probeerde te schieten, maar zijn ‘spin’, zoals revolvers op straat heten, haperde. Uit afgeluisterde gesprekken rees later het beeld dat ook E. geprobeerd had te schieten, maar dat kan justitie uiteindelijk niet bewijzen, dus vroeg de officier van justitie om vrijspraak. De aanval van de FOG-leden bleef niet onbeantwoord. De leden van KSB trokken direct hun vuurwapens en zetten de achtervolging in. Darryl E. rende uiteindelijk een andere kant uit dan zijn vrienden en werd in een studentenflat aan de Karspeldreef in zijn rug gestoken en door zijn knie geschoten. Hiervoor zijn inmiddels twee KSB’ers veroordeeld, een derde moet nog voor de rechter komen. In het tasje dat naast de hevig bloedende E. lag, zaten een fors mes en zestien kogels. Tijdens een inval, na zijn arrestatie op 1 februari van dit jaar, vond de politie in zijn slaapkamer in Bullewijk nog een kistje met 22 kogels. Voor het bezit van het grote mes, die munitie en de diefstal van een iPhone 11 – die samen met een lid van FOG gepleegd was – vroeg de aanklaagster E. drie maanden cel op te leggen. Jeugddetentie, vanwege zijn beperkte geestesvermogens en omdat het nog goed zou kunnen komen met de mbo-scholier. De rechtbank liet hem meteen vrij, omdat hij al zeven maanden in voorarrest had gezeten. Over twee weken zal hij in elk geval geen extra celstraf meer krijgen, lieten de rechters doorschemeren. Hij kan weer naar school, en zich laten behandelen, zoals hij zegt te willen.||https://www.parool.nl/amsterdam/drillrapvete-fog-en-ksb-achter-het-geweld-schuilt-vooral-een-wereld-vol-angst~b250a4bf/
2022-09-01||Jakoba Mulderhuis is open: nieuwe studentenhub in de Wibautstraat is oogverblindend||Vergeet collegezalen. Vergeet klaslokalen. Vergeet het schoolbord. Het nieuwe onderwijs voltrekt zich in landschappen waar studenten en docenten elkaar ontmoeten. In het Jakoba Mulderhuis wordt dat in de praktijk gebracht met terrassen in het atrium die met elkaar in verbinding staan door brede houten trappen. Op die terrassen vindt de student royale zwarte tafels, maar ook langwerpige werkplekken langs de balustrades of bars waar een groep staand kan overleggen. Uitzondering op de regel zijn enkele werkcellen. Pardon: concentratieplekken. Sinds de coronapandemie zijn de karakters van hogeschool en kantoor in hoog tempo veranderd. Studenten en werknemers kunnen immers heel makkelijk online lessen volgen of werken. Als studenten naar de hogeschool willen, is het om de medestudenten te ontmoeten en om aan gezamenlijke projecten te werken. Dat is de raison d’être van het Jakoba Mulderhuis van de Hogeschool van Amsterdam (HvA), waar techniek, bouwkunst, constructie enfysica een hoofdrol spelen. Het interieur, ontworpen door Odile Ex en Studio Groen & Schild staat in het teken van ‘tech & touch’. Docenten kunnen ruimtes ‘customizen’ door binnenwanden te verplaatsen en gebruik te maken van slimme installaties. Zo wordt invulling gegeven aan ‘blended learning’. Genoeg hip Engels taalgebruik van de voorlichters. Waar het om gaat is het daverende sluitstuk dat de HvA in het ­Jakoba Mulderhuis heeft gekregen. Aan de betrekkelijk zakelijke buitenkant is het niet direct te zien, maar het atrium – een monumentale langwerpige ruimte met het grillige terrassenlandschap – toont de kracht van de architectuur van Marc Koehler en Nanne de Ru (Powerhouse Company). Dat duo won al acht jaar geleden de tender met hun plan om niet een los gebouw op dit veldje bij de Mauritskade te bouwen, maar het te verbinden met het Theo Thijssenhuis. Zo zou er geen onaantrekkelijke steeg tussen oud- en nieuwbouw komen. De Ru: “We hebben het Thijssenhuis opgevat als een binnenwand.” Met de ingebruikname van het Mulderhuis is de Amstelcampus voltooid. De HvA beschikt aan de oostzijde van de Wibautstraat over het Benno Premselahuis (waar vroeger de Raad van Arbeid zetelde) en het Wibauthuis. Aan de overzijde het Kohnstammhuis (het voormalige Belastingkantoor) en het Theo Thijssenhuis daar schuin achter. Het atrium is de gedroomde ruimtelijke ontmoetingsplaats voor rond de zesduizend studenten. Door het Mulderhuis iets naar achter te leggen − een vondst van stedenbouwkundige Pi de Bruijn − ontstaat er warempel een fraaie gespiegelde combinatie van pleinen aan weerszijden van de Wibautstraat. De verhoogde perken met bomen en struiken maken van dit stukje stad een groene oase. Dat is wel eens anders geweest. De architecten voelden zich schatplichtig aan de naburige naoorlogse gebouwen. Daarom sluit de laagbouw van het Mulderhuis aan bij het Thijssenhuis en springt de hoogbouw op de achtste verdieping in met een glasstrook: zo ­verwijst het qua hoogte naar het tegenover ge­legen Premselahuis. Nogmaals: de façade is weliswaar goed beredeneerd, maar niet het spannendste aspect van de nieuwbouw. In zekere zin is dat jammer, omdat dit een prominente hoek is. Het is dus eerder een hogeschool om binnen te ­lopen en om in rond te neuzen. De glazen lift glijdt ter hoogte van de vijfde verdieping door het dak met zonnepanelen, waarna men kan genieten van het uitzicht over de Amstel. De HvA kan het brutalistische Leeuwenburg bij het Amstelstation nu verlaten en zich volledig concentreren op de Amstelcampus en de Knowledge Mile. Het Jakoba Mulderhuis, genoemd naar de beroemde stedenbouwkundige die de stad het Amsterdamse Bos heeft nagelaten, verdringt hier de herinnering aan het beeldhouwwerk van André Volten op deze plaats en een fors transformatorhuis. Dat laatste is ondergronds gebracht. Maar waar is het werk van Volten nu?. Het Jakoba Mulderhuis, genoemd naar de beroemde stedenbouwkundige die de stad het Amsterdamse Bos heeft nagelaten, verdringt de herinnering aan het beeld van André Volten op deze plaats en een flink transformatorhuis. Dat laatste is ondergronds gebracht. Maar waar is het werk van Volten nu?||https://www.parool.nl/amsterdam/jakoba-mulderhuis-is-open-nieuwe-studentenhub-in-de-wibautstraat-is-oogverblindend~b880783f/
2022-09-01||West wordt tijdens de Ronde van de Orteliusstraat omgetoverd tot een klein Pyreneeëndorp||“Te gek, fantastisch dat de ronde terug is. En voor u verder gaat: ik heb twee primeurs voor u.” “De eerste is dat ikzelf meedoe, voor het eerst, en wel aan het hardloopwedstrijdje dat we voor het eerst organiseren. Ik ga het proberen over vijf rondjes, afgerond vijf kilometer. Doet u ook mee?” “Ik zit niet meer in de organisatie, zwaai me niet te veel lof toe, maar ik ben wel voor het eerst vrijwilliger. Ik ben na het hardlopen klaar-over, zodat mensen tijdens een van de tien verschillende fietswedstrijden toch de straat kunnen oversteken.” “Het is een heel programma, ja, met step-, loopfiets- en dikke-bandenraces, echte KNWU-jeugdwedstrijden, vrouwenwedstrijden, het criterium en als grote finale de GP Piet van Heusden voor fixies. Maar het is niet alleen sporten: er wordt ook voorgelezen door Racheda Kooijman, geboren in de Orteliusstraat, onder begeleiding van een pianist, en verder kun je je vermaken onder het mom van bier, burgers en bijpraten. Het is echt een buurtevenement.” “We hebben de ronde tijdens de Tour de France en tijdens de Giro d’Italia georganiseerd, nu doen we de rode editie, vanwege La Vuelta. We veranderen de buurt in een klein Pyreneeëndorp, met Spaanse muziek en alles, maar met iets minder bergtoppen, om het vakantiegevoel wat te verlengen. Doet u nou mee? Inschrijven kan zaterdag ook nog hoor.”||https://www.parool.nl/ps/west-wordt-tijdens-de-ronde-van-de-orteliusstraat-omgetoverd-tot-een-klein-pyreneeendorp~b8072d84/
2022-09-01||Crimineel F. bakte in het beste geval frikadellen als ontbijt voor zijn zoontje (deel 2)||In de steek gelaten worden door de instanties als het er écht op aankomt. Hoe vaak schrijf ik er niet over? Soms denk ik dan terug aan die kafkaëske periode in mijn studententijd. Ik vertelde er vorige week over, en praat heel snel degenen bij die dat hebben gemist. In plaats van een student was het de crimineel F. die de zolder­kamer van ons studentenhuis betrok – onaangekondigd gebeurde dat samen met zijn gelijknamige zoontje van 5 en zijn vriendin. Hij verwaarloosde dat zoontje en jatte mijn dvd-speler en televisie. School en gezinsvoogd waren doof voor mijn alarm over de kleuter, want wie was ik? Wat te doen, terwijl F. in het beste geval de frikadellen van mijn huisgenoot bakte als ontbijt voor de kleine? Mijn beide ouders werkten hun hele carrière als maatschappelijk werkers en in ons gezinshuis hadden we vanaf mijn negende in vijf jaar dertien kinderen met een kras opgevangen, dus ik had wat contacten die van nut konden zijn. Dacht ik. Nee hoor. In nood bleken de bureaucratische vestingen onneembaar. Zo lang F. junior niet zwaar werd mishandeld, was ik geen gesprekspartner. De politie was zeer geïnteresseerd in mijn informatie, maar ondernam daarmee niet merkbaar iets. Toen agenten na maanden eindelijk binnenvielen – niet vanwege mijn tips, maar vanwege een zedenzaak – kwamen ze doodleuk in de vroege ochtend, hoe vaak ik ook had gewaarschuwd dat hij dan op roverspad was. De deur vloog er uit, agenten raasden de trap op, maar troffen op zolder slechts zijn verbouwereerde vriendin en die kleine. Mijn vriendin belandde naakt tegen de muur toen agenten onder het matras in óns inbouwbed wilden kijken. Wat dáchten ze?! In die maanden waarin ik witheet was, lag eigenrichting in mijn adolescentenbrein voor de hand, maar de poeslief acterende opportunist F. had altijd een mes (mijn keukenmes) binnen handbereik zodat ik het zou laten. Toen hij ein-de-lijk was gearresteerd, zat ik met zijn kleuter. Nu was wél een opvangplek te regelen, al verliep ook dat onwaarschijnlijk moeizaam. Dat ik hem nooit meer mocht zien, begreep ik. Hij werd finaal losgeknipt uit zijn lamentabele omgeving. Ik mocht zijn schamele spullen komen brengen, dat wel. Afgeven bij de deur. Op de zolderkamer waar het gezin te lang had gewoond, trof ik kleren die van smerigheid aan elkaar koekten, een bord gehakt waarin maden krioelden en twee stuks kapot speelgoed op een zwaar vervuild matras. Plus enkele van mijn T-shirts en sportbroekjes. Ik kocht maar wat bij. Nog één keer hoorde ik via via van F. junior, en ik kreeg een foto waarop hij als achttienjarige gezond oogde. Hij zei contact te willen, maar durfde uiteindelijk niet. Wat zonde. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/crimineel-f-bakte-in-het-beste-geval-frikadellen-als-ontbijt-voor-zijn-zoontje-deel-2~bad298df/
2022-09-01||D66-raadslid Daniëlle de Jager stopt halfjaar na verkiezingen ||In een reactie laat De Jager weten dat de keuze haar zwaar valt. “Ik hou van raadswerk, maar het werd in combinatie met mijn werk bij de Autoriteit Financiële Markten en mijn gezin met twee kleine kindjes gewoon te veel.” De Jager is sinds 2018 actief in de Amsterdamse politiek en sinds 2021 raadslid. Bij de vorige verkiezingen kreeg ze als nummer twee 12.294 stemmen, net iets minder dan lijsttrekker Reinier van Dantzig (15.537). Ze baalt dat ze nu al stopt, maar vindt niet dat ze vooraf beter had moeten inschatten of alles te combineren was. “Ik was en ben er eigenlijk best wel van overtuigd dat het gewoon kan. Ook vrouwen met kinderen kunnen hun ambities nastreven, worden profvoetballer of burgemeester.” “Maar misschien heb ik voor mezelf een beetje onderschat hoe en of ik alles kon combineren,” aldus De Jager. “En uiteindelijk hebben kiezers vooral veel aan een raadslid dat er vol voor kan gaan.” Ook laat ze in haar ontslagbrief weten dat ze het bevallings- en geboorteverlof te kort vindt. ‘In de gemeenteraad is het niet mogelijk dit uit te breiden (...) waardoor je met een baby van tien weken oud alweer mag aantreden.’ Het is een flink gemis voor de partij, zo vlak voor de presentatie van de nieuwe begroting en de daaropvolgende debatten. De Jager stond bekend om haar kennis van de gemeentefinanciën en was daarnaast nauw betrokken bij de coalitieonderhandelingen van haar partij. Ook voerde ze het woord op erfpacht en zette ze zich in voor toegankelijke voorschoolse educatie. Ze wordt opgevolgd door Anne Wehkamp, die nu al fractievertegenwoordiger is. Bij de volgende raadsvergadering op 14 september neemt De Jager afscheid. De deur naar een eventuele terugkeer hoopt De Jager wel op een kier te houden. “Mijn ambitie blijft. Wie weet vind ik mijn weg terug naar de raadszaal.” De Jager is niet het eerste raadslid dat sinds de verkiezingen van afgelopen maart de raad al heeft verlaten. Zo werd Johnas van Lammeren (Partij voor de Dieren) eind juni geïnstalleerd als wethouder in Amersfoort en kersvers raadslid Sandra Doevendans (PvdA) werd stadsdeelbestuurder in Nieuw-West. De Amsterdamse raad kent de laatste jaren sowieso een hoog verloop. In de vorige collegeperiode vertrokken dertien van de vijfenveertig verkozen raadsleden tussentijds, hoger dan het landelijk gemiddelde.||https://www.parool.nl/amsterdam/d66-raadslid-danielle-de-jager-stopt-halfjaar-na-verkiezingen~ba6b2bd6/
2022-09-01|| Zo hartverwarmend kan een gemiste transfer zijn||Nog geen week geleden hadden Newcastle, Arsenal en PSG belangstelling voor de handtekening van de Ivoriaanse middenvelder Fofana (27). Ik snap het: hij maakte al twee doelpunten, gaf twee assists en sleepte Lens naar de gedeelde tweede plaats in de Ligue 1. Zaterdag maakte hij het eerste doelpunt tegen Rennes. Hij kwam naar binnen van links, stuurde met een flitsende schaar twee verdedigers de verkeerde kant op en schoot de bal met rechts in de verre hoek. Een paar dagen later won Lens met 5-2 van Lorient, Fofana’s oude club die hem in 2013 verkocht aan Manchester City. Na de overwinning op Lorient bleef iedereen zitten. De lichten in het stadion gingen uit, vuurwerk spoot omhoog, Fofana kwam op in een volgspot en verlengde voor een juichend uitverkocht huis zijn contract tot 2025. Zo hartverwarmend kan een gemiste transfer zijn.||https://www.parool.nl/sport/zo-hartverwarmend-kan-een-gemiste-transfer-zijn~b7ee804c/
2022-09-01||Bij YoYo’s Ice Corner haal je ijs in de zomer en bubble tea in de winter||Saloua el Ghoulbzouri (27) was net aangenomen voor een baan in Londen toen corona roet in het eten gooide. Noodgedwongen begon ze bij een Nederlandse start-up als marketingmanager. Daar ontbrak de uitdaging en daarom besloot ze het over een andere boeg te gooien. Ondernemerslust zit in de familie: pa heeft een slagerij en, zus Youssra de ijswinkel YoYo’s Ice Corner in de Rijnstraat. “Haar zaak liep goed en ik dacht steeds: zonde dat er niet nóg zo’n winkel is.” Met die gedachte kon El Ghoulbzouri niet anders een tweede YoYo’s openen. In de voormalige noten- en delicatessenwinkel staat tegenwoordig een grote ijsvitrine te loeien. Koud gehouden worden daarin onder andere pistache en bastogne crunch (één bol €1,70). De bollen kunnen voor een extra smaaksensatie in een een hoorntje met peer-of vanillesmaak (€0,50). Je koopt er ook frozen yoghurt (klein plus drie toppings €4,50), een koude yoghurtmassa waarop toppings kunnen zoals walnoten, verse mango en kiwi of stukjes karamel. IJs is een seizoensproduct, maar daar heeft de onderneemster al wat op bedacht. Straks verkoopt ze ook bubble tea. Of er niet al genoeg plekken zijn waar je dat zoete drankje kunt kopen? “Niet in deze buurt! In de omgeving zijn scholen, en kinderen zoeken altijd wat lekkers in de pauze.” Zo snel mogelijk opengaan stond bovenaan haar lijstje: ze wilde het ijsseizoen niet missen. Over de inrichting buigt El Ghoulbzouri zich binnenkort. “Er komen zitplekken en aan de muren hangt straks het een en ander.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-yoyo-s-ice-corner-haal-je-ijs-in-de-zomer-en-bubble-tea-in-de-winter~b9b81945/
2022-09-01||Polen schat schade door nazi’s op 1,3 biljoen en wil compensatie||“Vandaag wordt in het koninklijk kasteel van Warschau het besluit genomen en aangekondigd dat Polen herstelbetalingen zal vragen. Herstelbetalingen voor alles wat de Duitsers tussen 1939 en 1945 in Polen hebben gedaan,” aldus Kaczynski. Hij zei dat op de dag dat 83 jaar geleden de Duitsers Polen binnenvielen en de oorlog in 1939 een feit was. Volgens de PiS-voorzitter gaat het om een conservatieve schatting en kan het bedrag nog verder oplopen. Er volgt volgens hem in ieder geval een ‘lange en moeilijke weg’ naar compensatie. Een Poolse parlementaire commissie is donderdag met een driedelig rapport gekomen over de verwoesting die de nazi’s in Polen aanrichtten. De commissie werd in 2017 in het leven geroepen. In Polen kwamen naar schatting zes miljoen mensen – van wie de helft Joden – om het leven tijdens de Tweede Wereldoorlog. Kaczynski vindt dat Duitsland zich altijd heeft onttrokken aan zijn verantwoordelijkheid voor de oorlog. Hij zet ook vraagtekens bij een besluit uit 1953 van de toenmalige Poolse regering om af te zien van verdere oorlogsclaims. Volgens Kaczynski is dat besluit tot stand gekomen onder druk van de Sovjet-Unie, dat niet gebaat was bij een ruzie tussen het toenmalige Oost-Duitsland en buurland Polen. Het is overigens niet zo dat Duitsland eerder nooit iets had betaald. Kort na de oorlog werden alle buitenlandse Duitse vermogens en deviezenreserves in beslag genomen. Ook waren er schadevergoedingen voor nazislachtoffers in verschillende landen. Polen ontving hieruit omgerekend zo’n 255 miljoen euro. Duitsland is van mening dat de kwestie rond herstelbetalingen aan Polen al is afgehandeld met eerdere overeenkomsten en gaf eerder aan niet te willen onderhandelen over een schadevergoeding. “Het standpunt van de Duitse regering is ongewijzigd, de kwestie van de herstelbetalingen is afgerond,” zo stelde het Duitse ministerie van Buitenlandse Zaken. Het doelt daarbij onder meer op het twee-plus-vier-verdrag dat Oost- en West-Duitsland op 12 september 1990 bij hun hereniging ondertekenden. Ook Frankrijk, de Verenigde Staten, het Verenigd Koninkrijk en de Sovjet-Unie zetten daar toen hun handtekening onder. In 1953 deed de communistische leiding van Polen al afstand van het recht op schadevergoeding. Dat gebeurde onder druk van Moskou, dat Oost-Duitsland – een satellietstaat van de Sovjet-Unie – wilde ontzien. De PiS vindt dat besluit ongeldig. Duitsland stelt daartegenover dat Polen dit meermaals heeft bevestigd. In Polen zelf was er ook kritiek op de megaclaim. Volgens de oppositie gebruikt de nationalistische regering de schadeclaim vooral voor de eigen achterban. Vlak voor de officiële bekendmaking verweet de Poolse oppositieleider en oud-premier Donald Tusk de regering in Warschau een anti-Duitse koers te varen. Volgens de oud-voorzitter van de Europese Raad is het de regeringspartij eigenlijk niet om de herstelbetalingen te doen, maar gaat het om een binnenlandse politieke campagne. “PiS-leider Jaroslaw Kaczynski maakt er geen geheim van dat hij met deze anti-Duitslandcampagne meer steun wil krijgen voor de regeringspartij.”||https://www.parool.nl/wereld/polen-schat-schade-door-nazi-s-op-1-3-biljoen-en-wil-compensatie~bb3cbb1f/
2022-09-01||Zoveelste Russische tycoon overlijdt onder verdachte omstandigheden||Een tragisch ongeval, moord of suïcide? Hoe Ravil Maganov, bestuursvoorzitter van het grootste Russische particuliere oliebedrijf Lukoil, om het leven kwam, is vooralsnog onduidelijk. Wel staat vast dat de 67-jarige zakenman gisterochtend overleed door een val uit het raam van de zesde verdieping van het Central Clinical Hospital in het westen van Moskou, een ziekenhuis dat ook wel bekend staat als de ‘Kremlin Kliniek’, omdat er veel patiënten worden behandeld uit de Russische politieke en zakelijke elite. De dood van de topman bracht online direct de geruchtenmachine op gang. Maganov is als bestuursvoorzitter van Lukoil namelijk het gezicht van een concern dat zich begin maart, vlak na het begin van de Russische invasie in Oekraïne, als een van de weinige Russische bedrijven distantieerde van het geweld in het buurland. ‘Wij staan voor de onmiddellijke beëindiging van het gewapende conflict en steunen de oplossing ervan middels onderhandelingen en diplomatie,’ klonk het destijds in een brief van het bestuur aan de aandeelhouders. Niet bepaald de onvoorwaardelijke steun die het Kremlin van de maatschappij en zakelijke elite verwacht. En dus staken er direct na de bekendmaking van Maganovs dood talloze indianenverhalen de kop op. Had hij misschien een zetje gekregen van een geheim agent? Was hij wellicht depressief geworden door de oorlog en besloot hij er daarom zelf een einde aan te maken, of was het ‘gewoon’ een onfortuinlijke val? Zuivere speculatie, al is het tegelijkertijd begrijpelijk dat dit soort geruchten rondgaan. Maganov is namelijk de zevende zakenman die sinds het begin van de invasie in Oekraïne onder verdachte omstandigheden om het leven komt. Sterker, in mei overleed zijn collega en medetopman van Lukoil Aleksandr Soebbotin al bij een sjamanistisch ritueel vlakbij Moskou. Tijdens de ceremonie zou de sjamaan van dienst een sneetje in de huid van de 43-jarige zakenman hebben gemaakt om er vervolgens paddengif in te druppelen. Niet veel later overleed Soebbotin in de kelder van het gebouw waar hij tot rust probeerde te komen nadat hij hevige pijn in de borst ervoer en zich onwel was gaan voelen. Soebbotin was nummer zes in de rij van Russische zakentycoons die sinds het begin van de ‘speciale militaire operatie’ in Oekraïne om het leven kwamen. Zo overleed Sergej Protosenia, voormalig topman bij gasgigant Novatek, in april in een villa in het Spaanse Lloret de Mar waar de politie hem hangend aan een strop aantrof. Ook zijn vrouw en dochter werden dood in de vakantiewoning aangetroffen, beiden kwamen volgens de officiële lezing om het leven door messteken. Voor de dood van de 55-jarige Protosenia kwamen de Russische zakenlui Aleksandr Tjoeljakov (61), Michail Watford (66), Vasili Melnikov (43) en Vladislav Avajev (51) al om het leven. Hoewel de politie bij allen zelfmoord als officiële doodsoorzaak vaststelde, stellen critici dat er sprake is van kwade opzet die door de autoriteiten onder de pet wordt gehouden.||https://www.parool.nl/wereld/zoveelste-russische-tycoon-overlijdt-onder-verdachte-omstandigheden~b339349d/
2022-09-01||Moet de airco uit in winkelstraten? De gemeente gaat het onderzoeken||Het Spaanse parlement keurde vorige maand een controversieel energiebesparingsplan goed: het is hiermee meer verboden om in openbare ruimtes de airconditioning lager dan 27 graden te zetten. Bedrijven waar medewerkers handenarbeid moeten verrichten, waaronder bars en restaurants, mogen de airco iets lager instellen: op 25 graden. Genoeg reden voor D66-raadslid Rob Hofland om aan Pels te vragen of Amsterdam dit beleid ook kan hanteren. Hofland: “Als je door de Kalverstraat loopt, staan de deuren open terwijl de airco giert. Mensen kunnen nu bij een gigantisch aangename temperatuur kleren passen. Ik kan me voorstellen dat klanten niet per se in alle koelte hoeven te shoppen als het buiten dertig graden is.” Pels reageerde instemmend. “Het is mij ook een doorn in het oog als de deur openstaat met de airco aan. Ik ga onderzoeken wat we daar juridisch mee kunnen. Het is in Spanje gelukt, dus het lijkt me interessant om te verkennen.” In Spanje werd de maatregel ingevoerd om te voldoen aan het noodplan van de Europese Unie. Volgens het plan moet Spanje het gasverbruik met 7 tot 8 procent verminderen, terwijl de meeste EU-lidstaten worden opgeroepen om 15 procent te besparen. In tegenstelling tot veel andere EU-landen gebruikt Spanje veel minder Russisch gas, maar wil het land solidair zijn met Europa. Amsterdam is ook hard bezig om minder te verbruiken. Met bedrijven op de Zuidas is afgesproken om ’s nachts lichten te dimmen en in gemeentepanden gaat de thermostaat omlaag. Wethouder Pels roept winkels en bedrijven op om de deur dicht te doen als de airco of verwarming aanstaat zodat Amsterdam ook richting de 15 procent gaat. De besparingen liggen nu op circa 4 procent. Amsterdam werd twee weken geleden voor de effectieve samenwerking met het bedrijfsleven en het voortvarend uitvoeren van spoedacties genomineerd voor een klimaatprijs. De filantropische non-profitorganisatie Bloomberg nomineerde de stad voor de ietwat ingewikkeld klinkende categorie ‘Verenigde directe actie in kritieke sectoren’ (United to accelerate immediate action in critical sectors). De uitreiking is op 19 oktober.||https://www.parool.nl/amsterdam/moet-de-airco-uit-in-winkelstraten-de-gemeente-gaat-het-onderzoeken~ba3cc1f5/
2022-09-01||EMA keurt aangepaste vaccins Pfizer en Moderna goed, beschermen beter tegen omikron||Dat maakte EMA donderdag bekend, na een bijeenkomst van het comité voor geneesmiddelen voor menselijk gebruik. De vaccins kunnen worden ingezet als boosterprik bij iedereen van 12 jaar en ouder. Het comité oordeelt dat de aangepaste vaccins zorgen voor een sterke afweerreactie tegen zowel de oorspronkelijke variant als de omikronvariant van het coronavirus. De bijwerkingen zijn vergelijkbaar met die na een boosterprik met de eerdere versies van de vaccins. De coronavaccins die tot nu toe gebruikt worden, zijn gemaakt op basis van de oorspronkelijke variant van het virus zoals deze een kleine drie jaar geleden opdook. Omdat het virus verschillende keren is gemuteerd, ziet het er nu anders uit. In Nederland staat voor dit najaar een nieuwe prikronde tegen het coronavirus gepland. Het kabinet wil daar de aangepaste coronavaccins voor inzetten. De Europese Commissie moet na het positieve oordeel van EMA nog toestemming geven voor toelating van de vaccins tot de Europese markt. Pfizer liet eerder op de dag weten dat het de eerste aangepaste vaccins volgende week al aan Nederland kan leveren.||https://www.parool.nl/nederland/ema-keurt-aangepaste-vaccins-pfizer-en-moderna-goed-beschermen-beter-tegen-omikron~b4799f89/
2022-09-01||Voetbalsters Ajax tegen het Arsenal van Miedema in Champions League||De winnaar van het tweeluik plaatst zich voor de groepsfase van de Champions League. Het eerste duel is op 20 of 21 september, de return 28 of 29 september. Arsenal bereikte vorig seizoen de kwartfinales van het Europese bekertoernooi. Miedema en haar ploeggenoten moesten het daarin afleggen tegen VfL Wolfsburg. Olympique Lyon pakte de eindzege in de Champions League door titelverdediger FC Barcelona in de finale te verslaan. Ajax eindigde afgelopen seizoen in de Vrouwen Eredivisie op de tweede plaats achter FC Twente. Beide Nederlandse clubs kwamen afgelopen maand in actie in de eerste voorronde van de Champions League. FC Twente moest het afleggen tegen Benfica (1-2), Ajax kwam ten koste van de Zweedse club Kristianstads (3-1) en Eintracht Frankfurt uit Duitsland (2-1) wel een ronde verder. Eshly Bakker maakte tegen Frankfurt in de blessuretijd de winnende treffer.||https://www.parool.nl/nederland/voetbalsters-ajax-tegen-het-arsenal-van-miedema-in-champions-league~be317f6b/
2022-09-01||Max Verstappen benoemd tot Officier in de Orde van Oranje-Nassau||‘Er is veel meer nodig dan alleen talent om kampioen te worden. Vele jaren hard werken, pushen en doorzetten,’ aldus Minister van Sport Helder op de website van Verstappen. ‘Hiermee ben je een grote inspiratiebron voor velen. En uiteindelijk reed je als eerste Nederlander ooit naar de wereldtitel in de Formule 1. Wat een geweldige prestatie. Hiermee zet je Nederland op de kaart.’ Verstappen reageerde dankbaar op de benoeming: “Het is een hele eer om deze benoeming te mogen ontvangen. Ik ben erg dankbaar aan mijn familie en naasten voor hun steun vanaf mijn eerste racejaren en wil ook graag Red Bull en mijn persoonlijke sponsoren bedanken.” “Zonder al die support had ik niet kunnen komen tot waar ik nu sta. Daarnaast wil ik ook graag mijn fans wereldwijd maar met name de Orange Army bedanken. Hun aanmoedigingen zijn keer op keer overweldigend en het is mooi om zoveel Nederlanders mee te zien leven. Ik kijk dan ook enorm uit naar mijn thuisrace komend weekend in de Dutch Grand Prix.” Ter gelegenheid van zijn benoeming tot Officier besloot de Knac Nationale Autosport Federatie (KNAF) hem het Nederlandse racelicentienummer 1 cadeau te doen. “Te zeggen dat deze onderscheiding verdiend is, is zacht uitgedrukt,” aldus voorzitter Jan de Wit. “Wat een prestatie, wat een indrukwekkende carrière, wat een ambassadeur ben je voor ons land en onze sport. Daarom vonden we het gepast om ook een klein gebaar te maken.” Door het succes van Verstappen in de belangrijkste autosportklasse ter wereld nam de belangstelling in Nederland voor de racesport enorm toe. Zo keerde in 2021 na 36 jaar de Grand Prix van Nederland terug op het circuit van Zandvoort. Die GP staat komend weekeinde voor de tweede jaar op rij op het programma. In de stand van dit seizoen lijkt Verstappen heel hard op weg naar zijn tweede mondiale titel op rij. Hij leidt comfortabel in het klassement met bijna 100 punten op zijn naaste belagers Sergio Pérez (zijn ploeggenoot bij Red Bull) en Ferrari-coureur Charles Leclerc.||https://www.parool.nl/sport/max-verstappen-benoemd-tot-officier-in-de-orde-van-oranje-nassau~beafd684/
2022-09-01||Stedelijk Museum viert 10-jarig jubileum van ‘de Badkuip’ met gratis entree||Onder anderen dj Joost van Bellen zorgt voor de muziek tijdens de openingsavond op vrijdag 23 september, waarbij burgemeester Femke Halsema en museumdirecteur Rein Wolfs een toespraak houden. Kinderen hebben hiervoor gratis toegang, volwassenen kunnen vanaf 7,50 euro een kaartje kopen. Zaterdag 24 september mag iedereen zonder te betalen het museum in. Bijvoorbeeld om de nieuwe opstelling van kunstwerken te bekijken of de eerste editie bij te wonen van de zogenoemde Badkuiplezing, over de ontwikkelingen in de museumwereld. Bezoekers moeten daarvoor reserveren. Op zondag 25 september is het museum gratis toegankelijk voor families, en zijn er familierondleidingen en een WhatsApp-speurtocht. Ook hiervoor moeten bezoekers reserveren. Het museum voor moderne en hedendaagse kunst, dat al sinds 1895 op deze plek aan het huidige Museumplein zit, heropende na een vernieuwing in 2012. De oude architectuur werd samengevoegd met de moderne vleugel. Benthel Crouwel Architecten, dat het ontwerp maakte, bedacht de naam ‘de Badkuip’. De verbouwing duurde uiteindelijk negen jaar, vijf jaar langer dan gepland, en werd wisselend ontvangen. Bureau Onderzoek en Statistiek (O+S) vroeg in 2013 zo’n 700 Amsterdammers naar hun mening over het nieuwe Stedelijk Museum. De reacties liepen uiteen van ‘het lelijkste ooit in Amsterdam gezien’ tot ‘een prachtig ontwerp’.||https://www.parool.nl/kunst-media/stedelijk-museum-viert-10-jarig-jubileum-van-de-badkuip-met-gratis-entree~ba534562/
2022-09-01||Antony gepresenteerd in Manchester: ‘Spelen onder Erik ten Hag bij Ajax was perfect’||“Dit is een ongelooflijk moment,” zegt Antony op de website van Manchester United. De Braziliaan werd door Ajax voor 95 miljoen euro verkocht, een bedrag dat nog kan oplopen tot 100 miljoen euro. “Ik ben die in mij heeft geloofd dankbaar, vooral mijn familie, coaches en teamgenoten. Zonder hen was ik nooit bij een van de meest iconische clubs ter wereld gekomen.” Antony is bovendien blij weer onder Ten Hag te kunnen spelen: “Dat was perfect voor mij en mijn ontwikkeling. Zijn stijl van voetballen en coachen haalt het beste in mij naar boven en ik ben heel enthousiast over wat hij me vertelde over zijn ambities en plannen in Manchester.” De Braziliaan bedankt ook Ajax: “Mijn tijd bij Ajax was fantastisch en ik zal altijd dankbaar blijven voor het vertrouwen. Nu ben ik klaar voor de volgende uitdaging en ik kan niet wachten om Manchester United successen te brengen.” Ook op zijn eigen Twitteraccount schrijft de aanvaller enthousiast over de overstap. ‘Het zijn dagen als deze die ons doen begrijpen dat het het allemaal waard was, dat elke droom nooit tevergeefs was!’ Artikel gaat verder onder de tweet. John Murtough, verantwoordelijk voor de voetbalzaken op Old Trafford, is verheugd met de komst van Antony. “Hij is een van de meest opwindende jonge talenten in het Europese voetbal en heeft precies het juiste profiel voor het aanvallende en dynamische spel dat Ten Hag aan het opbouwen is. We zijn vooral onder de indruk van zijn verlangen om naar Manchester United te gaan en deel uit te maken van dit langetermijnproject.” Ajax blikt donderdagochtend na de presentatie terug op Antony’s tijd bij de club. ‘Thanks for bringing your Brasil to Amsterdam,’ is in een video te lezen. ‘Until we meet again.’||https://www.parool.nl/sport/antony-gepresenteerd-in-manchester-spelen-onder-erik-ten-hag-bij-ajax-was-perfect~b4df17ab/
2022-09-01||Debat over genderneutrale prijzen: ‘We voelen aan dat we ‘iets’ moeten’||Stel, de organisatie van een prominente prijs in de media- en cultuurwereld voelt aan dat de gescheiden prijzen voor mannen en vrouwen niet meer passen bij het huidige klimaat. Dan kan de organisatie gescheiden categorieën afschaffen en bakken kritiek over je heen krijgen, zoals bij de Gouden Kalveren. Of de organisatie hoort... niets, zoals tijdens het Gouden Televizier Ring-Gala. Andere mogelijkheid: een adviesbureau schrijft een lijvig rapport over alle voors en tegens van een verandering en bespreekt dat op een bijeenkomst met het werkveld. Het rapport van Blueyard – donderdag het onderwerp van gesprek in Amsterdam – is eerder een discussiestuk. Een stuk waar de organisatie van de VSCD-toneelprijzen, waarvan de Louis d’Or en Theo d’Or de bekendste zijn, mee verder kan. Beide prijzen worden dit jaar nog ‘gewoon’ uitgereikt maar daarna is de exacte voortzetting van de prijsuitreiking ongewis. “Er zal wat veranderen, ik kan nu alleen niet inschatten hoe rigoureus het is,” stelt juryvoorzitter Hadassah de Boer, nauw betrokken bij de totstandkoming van het rapport Elk speelt haar/hun/zijn rol en krijgt hun/zijn/haar deel. “Als jury en organisatie voelen we aan dat we íets moeten. Vanwege de maatschappelijke discussie rond gender, maar ook vanwege de manier waarop toneel tegenwoordig gemaakt wordt. Want wat moet je als een man en een vrouw samen de hoofdrol delen? Of als een non-binaire acteur stelt zich niet vertegenwoordigd te voelen door de huidige categorieën?” Het lijkt misschien eenvoudig om de gescheiden categorieën af te schaffen of juist te behouden, maar welke kant het balletje ook oprolt: simpel is het allesbehalve. De Boer: “Hoe meer je hierover weet, hoe lastiger het wordt.” Voorbeeld: stel dat het onderscheid tussen mannen en vrouwen vervalt. In hun rapport stellen de onderzoekers van Blueyard dat non-binaire acteurs zich dan weliswaar niet meer ‘gediscrimineerd’ hoeven te voelen en dat de organisatie eerder vooruitloopt dan volgt in een maatschappelijke trend. Maar er zouden ook nadelen zijn. De rijke traditie van de prestigieuze prijzen staat op losse schroeven en de Theo d’Or is bovendien zeer belangrijk omdat vrouwen door de prijs ten minste aan bod komen. Twee feiten uit het onderzoeksrapport: bij (acteer)prijzen die gendercategorieën hebben geschrapt, slepen mannen meer nominaties en prijzen in de wacht dan vrouwen. En: van alle acteurs op het podium in 2021 was 57 procent man. De Boer en VSCD-directeur Gabbi Mesters erkennen goed te hebben gekeken naar de commotie rond de Gouden Kalveren van vorig jaar. Eerst kreeg de organisatoren van het gala rond de filmprijzen weinig lovende reacties op het loslaten van het onderscheid in gender. Die storm werd groter op toen alle winnende acteurs man bleken. ‘Zolang de meeste en vaak ook beste rollen mannenrollen zijn, is er van werkelijke genderneutraliteit niet echt sprake,’ twitterde filmactrice Katja Herbers. ‘Dat genderneutrale komt de mannen wel heel goed uit,’ aldus actrice Maryam Hassouni op Instagram. Acteur Yorick van Wageningen zegde woedend zijn lidmaatschap van de Dutch Academy for Film, de organisatie achter de prijzen, op. Bijna een jaar later is hij eerst even stil aan de telefoon als hem naar die beslissing gevraagd wordt. Dan: “Man, ik heb bijna een bloedende tong van het bijten. Alles wat ik zeg is zo polariserend. Maar toch: ik zie er nog steeds het nut niet van in om de prijzen te verminderen. Vervelend voor acteurs, vervelend voor de filmindustrie. En wat me helemaal razend maakte: de Academy heeft niets voor de filmwereld gedaan toen de klap door corona keihard was, maar men is wel heel druk met zo’n besluit.” Lof heeft Van Wageningen wel voor de VSCD die, bij monde van Mesters en De Boer, de genderdiscussie rond de toneelprijzen ‘transparant en zorgvuldig’ wil voeren. “Zij leren wel van wat bij de Academy helemaal fout is gelopen.” Eerder deze maand maakte de organisatie van het Gouden Televizier Ring-Gala bekend het onderscheid tussen mannelijke en vrouwelijke presentatoren voortaan te laten varen, om zo plaats te maken voor een nieuwe categorie: de Televizier-Ster Impact. Daar volgde nauwelijks ophef over. Televizier-hoofdredacteur Jeroen de Goeij: “Wij hielden rekening met de mogelijkheid van een maatschappelijke discussie, maar die is inderdaad goeddeels uitgebleven. Ik vermoed dat er in de filmwereld wat meer mondige mensen rondlopen. Voor ons is dit de normaalste zaak van de wereld, we hebben goed gekeken en beluisterd waar televisiemakers en onze stemmers zich bij thuis voelen en daar kwam dit besluit uit. Ik herken de behoefte aan zorgvuldigheid van de toneelwereld wel: iedere verandering bespreek je intern heel goed, daar neem je de tijd voor. De Televizier Ring bestaat al sinds 1964. Dat is echt een instituut, cultureel erfgoed. Daar mag je niet te makkelijk aan sleutelen.” Yorick van Wageningen heeft een heel andere verklaring: “Mensen zijn bang geworden om zich uit te spreken, daarom bleef het zo stil.”||https://www.parool.nl/kunst-media/debat-over-genderneutrale-prijzen-we-voelen-aan-dat-we-iets-moeten~b4622563/
2022-09-01||Onder NAP||Onder en boven water lijken twee totaal verschillende werelden. Fotograaf Niels Stomps dook in een wetsuit de Amsterdamse wateren in om te laten zien dat de onder- en bovenwereld naadloos op elkaar kunnen aansluiten. Deze week: Amstel, Centrum.||https://www.parool.nl/ps/onder-nap~be9e5b19/
2022-09-01||Kostbare gok: serie van Lord of the Rings kost Amazon al meer dan een miljard dollar||Regisseur Juan Antonio Bayona, verantwoordelijk voor de eerste twee afleveringen van The Rings of Power, wil één misverstand maar meteen uit de wereld helpen. “Het is niet noodzakelijk dat de kijkers de eerdere verfilmingen van The Lord of the Rings of The Hobbit hebben gezien. Dergelijke voorkennis is niet nodig om ons verhaal van meet af aan te begrijpen.” De Spaanse cineast, gepokt en gemazeld in het genre van de betere griezelige films (zoals The Orphanage uit 2007), benadrukt dat de nieuwe serie van Amazon Prime Video beschouwd moet worden als een soort genesis, een oorsprong. “We gaan terug naar de basis. Het is geen poging om het al bekende verhaal nog eens te herhalen. Het is een gloednieuw epos, gebaseerd op The Silmarillion van Tolkien. Dat was geen fictieboek, maar een historische gids voor zijn fictieve wereld. We blijven trouw aan zijn werk.” Liefhebbers krijgen dus jongere versies te zien van enkele personages die zij al kennen uit de succesvolle verfilmingen van regisseur Peter Jackson. Jackson is – tot zijn verdriet – niet bij de nieuwe reeks betrokken. Het meest opvallende personage is elvenkoningin Galadriel, onder regie van Jackson vertolkt door Cate Blanchett. De jongere uitvoering wordt nu gespeeld door Morfydd Clark (33). Met een dubbele Oscarwinnaar als voorganger beseft Clark dat haar opgave niet gering is. “De vertolking van Cate staat scherp op mijn netvlies. Maar ik denk dat ik toch een andere kant van Galadriel laat zien. Ik speel haar enigszins arrogant, omdat zij zichzelf af en toe overschat. Maar ik mag ook vechten, paardrijden en bergen beklimmen. Ze is dus nu meer een actieheldin.” Dat is meteen te zien in de eerste aflevering van The Rings of Power. De op drift geraakte elvenkoningin staat haar mannetje in gevechten. Dat levert meteen een van de indrukwekkendste momenten op. Voor de kenners is het zeker puzzelen om te achterhalen of de hoofdpersonen uit deze serie ook voorlopers zijn van de karakters uit de al bekende speelfilms. Zo wordt er driftig gespeculeerd over wie in de geheimzinnige krater vol vuur wordt aangetroffen door een vrouwelijke hobbit. Is de verwarde man met de baard wellicht de jongere versie van Gandalf (vertolkt door Sir Ian McKellen in de speelfilms)? Zijn naam wordt in elk geval niet genoemd, dus het blijft gissen. Ook brengt hij aanvankelijk geen woord uit. Fans die online al scènes hebben gezien, denken genoeg te weten. Voor de streamingsdienst Amazon Prime Video, die de serie vanaf vrijdag uitzendt, staat er veel op het spel. Naar schatting betaalde het bedrijf een miljard dollar voor de rechten aan de erven van schrijver J.R.R. Tolkien. Daarbij kwamen nog de kosten van de verfilming, de promotie en marketing van het spektakelstuk, dat zonder meer de duurste tv-serie aller tijden is. Naar verluidt kostte het eerste seizoen al 465 miljoen dollar. Dat budget ligt bijna vijf keer hoger dan dat van concurrent House of the Dragon, de fantasyserie van concurrent HBO Max die de voorgeschiedenis van Game of Thrones toont. Mochten de resultaten van The Rings of Power tegenvallen, dan zal dat – zo verwachten insiders in Hollywood – gevolgen hebben voor de streamingsdienst van Amazon, die wereldwijd rond de 200 miljoen abonnees heeft. Met deze kostbare fantasyserie hoopt Amazon het aantal kijkers spectaculair op te krikken. Het bedrijf is verwikkeld in een felle concurrentiestrijd met Netflix, Disney+, HBO Max en Apple TV+, die allemaal kampen met een wankel abonneebestand. Amazon heeft grootse plannen met The Rings of Power. Er moeten vijf seizoenen met een totale lengte van vijftig uur en een mogelijke spin-off verschijnen. The Rings of Power is vanaf 2 september op Amazon Prime Video te zien.||https://www.parool.nl/kunst-media/kostbare-gok-serie-van-lord-of-the-rings-kost-amazon-al-meer-dan-een-miljard-dollar~bcb7f495/
2022-09-01||Bij1-fractievoorzitter Jazie Veldhuyzen onbereikbaar tijdens start nieuwe politieke seizoen||De fractievoorzitter van de Amsterdamse Bij1 is al langer afwezig bij commissie- en raadsvergaderingen. Op ­sociale media gaf hij aan dat dit te maken heeft met zijn mentale ­gezondheid. Het was dan ook de vraag of hij na het zomerreces zou terugkeren als volksvertegenwoordiger. Vooralsnog blijft dit onduidelijk. Woensdag en donderdag gingen de eerste commissies weer van start, waar hij absent was. Veldhuyzen was zowel telefonisch als schriftelijk onbereikbaar en op sociale media blijft het al ruim twee maanden stil. Bronnen binnen en rondom Bij1 zeggen dat het aanspreekpunt van de partij slechts met een ‘handjevol’ mensen van de partij contact heeft. Tussen Veldhuyzen en het Amsterdamse bestuur zou zelfs al enkele maanden radiostilte heersen. Bestuursvoorzitter Jürgen Olivieira wil daar niet op ingaan. Wel zegt hij dat er volgende week een gesprek met het landelijke bestuur op de agenda staat over de situatie. Olivieira: “Ik hoop dat we dan ook echt knopen gaan doorhakken. Het is belangrijk voor Bij1 dat we verder kunnen, want er staan belangrijke dossiers op de agenda, zoals de vluchtelingencrisis. We hebben een team nodig dat aan het werk kan.” Het landelijk bestuur wil niet reageren op de situatie. Landelijke partijvoorzitter Rebekka Timmer, die in contact zou staan met Veldhuyzen, was ook niet bereikbaar voor commentaar. Nummer twee van Bij1, Carla Kabamba, was woensdag aanwezig op de Stopera. Kabamba zei dat ze kort met Veldhuyzen gesproken heeft, maar wil daar niet veel over zeggen. “We doen het als fractie voor de mensen die op ons hebben gestemd. Ongeacht of een collega er wel of niet bij kan zijn.” Mocht Veldhuyzen uitvallen, dan ligt het voor de hand dat Kabamba de nieuwe leider van Bij1 wordt. In zekere mate vervulde ze deze functie de afgelopen maanden ook al, aangezien Veldhuyzen veelal afwezig was en zij vaak het woord voerde en vergaderingen voorbereidde. Zelf staat ze ook open voor deze functie. Kabamba: “Je stapt in wanneer het nodig is. Ook wanneer daar niet per se om gevraagd wordt. De afgelopen maanden heb ik dat ook gedaan. Als ik de afgelopen periode de leider kon zijn, kan het nu ook. Maar het gaat vooral om de kiezers: knallen voor de doelen die we willen verwezenlijken. Ik verwacht dat het mogelijk is onder mijn leiderschap.” Nummer drie van de partij, Nilab Ahmadi, die door een sterke persoonlijke campagne bij Bij1 de meeste stemmen vergaarde, was niet bereikbaar voor commentaar. Zij zit in het buitenland en keert naar verluidt volgende week terug. Het is al langer onrustig binnen de partij. Na het verdriedubbelen van het aantal zetels in maart, leek de Amsterdamse afdeling uit elkaar te vallen doordat er twee kampen binnen de partij ontstonden. Het is de vraag wat Veldhuyzens mogelijke vertrek, die gezien werd als verbinder tussen de twee kampen, voor consequenties heeft. Ook landelijk kent de partij hectische tijden. Quinsy Gario werd in juli 2021 uit de partij gezet, terwijl hij een paar maanden daarvoor nog als nummer twee de verkiezingen inging. Door het royement van Gario besloot de Haagse afdeling te breken met de landelijke Bij1. De aanstelling van Timmer als nieuwe landelijke voorzitter riep ook veel weerstand op. Volgens het Amsterdamse bestuur zou het zelfs zorgen voor een ‘verdere tweedeling’ binnen de partij.||https://www.parool.nl/amsterdam/bij1-fractievoorzitter-jazie-veldhuyzen-onbereikbaar-tijdens-start-nieuwe-politieke-seizoen~be47f642/
2022-09-01||Cody Gakpo en Ibrahim Sangaré blijven bij PSV, Carlos Vinícius vertrekt||Chelsea had zich deze week voor Sangaré gemeld en wilde rond de 40 tot 45 miljoen euro betalen, maar dat ziet PSV niet zitten. Southampton en Leeds United hadden Gakpo graag in willen lijven, maar de captain van PSV heeft volgens meerdere bronnen besloten voorlopig in Eindhoven te blijven. Gakpo maakte woensdagavond nog een hattrick voor PSV in de met 7-1 gewonnen thuiswedstrijd tegen FC Volendam. Even leek het erop dat het zijn laatste kunstje voor de Eindhovenaren zou zijn. Nadat zijn naam lang in verband werd gebracht met Manchester United waren Leeds United en Southampton de laatste twee gegadigden. Gakpo moest meer dan 40 miljoen euro opleveren. Eerder, toen Manchester United nog nadrukkelijk in de race was, was ingezet op een prijs van 50 miljoen euro. Dat bleek uiteindelijk niet realistisch. De zevenvoudig Oranje-international speelde 144 wedstrijden voor PSV. Daarin maakte hij vooralsnog 49 goals. Gakpo ligt nog tot medio 2026 vast in het Philips Stadion. Carlos Vinícius (27) verruilt PSV voor de Premier League. De Braziliaanse spits gaat aan de slag bij Fulham. Vinícius werd door PSV gehuurd van Benfica, maar die overeenkomst wordt nu verscheurd. De Braziliaan gaat dus aan de slag bij Fulham, waar de Portugees Marco Silva de coach is. Volgens Portugese media ontvangt Benfica ongeveer vijf miljoen euro voor de spits, een bedrag dat nog kan oplopen tot elf miljoen euro. De Portugese club ontvangt bij een volgende transfer bovendien vijftig procent van de transfersom.||https://www.parool.nl/sport/cody-gakpo-en-ibrahim-sangare-blijven-bij-psv-carlos-vinicius-vertrekt~b76f1a54/
2022-09-01||Waar komen al die laatbloeiers in de tenniswereld vandaan? ‘Brouwer kan echt een eind komen’||Ook op het park van de US Open krijgt Michiel Schapers (62) de vraag van zijn buitenlandse collega’s. “Waar komen al die Nederlands jongens ineens vandaan?” Vorig jaar was het Botic van de Zandschulp die, toen als pupil van Schapers, in New York vanuit het niets de kwartfinale haalde. Tim van Rijthoven won dit jaar op geweldige wijze het grastoernooi van Rosmalen en stuntte op Wimbledon. En nu is er Gijs Brouwer, die vanuit het kwalificatietoernooi in de tweede ronde staat van het eerste grand slam dat hij speelt. Hij won dinsdagavond op bijzonder knappe wijze in drie sets van Adrian Mannarino. Brouwer is 26 jaar, van dezelfde generatie als Van de Zandschulp, Van Rijthoven en Tallon Griekspoor. Opnieuw een laatbloeier dus. “Zijn doorbraak moest nu ook wel komen,” zegt Schapers. Hij trainde de Noord-Hollander al tussen zijn vijftiende en achttiende, vanaf 2019 is hij als bondstrainer in dienst en werkt opnieuw met Brouwer. “Ik heb altijd gedacht: als Gijs de geest krijgt, zijn er weinig grenzen voor hem. Hij moest alleen leren daar zelf ook in te geloven. Op dit niveau is er geen ruimte voor twijfel. Nu staat hij met overtuiging op de baan. Hij kan echt een eind komen.” Drie Nederlandse mannen in de tweede ronde van een grand slam. Dat is recentelijk wel eens minder geweest. En het is geen toeval. Schapers: “Een tijdje geleden heeft de bond besloten om relatief oudere jongens te blijven faciliteren. Je kunt zeggen: ze zijn niet goed genoeg, zoek het uit. Of je hebt er wel fiducie in en gaat goede, persoonlijke plannen maken. En met die jongens praten: wat moet er beter? Deze gasten konden ook al goed tennissen toen ze achttien waren. Het waren vooral mentale zaken waar puntjes op de i moesten worden gezet. Hoe sta je op de baan? Je zag het aan Gijs, die werd geen moment zenuwachtig. Hij straalde uit: hier sta ik, ik kan het. Dit is zijn grote doorbraak.” De Nederlanders en hun entourages vormen bovendien een eenheid, zonder dat ze alles samen doen. “We hebben een leuke groep,” zegt Schapers. “Die jongens hebben hun doorbraak wat later, maar dat hadden Paul Haarhuis en ikzelf ook. Ze trekken zich aan elkaar op, ook dat is herkenbaar. De coaches moeten op de tour ook naar elkaar toetrekken. Zo vorm je een soort TeamNL.” Het hielp Brouwer overduidelijk bij zijn debuut. “We hebben met Igor Sijsling, de coach van Tim van Rijthoven, gesproken. Die heeft recent nog tegen Mannarino gespeeld. Hij gaf het advies om bijna alle backhands te slicen, die jongen houdt niet van lage ballen. Dat was zó belangrijk.” Slimheid op de baan, een grondige voorbereiding; Schapers hamert erop. “Speel je, zoals Gijs, tegen een linkshandige speler? Train dan ook tegen een linkshander. Donderdag treft hij Lorenzo Musetti, zoek dan iemand met eenzelfde forehand spin als sparring partner. Kijk beelden, houd je oren open, maak een plan. Het cliché dat een speler als Gijs niets te verliezen heeft, klopt niet. Zo moet je er niet in gaan. Ook tegen Musetti zeg ik: waarom niet? Dat heb ik vorig jaar wel geleerd. Botic speelde toen ook heel slim. Dat is een vak,” zegt de voormalig nummer 25 van de wereld, zelf ooit een begenadigd schaker op de baan. Artikel gaat verder onder de foto. Schapers pleit ervoor dat jonge tennissers gewoon naar school gaan, zonder vrijstellingen of deeltijdoplossingen. “Lever maar een training of toernooi in als je extra tijd nodig hebt. Als je je geestelijk blijft ontwikkelen, wordt tennissen ook gemakkelijker.” Hij geniet ervan weer bij Nederlands tennissucces betrokken te zijn. Maar denkt ook verder. “Het zou goed zijn dit succes te evalueren. En de groep jongens van twaalf tot zestien jaar beter voor te bereiden, vooral mentaal, zodat ze niet in dezelfde valkuilen trappen. Maar voor nu mogen we vooral ontzettend blij zijn.”||https://www.parool.nl/sport/waar-komen-al-die-laatbloeiers-in-de-tenniswereld-vandaan-brouwer-kan-echt-een-eind-komen~b55576d1/
2022-09-01||Puffend powerhouse Henk uit De Bodyguard is de redding van de nieuwe afvalrace||Wie kan het beste Legosteentjes stapelen en wie bakt de lekkerste taart? Wie kan het mooist een liedje zingen of de origineelste modeltreintjes bouwen? Toegegeven: Lips kan op zijn tijd best genieten van een beetje competitie en dus schakelde hij woensdagavond in op de nieuwste variant van de aloude afvalrace: De Bodyguard. Wie is het meest geschikt om een lijfwacht te worden? Nu weet Lips: een dergelijk programma valt of staat bij een favoriete kandidaat. Die had hij snel gevonden in Henk. Henk is 35 jaar, twee meter lang, weegt 120 kilo en vindt hardlopen ‘niet leuk’. Henk is eigenaar van een beveiligingsbedrijf. Henk, zei Henk puffend en zuchtend, is meer iemand die zich bezighoudt met kracht- en vechtsport. Henk is zogezegd een ‘powerhouse’. Henk moest een stukje door de duinen rennen en op de rug van een medekandidaat een heuvel op. Dat Hans Klok grijnzend langs kwam fietsen, was hem niet opgevallen. Ook de man die in een konijnenpak in de struiken stond had hij niet gezien. Henk moest in een chic restaurant bij een onwillige manager een tafeltje reserveren voor megaster Ed Sheeran, maar dan natuurlijk wel zonder diens te naam te noemen. En dus vroeg Henk om een tafeltje voor de heer Sheeran, waarna de manager deed alsof hij AT5 belde en Henk niets anders kon dan de biezen pakken en op zoek gaan naar een ander restaurant. Henk hoopte dat de jury hem niet zou beoordelen op zijn uithoudingsvermogen, maar zou ‘voortborduren’ op zijn denkvermogen. Lips weet nu al: Henk is de eerste die straks het veld mag ruimen, de kijker achterlatend met de rest van de kandidaten. Al deed hij nog zo zijn best, van hen kon Lips zich met de beste wil van de wereld na de uitzending geen enkele naam herinneren. Dat belooft weinig goeds voor de komende weken. Reageren? hanlips@parool.nl.||https://www.parool.nl/kunst-media/puffend-powerhouse-henk-uit-de-bodyguard-is-de-redding-van-de-nieuwe-afvalrace~b9b1ac93/
2022-09-01||FNV komt met eisenpakket om een nationale inkomenscrisis te bezweren: ‘Alle ballen op de werkgevers’||“Punt een: de lonen moeten omhoog. Punt twee: de overheid moet als publieke werkgever de lonen verhogen en ervoor zorgen dat het wettelijk minimumloon naar 14 euro gaat. Dat er mogelijk een verhoging met 10 procent aankomt, is een stap in de goede richting, maar gaat wat ons betreft niet ver genoeg. Een forsere verhoging is noodzakelijk, omdat aan het minimumloon ook de AOW en uitkeringen gekoppeld zijn. Daarnaast hebben we nog drie andere eisen: een maximum aan de energieprijzen, een verhoging van de belasting op winst en verhoging van de belasting op inkomen uit vermogen.” “Omdat we maar moeten afwachten hoe het pakket er uiteindelijk gaat uitzien. Bovendien willen wij mensen vooral massaal oproepen om het niet langer meer te accepteren. De overheid heeft meevallers vanuit gasbaten en belastinginkomsten, de groei is groter dan geraamd, werkgevers hebben recordwinsten gemaakt. Zij hebben nog nooit zoveel uitgedeeld aan aandeelhouders en bovendien hebben topmanagers hun lonen met dik 30 procent verhoogd. Mensen die het geld verdiend hebben, mogen genoegen nemen met een inkomensachteruitgang van straks 10 procent. Dat kan echt niet. We willen op zijn minst koopkrachtbehoud, en daar waar sectoren het goed doen, willen we een plusje.” “Eerst gaan alle ballen op de werkgevers, en ook de overheid is een belangrijke werkgever. Als het niet genoeg is, bekijken we welke andere middelen we kunnen inzetten. In de loop van het najaar, tegen de tijd dat het energieverbruik omhooggaat en mensen dat steeds harder voelen in hun portemonnee, zullen we nadenken over de volgende fase in actievormen. Voorlopig is het aan de cao-tafel, want daar kunnen we het beste laten zien dat het loont om lid te zijn van een vakbond.” “Bijvoorbeeld in de havens, waar er een hoge organisatiegraad is, is er sinds jaar en dag prijscompensatie. Als de inflatie oploopt, dan wordt dat gecompenseerd door de werkgevers en lijden medewerkers geen koopkrachtverlies. En in België, waar vakbonden traditioneel een sterkere positie hebben, krijgen alle werknemers prijscompensatie. Wij hebben te maken met een koopkrachtdreun die we sinds de Tweede Wereldoorlog niet hebben meegemaakt, in België hebben ze daar geen last van.” “Het gaat hand in hand. Het is voor de vakbond een mooi moment. Veel belangrijker voor mensen is dat het een goed moment is om te leren dat je een vakbond nodig hebt om collectief een loonsverhoging af te dwingen.”||https://www.parool.nl/nederland/fnv-komt-met-eisenpakket-om-een-nationale-inkomenscrisis-te-bezweren-alle-ballen-op-de-werkgevers~b0080900/
2022-09-01||Ajax haalt Lucas Ocampos toch binnen: niet voor 20 miljoen, maar op huurbasis||De 28-jarige Ocampos vloog woensdag nog terug naar Zuid-Spanje, nadat de raad van commissarissen (rvc) een stokje stak voor zijn transfer voor zo’n twintig miljoen euro. Sevilla wilde Ocampos per se slijten, om Adnan Januzaj vast te kunnen leggen, terwijl trainer Alfred Schreuder vond dat Ajax een vervanger voor Antony moest halen. Daarop werkten beide clubs aan huurdeal. Een paar minuten voor het sluiten van de Nederlandse markt bleek de deal rond. Ocampos, die in Amsterdam zijn perspectieven op speeltijd voor het WK wil opvijzelen, wordt voor een jaar gehuurd. Daarbij heeft Ajax een optie tot koop bedongen. Ajax betaalt dit seizoen 4 miljoen euro om Ocampos te huren en moet volgend jaar nog eens 16 miljoen euro overmaken aan Sevilla als de club de Argentijn definitief wil overnemen. Als het aan de technische leiding en de trainer lag, had Ajax op de valreep ook nog een keeper vastgelegd. Met Odysseas Vlachodimos was de club persoonlijk al rond, maar Benfica wilde haar eerste doelman aan het eind van de transferperiode toch niet meer van de hand te doen. De bel mag in Nederland dan geluid hebben, meer mutaties zijn in de Johan Cruijff Arena niet uitgesloten. Zo hoopt Ajax in de komende dagen de Oostenrijkse middenvelder Florian Grillitsch, met wie Schreuder bij Hoffenheim samenwerkte, nog transfervrij in te lijven. Daarnaast hopen Mohammed Kudus (Everton) en Edson Álvarez (Chelsea) nog een transfer naar Engeland, waar de markt een dag later sluit, te pakken te krijgen. De kans dat Ajax daar alsnog aan mee gaat werken, is klein.||https://www.parool.nl/sport/ajax-haalt-lucas-ocampos-toch-binnen-niet-voor-20-miljoen-maar-op-huurbasis~b8fa6e27/
2022-09-01||Bizarre laatste dag voor Ajax in een toch al chaotische transferzomer||Dat de transfertermijn pas sluit als de clubcompetities al lang onderweg zijn (de eredivisie is al vier ronden onderweg) is zeer wonderlijk, maar dat niet alle landen dezelfde openingstijden aanhouden, kan beschamend genoemd worden. Ajax kan sinds middernacht geen spelers meer halen, maar in het Verenigd Koninkrijk, Spanje en Duitsland mogen clubs nog 24 uur zaken doen. Ajax ziet de bui al hangen. Woensdagavond kwam er te elfder ure nog een bod binnen van Chelsea op Edson Álvarez. Chelsea heeft een slordige 50 miljoen over voor de Mexicaan. Het is een overvaltechniek die met beleid niets te maken heeft. Op hetzelfde moment meldde Chelsea zich ook bij PSV voor Ibrahim Sangaré. Let wel: Álvarez en Sangaré bekleden dezelfde positie op het veld. De Londense club gooit een paar hengels tegelijk uit en ziet wel of er iets aan de haak zit. Álvarez kreeg van Ajax te horen dat een transfer deze zomer onbespreekbaar is. Maar dit voorbeeld tekent de obscene handel in voetballers, die na twee jaar relatieve rust vanwege de pandemie weer in alle hevigheid is losgebarsten. Ajax heeft nog nooit zoveel spelers zien komen en gaan binnen één transferwindow. Ook financieel werden records gebroken: de verkoop van Antony aan Manchester United levert de club 100 miljoen euro op. Nog nooit werd meer betaald voor een voetballer uit de eredivisie. Ajax zelf maakte 31,25 miljoen euro over aan Tottenham Hotspur om Steven Bergwijn in te lijven. Ook dat is een eredivisierecord. Globaal verkocht Ajax deze zomer voor zo’n 230 miljoen euro aan voetballers uit de A-selectie. Daarvan werd ruim 100 miljoen geherinvesteerd in de spelersgroep. Er vertrokken elf vaste krachten en er kwamen tien nieuwe voetballers voor terug. Op de zogenaamde Deadline Day, tegen middernacht, maakte Ajax de huurdeal rond met Sevilla over Lucas Ocampos. Dat had nogal wat voeten in de aarde. Ocampos zou aanvankelijk door Ajax worden gekocht en de clubs waren het eens over een transfersom van – naar verluidt – 20 miljoen euro. De Argentijnse vleugelaanvaller vloog dinsdag naar Amsterdam. Daar aangekomen bleek dat de raad van commissarissen (rvc) van Ajax de koop had gedwarsboomd. Over huur viel wél te praten. Een huurdeal kwam ternauwernood rond: een persbericht werd woensdagavond om 23.57 uur de wereld ingestuurd. Ocampos speelt tot het eind van dit seizoen in Amsterdam. Kosten: 4 miljoen euro. Ajax investeerde vooral in aanvallers en verdedigers. Slechts één middenvelder werd gestrikt: Florian Grillitsch, een 27-jarige Oostenrijkse international. Hij zat na 1 juli zonder club nadat zijn contract bij Hoffenheim was afgelopen. De komst van Grillitsch, die in het verleden bij Hoffenheim samenwerkte met huidige Ajaxtrainer Alfred Schreuder, hoefde vanwege diens transfervrije status niet op woensdag te worden afgerond. Pogingen om op het laatste moment ook nog een keeper aan de selectie toe te voegen, mislukten. De ervaren Griekse doelman Odysseas Vlachodimos staat dit seizoen gewoon bij Benfica onder de lat. Het was een chaotische transferperiode. Ook de handel en wandel van Ajax zelf was soms moeilijk te volgen. Als verzachtende omstandigheid geldt dat de club wel heel veel spelers zag vertrekken. En het zal ook te maken hebben met de bewijsdrang van het nieuwe, onervaren technische duo Gerry Hamstra en Klaas-Jan Huntelaar. Dat zij bij de aankoop van Ocampos door de rvc werden teruggefloten was gênant, maar over het geheel genomen hebben Hamstra en Huntelaar voor trainer Alfred Schreuder een selectie samengesteld waarmee de doelstellingen kunnen worden gehaald: kampioen worden en overwinteren in Europa. Schreuder zal pas echt gerust zijn als in alle landen de markt gesloten is. Niet alleen flirt Chelsea met Álvarez, Everton heeft een oogje op Mohammed Kudus. Voetballers zwichten snel voor de grote bedragen en de aantrekkingskracht van de Premier League – kijk maar naar Antony. Aan de andere kant heeft Ajax op dit moment een sterk argument om niet aan een verkoop mee te werken. De club heeft immers zelf geen gelegenheid meer om een vervanger te halen.||https://www.parool.nl/sport/bizarre-laatste-dag-voor-ajax-in-een-toch-al-chaotische-transferzomer~ba15b66c/
2022-09-01||Actrices over prinses Diana, 25 jaar na haar dood: ‘Het was een van de moeilijkste rollen in mijn carrière’||Een jaar na haar huwelijk met prins Charles op 29 juli 1981 was prinses Diana al de hoofdpersoon in een Amerikaanse televisiefilm. Onder de titel The Royal Romance of Charles and Diana (1982) trok actrice Catherine Oxenberg, bekend uit de soapserie Dynasty, de bruidsjurk aan om de prinses in de gelukkigste periode van haar leven te vertolken. Tien jaar later stond Oxenberg, die als dochter van prinses Elizabeth van Joegoslavië zelf ook blauw bloed heeft, weer als Diana voor de camera. De opvolger, de ABC-productie Charles and Diana: Unhappily Ever After (1992), toonde de neergang van het eerst zo bejubelde huwelijk. In interviews heeft Oxenberg te kennen gegeven dat zij haar tweede vertolking van Diana veel hoger inschat dan haar eerste. “In de eerste film wisten we nog weinig over haar. Ik beschouwde die film, overigens mijn debuut, meer als een sprookje over een jonge vrouw die iets onvoorstelbaars meemaakt, terwijl zij op dat moment amper volwassen was.” “Tien jaar later had ik veel meer materiaal – boeken, videoreportages en interviews – tot mijn beschikking om Diana beter te doorgronden. Ik had het gevoel dat ik een totaal ander personage moest spelen. Een beschadigde vrouw die ook haar eigen gang ging en zich daardoor in de nesten werkte.” Oxenberg is de enige actrice die twee keer in een hoofdrol Diana vertolkte. Maar ook andere filmsterren voelden zich geroepen om een deel van het leven van Lady Di na te spelen. Met zeer uiteenlopende resultaten. De meest recente vertolking staat op naam van Kirsten Stewart, die Diana speelde in Spencer, een film die zich afspeelt tijdens een kerstweekeinde met de volledige koninklijke familie in een afgelegen landhuis, vlak voor de definitieve breuk met Charles. Over het fictieve drama over een prinses die in mentaal opzicht op instorten staat, zei Stewart dat ze maandenlang had geoefend om de specifieke dictie van Diana onder de knie te krijgen. Ze had een speciale coach tot haar beschikking; William Conacher, die ook andere actrices (onder wie Naomi Watts – hoofdrolspeelster in de film Diana – en Emma Corrin uit de serie The Crown) heeft onderwezen in de speciale manier van praten van de prinses. Over de innerlijke leefwereld van Diana was Stewart duidelijk. “Ik heb haar natuurlijk niet gekend, maar ik kreeg wel het gevoel dat zij voortdurend onder spanning stond. Ze straalde een warme energie uit, maar aan de andere kant voelde je ook dat er iets mis was met haar. Dat ze iets wilde verbergen voor de buitenwereld.” Stewart is de enige actrice die voor haar vertolking van Diana een Oscarnominatie kreeg. Collega’s van haar – meer dan tien – die zich ook aan de rol hadden gewaagd, werden beduidend minder gewaardeerd. Zoals Naomi Watts, die haar in 2013 speelde in een gedramatiseerde kijk op de twee laatste jaren uit haar leven en vooral de verhouding die zij destijds had met de Pakistaanse hartchirurg Hasnat Khan. De film werd genadeloos neergesabeld en ook het aandeel van Watts leverde gemengde reacties op. Zij voelde wel de druk van deze rol. “Diana was de beroemdste vrouw ter wereld en iedereen dacht haar te kennen. Het is een bijna onmogelijke taak om het iedereen naar de zin te maken. Daarom was het een van de moeilijkste rollen in mijn carrière. Na de opnamen was ik dodelijk vermoeid, ook door de verantwoordelijkheid die ik voelde om haar zo correct mogelijk te vertolken.” Een van de meest bejubelde actrices die de Princess of Wales op het scherm bracht is de Engelse Emma Corrin in het vierde seizoen van de tv-serie The Crown. Hoe zij de rol kreeg lijkt op een sprookje. In eerste instantie was zij benaderd als tegenspeelster in een proefopname met een actrice die auditeerde voor de rol van Camilla Parker Bowles. Haar inbreng werd zo gewaardeerd dat zij een kans kreeg om voor de nog openstaande vacature over Lady Di in aanmerking te komen. Lang verhaal kort: acht maanden later mocht de twintiger Corrin de jonge Diana van haar zestiende tot haar achtentwintigste spelen. Haar optreden was zo overtuigend dat ze er een Golden Globe mee won. Vooral de scène waarin zij rolschaatsend en met een walkman op door Buckingham Palace dwaalt, is onvergetelijk. Hoewel Corrin twee jaar oud was toen Diana overleed, begreep zij wel hoe de prinses in het leven stond. “Ze was een vrouw die warmte uitstraalde en dat wilde overbrengen op andere mensen. Helaas vond zij die affectie niet binnen de koninklijke familie. Het tegendeel was het geval. Die droefenis en frustratie wilde ik met mijn rol overbrengen.” De documentaire The Princess draait met ingang van 1 september in de Nederlandse bioscopen.||https://www.parool.nl/kunst-media/actrices-over-prinses-diana-25-jaar-na-haar-dood-het-was-een-van-de-moeilijkste-rollen-in-mijn-carriere~bbc32289/
2022-09-01||Tussen het nachtelijk zogen schrijft de Ierse Doireann Ní Ghríofae geweldig||“Een heerlijk boek dat anders is dan anders, dit prozadebuut van de Ierse dichter Doireann Ní Ghríofa. Ze verhaalt over haar eigen leven dat in het teken staat van het huishouden en de zorg voor uiteindelijk vier jonge kinderen Dat drukke leven is ze de baas door het dagelijks afstrepen van taken op een lijstje, haar houvast. Tussen het nachtelijk zogen door schrijft ze en ze schrijft geweldig. Ze dicht maar schrijft ook dit boek, ze wil meer weten over de eveneens Ierse dichter Eibhlín Dubh Ní Chonaill die in de achttiende eeuw het klassieke rouwgedicht Rouwklacht om Art Ó Laoghaire  schreef na de moord op haar man Art. Het leven van Eibhlín wordt een obsessie voor Doireann en ze gaat naar de plaatsen die rol hebben gespeeld in het leven van de edelvrouw, naar gebouwen, archieven, plaatsen in het landschap, kerkhoven. Zelf refereert de auteur regelmatig aan haar tekst als vrouwelijk, maar daar kan ik niet in meegaan. Het gaat over vrouwen, over het jezelf wegcijferen voor anderen, maar dat maakt de tekst nog niet vrouwelijk denk ik.” Doireann Ní Ghríofa, Een geest in de keel; vertaald door Caroline Meijer, Van Oorschot, €24,50||https://www.parool.nl/kunst-media/tussen-het-nachtelijk-zogen-schrijft-de-ierse-doireann-ni-ghriofae-geweldig~b7c67549/
2022-09-01||Hoogleraar Erik Scherder laat zijn studenten voortaan elk half uur bewegen||Hoogleraar Erik Scherder zet zijn veldtocht om Nederlanders meer te laten bewegen met onverminderd veel energie voort. Dat de regering – waarin Scherders voormalige collega Robbert Dijkgraaf minister van Onderwijs is – op het gebied van preventie, bewegen en sport geen nieuwe ambities heeft geformuleerd, doet daar niets aan af. Als Scherder in de buurt is, gebeurt er meestal iets onverwachts. Het moment dat hij tijdens De Wereld Draait Door aan Matthijs van Nieuwkerk vraagt of hij erbij mag gaan staan behoort inmiddels tot de tv-klassiekers. Net zoals zijn theaterpubliek er niet over uitgepraat raakte toen hij tijdens een optreden het refrein van het kinderlied Een Nederlandse Amerikaan inzette. Terwijl hij zong “Van voor naar achter, van links naar rechts” bewoog hij met zijn lichaam precies in tegenovergestelde richting. Op een warme julimiddag op het terras van café Frankendael in de Watergraafsmeer heeft Scherder zojuist drie kwartier uitgebreid zitten vertellen over wat er allemaal in je lichaam en brein gebeurt als je niet beweegt. Nou is dat uit zijn mond niets nieuws, maar de hoogleraar neuropsychologie is naar eigen zeggen ‘oprecht teleurgesteld’ dat ook de nieuwe regering, met nota bene twee wetenschappers op ministersposten, deze handschoen niet heeft opgepakt. En ook nu doet Scherder iets onverwachts. “Goed voorbeeld doet goed volgen,” zegt hij met een glimlach terwijl hij zijn lege koffiekopje opzij schuift en opstaat. “Niet alleen kinderen en oudere mensen moeten meer bewegen, ook mijn eigen studenten. Daarom heb ik aan de rector van de VU toestemming gevraagd om twee keer mijn college te onderbreken voor een aantal oefeningen.” Aanschouwd door de mensen op het terras, maant hij de verslaggever op te staan, vervolgens goed door de knieën te zakken en met gevouwen handen in de lucht de cijfers een tot en met tien te maken. “Doe dit een paar keer per dag en je zal in no time het verschil voelen,” zegt hij, waarna hij snel een slokje water neemt. “Vanaf 1 september zal ik ze elk half uur uit de banken halen en doe ik een aantal oefeningen met hen, net zoals ik met jou zojuist de cijfers heb gemaakt. Het duurt drie minuten en ik hoop dat de VU zo de sportiefste universiteit van Nederland wordt en dat andere universiteiten denken: daar is wat aan de hand.” “De reden dat ik dit doe, is simpel. Door te bewegen word je gevoelig voor insuline en daardoor heb je minder kans op diabetes-2, hart- en vaatziekten en overgewicht. Precies de problemen waar we wereldwijd mee kampen. Als we klaar zijn met de oefeningen is de doorbloeding weer op orde en de suikerhuishouding weer oké.” “Daarover maak ik me grote zorgen. Er is afscheid genomen van het muziekonderwijs ten gunste van rekenen en taal en wat blijkt na vijf jaar? Het rekenniveau is niet verbeterd, sterker: het is verslechterd. Bewegen is net als muziek goed voor de ontwikkeling van de hersenen van de kinderen en als je dat inbouwt in het lesprogramma kunnen zaken als bijvoorbeeld rekenen en taal er wellicht juist op vooruitgaan.” “Het ontbreken van kennis en het gebrek aan durf. Het spijt me, maar ik heb geen beter antwoord. Ik snap het niet. Als je een vak als muziek weer in het lesprogramma opneemt, snijdt het mes aan twee kanten. Je ontlast het reguliere onderwijs, de docent krijgt even adempauze en de omgeving van het opgroeiende kind wordt verrijkt.” “Ik kan hier maar op een manier op reageren en dat is met het woord triest. Dat heb ik ook tegen de minister gezegd, toen ik hem een aantal maanden geleden sprak. Zijn voorgangers hebben allemaal het onderwijs verarmd door continu te focussen op Cito-scores en nu komt hij met wat hij noemt de rijke school. We verplichten onze kinderen wel om naar school te gaan voor de cognitieve ontwikkeling, maar de fysieke ontwikkeling is nog altijd geen onderwerp. Na het gesprek met Wiersma heb ik helaas niks meer van hem vernomen.” “We hebben een hoogleraar natuurkunde als minister. Welk ander land kan dat zeggen? Als geen ander kan hij vertellen wat de goede invloed van kunst is op het brein. Hij moet beslist ook weten dat dit net zo goed geldt voor bewegen. Kinderen op bijvoorbeeld het vmbo zitten veel te veel stil en hij kan daarin verandering brengen. Hij moet alleen het voortouw nemen, net zoals ik nu doe op de VU. Het gaat om de verrijkte omgeving die het kind steeds op een andere manier prikkelt. Dan moet je eens kijken wat er gebeurt met het brein.” “Dat klopt. Er waren toen verschillende publicaties waaronder een in The Lancet en nu, tien jaar later, is er nog weinig veranderd. In officiële kringen wordt er altijd over 2040 gesproken, wat erop neerkomt dat de overheid terugrekenend dertig jaar nodig heeft om deze verandering teweeg te brengen. Ze willen dat 75 procent dan voldoet aan de beweegnorm van 150 minuten per week. Het trieste is dat die norm inmiddels is achterhaald. Het streven moet zijn gericht op minstens 210 minuten per week, wat erop neerkomt dat iedereen 30 minuten per dag aan een stuk moet bewegen.” “Een eenvoudige maatregel zoals het zitten op scholen onderbreken lijkt me toch niet heel lastig. Half uur zitten, drie minuutjes bewegen en in die tijd kun je ook nog sommen oplossen. Hoe mooi is dat? Kost geen een euro extra. Dat kun je zien als een begin. Het spreekwoordelijke steentje in de vijver.” “Maar ik ben voor veel meer maatregelen. Het ministerie van Onderwijs zou eigenlijk moeten worden omgedoopt in het ministerie van Ontwikkeling. Omdat het gaat over de cognitieve én fysieke ontwikkeling van de kinderen. Loop een willekeurige school binnen en er is geen kind aan te wijzen dat nog in een touw kan klimmen. Dat kan toch niet?” “Ik ben niet boos, maar ik wil wel de ernst van de bewegingsarmoede benadrukken. Noem het strijdvaardig. Ik ben een beetje klaar met de slappe verhalen. Als ik door een ministerie puur voor de vorm wordt uitgenodigd, zonder dat er de intentie is echt iets te veranderen, kom ik niet meer. Zonde van de tijd. Op het podium vraag ik ook aan de mensen: gaan we ervoor of niet? Dat kan ik overigens ook met een lach doen.”||https://www.parool.nl/amsterdam/hoogleraar-erik-scherder-laat-zijn-studenten-voortaan-elk-half-uur-bewegen~be94f2c9/
2022-09-01||‘Ongekend’ pakket voor ongekend slechte tijden||Er ging een laatste marathonsessie van veertien uur onderhandelen aan vooraf, maar woensdagochtend om 05.23 uur klonk er applaus. En luttele uren later lekten de vruchten van alle gesprekken tussen VVD, D66, CDA en ChristenUnie uit: hun kabinet gaat met Prinsjesdag flink uitpakken. Zo’n 16 miljard euro aan kortingen, belastingverlagingen en hogere toeslagen moeten burgers lucht gaan geven volgend jaar. Wie door de oogharen naar de plannen kijkt, ziet de rode draad in het pakket: werken moet weer gaan lonen, bedrijven en mensen met spaargeld en tweede huizen gaan meer belasting betalen en de energierekening moet gedrukt worden. De achterliggende gedachte is: door bedrijven en rijkere burgers zwaarder te belasten, wordt de kloof met lagere inkomens weer wat meer gedicht. Het kabinet vergaderde de afgelopen weken met een rapport op schoot waaruit bleek dat de welvaart in ons land niet eerlijk is verdeeld. 10 procent van de rijkste Nederlanders bezit liefst 61 procent van het vermogen (exclusief pensioen), bleek kort voor de zomer. Ook daar moet meer aan gedaan worden, was het idee. Domper op de ‘feestvreugde’ richting Prinsjesdag is wel: de komende maanden zit er voor de grootste groepen Nederlanders niets meer in het vat. Hoe de ambtenaren op Financiën ook peinsden: ofwel uitvoeringsdiensten als de Belastingdienst kunnen het niet aan, of het gebrek aan ambtenaren maakt het onmogelijk. Want geld, dat lijkt het probleem niet. De economie draait immers nog volop. De remedie voor het komende jaar en deels daarna: hoger minimumloon, hoger AOW, hogere zorgtoeslag, hogere huurtoeslag, lagere inkomstenbelasting, lagere accijns op brandstof. Wie die ‘cadeautjes’ betaalt is ook duidelijk: mkb’ers zien de vennootschapsbelasting stijgen, wat 1,5 miljard euro oplevert. Vermogenden zien hun bezit zwaarder belast in box 3, waarmee uiteindelijk 300 miljoen extra wordt geïnd. En bij energiebedrijven die meer belasting gaan betalen wordt 2 miljard euro opgehaald. Dat is nog los van wat de staat eerder zelf al verdiende aan de hogere gasprijs. Al met al komt het kabinet uit op ongeveer het dubbele pakket van waar het dit jaar mee kwam. Nu al wordt bijna 7 miljard euro uitgegeven om de koopkrachtdreun te ‘dempen’, aldus Rutte. Maar dat kon de sombere economische vooruitzichten dus niet verhelpen. Grote vraag is nu vooral of het pakket van Prinsjesdag terechtkomt bij de mensen die het écht nodig hebben. Want dat zijn naast de laagste inkomens inmiddels ook de middeninkomens. De regeringspartijen lijken dat wel te proberen. Want dit jaar nog verlaagde het kabinet de btw op energie. Dat laat het kabinet nu echter varen, omdat daarvan ook de rijkere mensen profiteerden. In plaats daarvan wordt in 2023 de energiebelasting fors verlaagd. Zo profiteert verhoudingsgewijs de armere Nederlander, omdat die vaker in slecht geïsoleerde woningen leeft. Het verhogen van toeslagen en het minimumloon is nog zo’n middel: zo kan gerichter hulp worden geboden, denkt het kabinet. Al schiet het op een ander front nog steeds met een kanon, want de korting op de accijnzen op brandstof worden doorgezet tot juli volgend jaar. Verhoudingsgewijs profiteren welgestelden daar meer van dan armere Nederlanders, ook omdat zij meer verbruiken. Tegelijk geldt ook: zo worden middeninkomens óók geholpen. Daarentegen verhoogt het kabinet de reiskostenvergoeding (van 19 cent) niet. Al met al telt het pakket op tot een bedrag van een slordige 16 miljard euro. En dus waren Haagse bronnen gisteren niet terughoudend om, hoewel Prinsjesdag nog bijna drie weken weg is, het ‘goede nieuws’ alvast toe te lichten. ’s Morgens was immers uit cijfers van het CBS nog eens gebleken dat de inflatie deze maand is opgelopen naar 13,6 procent. Het antwoord van het kabinet op al die zorgen kan dus niet snel genoeg komen.||https://www.parool.nl/nederland/ongekend-pakket-voor-ongekend-slechte-tijden~bfe745e7/
2022-09-01||‘Secret Love Letters’ van violiste Lisa Batiashvili: een prikkelende en meeslepende luisterervaring||Alle mogelijke discussies over de titel terzijde: over de inhoud valt niet te twisten. Overduidelijk hoogtepunt van het album is de interpretatie van Szymanowski’s Eerste Vioolconcert, een stuk dat toevalligerwijs honderd jaar geleden in Polen in première ging. Deze opname bewijst wederom dat het een van de interessantste vioolconcerten ooit is, en een ferme plek in de top vijf verdient. Het soort muziek waarbij zich er direct een levendige fantasiewereld voor je ogen ontvouwt. Het vioolconcert breekt met de destijds bekende patronen en structuren, waardoor de luisteraar nog altijd met volle aandacht op het puntje van zijn stoel zit. Er zijn drie delen aangeduid, maar het stuk wordt in één adem doorgespeeld. Batiashvili is als een vis in het water, laat zich niet overmeesteren door het bij tijd en wijle opzwepende en dreigende orkest en maakt gretig gebruik van de aangeboden vrijheid in de cadens, waarbij ze een sterk staaltje virtuositeit demonstreert. Een prikkelende en meeslepende luisterervaring. Je slaakt bijna een zucht van verlichting nadat de muziek in de laatste maten zachtjes opstijgt en verdwijnt. Dat op hetzelfde album ook een overtuigende Poème van Ernest Chausson staat, geflankeerd door Franck’s Vioolsonate in A en Debussy’s Beau Soir, is de kers op de taart.||https://www.parool.nl/kunst-media/secret-love-letters-van-violiste-lisa-batiashvili-een-prikkelende-en-meeslepende-luisterervaring~b67d3d74/
2022-09-01||Lekkere nummers van Les Robots, maar er wordt ook onbeschaamd gefreakt||In The Kik zijn ze tegenwoordig wat minder streng in de leer, maar daarbuiten zijn zanger Dave von Raven en gitarist Arjan Spies nog altijd fanatieke sixtiesliefhebbers. In nevenproject Les Robots betonen de twee onder de pseudoniemen D.V.R. en R-JoHN eer aan de instrumentale popmuziek uit vooral de eerste helft van het zo swingende decennium. Op het nieuwe Robots-album Exploring The Boundaries of the Multiverse wordt nog eens benadrukt hoe bont en veelzijdig instrumentale muziek in die tijd was. Er staan stukken op in de stijl van gitaargroepen als The Shadows en The Ventures, maar er wordt ook gerefereerd aan de elektronische muziek van zo’n zestig jaar geleden. Het was de tijd dat in Engeland producer Joe Meek thuis in de badkamer spacegeluiden creëerde, en in het Philipslaboratorium in Eindhoven werd geëxperimenteerd met de vroegste synthesizers. Daardoor geïnspireerd leefden D.V.R. en R-JoHN zich in hun eigen Studio Teepdek uit in aanstekelijk retrofuturisme. De meeste instrumentals op Exploring liggen lekker in het gehoor, maar er wordt ook onbeschaamd gefreakt. Zo biedt het nummer The Boundary of the Multiverse bijna een kwartier lang elektronische klanken met hier en daar een gitaarakkoord. Het is muziek die planetenver verwijderd lijkt van die van The Kik. Behalve als cd is Exploring ook verkrijgbaar als dubbelelpee en zelfs dubbelcassette.||https://www.parool.nl/kunst-media/lekkere-nummers-van-les-robots-maar-er-wordt-ook-onbeschaamd-gefreakt~bfb1e1df/
2022-09-01||Wát een muis droomt, weten we niet. Waaróm hij droomt misschien wel||Ik kom uit mijn nest, uit de warme bescherming van mijn hol. Je kunt ineens een stuk verder kijken. De zon schijnt. Ruik ik daar iets? Voedsel? Een kat? Ik kijk goed om me heen. Links, rechts. Nee, niets te zien, ik durf verder, maar blijf goed om me heen kijken. We weten het natuurlijk niet, maar misschien zien muizendromen er ongeveer zo uit. Dit scenario zou in ieder geval goed passen bij een experiment dat Yuta Senzai en Massimo Scanziani van de Universiteit van Californië in San Francisco uitvoerden bij slapende muizen. We weten dat dieren – muizen, maar ook mensen – verschillende soorten slaap hebben. Er is de diepe slaap, waarin hersengolven een rustig, voorspelbaar patroon laten zien, en er is de remslaap, waarin de hersengolven lijken op die van de wakkere toestand. Ook maken de ogen dan heen en weer schietende bewegingen, de zogenaamde rapid eye movements (rem). Als mensen tijdens de remslaap wakker worden gemaakt, melden ze vaak dat ze net aan het dromen waren. Maar wat betekenen die oogbewegingen? Komen ze overeen met de blik die over het droomlandschap dwaalt, de zogenaamde scanhypothese? Of zijn ze gewoon willekeurig? “Andere spierbewegingen worden tijdens de slaap uitgeschakeld, de oogspieren zijn daarop een uitzondering,” zegt hersenonderzoeker Chris de Zeeuw van het Nederlands Herseninstituut in Amsterdam. Daarom bieden oogbewegingen een blik in de droomwereld. De Zeeuw en collega Cathrin Canto zijn eveneens betrokken bij onderzoek naar dromen en schreven een commentaar bij het artikel van Senzai en Scanziani in het vakblad Science. De scanhypothese is verbazend moeilijk te bewijzen, zegt Canto. “Je kunt iemand wakker maken tijdens de remslaap en naar de droom vragen, maar dat onderzoek heeft wisselende resultaten opgeleverd.” Aan een muis kun je al helemaal niet vragen wat hij gedroomd heeft (althans: je krijgt geen antwoord). Daarom gooiden de Amerikaanse onderzoekers het over een andere boeg. Het is bekend dat bepaalde hersencellen de stand van het hoofd bijhouden: deze head-directioncellen (HD) werken als een soort kompas. Eén bepaalde cel wordt bijvoorbeeld alleen actief als het hoofd 30 graden in de ruimte gedraaid is. De onderzoekers brachten bij de muizen elektroden aan om de activiteit van HD-cellen te meten. Ze construeerden ook een ingenieus bouwwerkje op de kop van de muis, met een infraroodled, spiegeltjes en minicamera’s, zodat ze de bewegingen van de muizenoogjes continu konden meten. Bij wakkere muizen is een duidelijk patroon te zien: als het beestje zijn kopje draait, draaien de ogen vaak dezelfde kant op, om een object te kunnen volgen. Hetzelfde, ontdekten de onderzoekers, gebeurt tijdens de remslaap. “De ogen draaiden dezelfde kant op als de HD-cellen ­aangaven, ook al beweegt het hoofd van de muis tijdens de slaap natuurlijk niet echt,” zegt Canto. Blijkbaar kijken de muizenogen rond in het gedroomde landschap. En dat zou weer meer licht kunnen werpen op de functie van dromen. Het is bekend dat dromen helpen om herinneringen te bestendigen. De Zeeuw: “Als je mensen steeds wakker maakt tijdens hun remslaap, onthouden ze geleerde feiten slechter.” Hij en Canto publiceerden onderzoek dat erop wijst dat dit ook geldt voor motorische herinneringen: bewegingen in plaats van feiten. “Bewegingen komen overeen met bepaalde circuitjes van hersenactiviteit die je kunt helpen inslijpen door ze vaker af te spelen,” legt De Zeeuw uit. Zo kunnen sporters trainen zonder van de bank te komen, door te visualiseren hoe ze een bepaalde beweging uitvoeren. “Mogelijk dienen dromen om bewegingen te oefenen zonder ze echt uit te voeren,” zegt De Zeeuw. Inclusief de bewegingen van hoofd en ogen. Onderzoek als dat van Senzai en Scanziani brengt daarmee het begrip van dromen, geheugen, leren en slaap weer een stapje dichterbij. “Het is fascinerend onderzoek,” vindt de Zeeuw. “Het betekent dat we voor het eerst objectief kunnen meten wat er in een droom gebeurt.” Al is het dan een muizendroom.||https://www.parool.nl/nederland/wat-een-muis-droomt-weten-we-niet-waarom-hij-droomt-misschien-wel~bd3347a2/
2022-09-01||Theaterkrant bestaat 10 jaar: vakblad voor publiek én makers||Als er één genre is dat na afloop weer verdwijnt, is het het theater wel (en opera, cabaret, musical en alle andere podiumkunsten). Alles wat op het podium is gebeurd, daar op dat moment, is meteen na het slotapplaus weer vervlogen. “Als een omgevallen boom in het bos,” zegt Simon van den Berg (47), hoofdredacteur van Theaterkrant en oud-theaterrecensent van Het Parool. Daarom ziet hij het als de taak van zijn website en tijdschrift om het theater zo veel mogelijk vast te leggen in de vorm van recensies. Want als het niet is gezien en beschreven, heeft het dan wel bestaan? Theaterkrant, met voorlopers Theatermaker, TM en eerder nog Toneel Theatraal, is het vakblad voor de theatersector. Tien jaar geleden begon Constant Meijers, destijds hoofdredacteur, de website theaterkrant.nl, om het gat dat was ontstaan door het terugschroeven van het aantal recensies bij kranten op te vullen. Nu wordt er, met een club van ongeveer dertig recensenten, bijna alles besproken wat er uitkomt – er komen een miljoen bezoekers per jaar op de website. “Er gaan elk jaar zo’n elf- à twaalfhonderd voorstellingen in première. We redden er achthonderd, maar dat is toch echt het gros. Voorheen werd driekwart van wat er werd gemaakt helemaal niet besproken.” Van den Berg benadrukt het belang van recensies. “Die hebben een gidsfunctie, want er wordt ongelooflijk veel theater gemaakt; zo laat je het publiek zien wat de moeite waard is. Maar je kunt ook de grotere bewegingen in het veld duiden. En het is van belang voor de theaterwereld zelf. Makers hebben er veel aan als hun voorstellingen serieus worden besproken.” Om de theaterkritiek nu ook naar een hoger plan te tillen, lanceert Theaterkrant de eerste prijs voor de theaterkritiek: de Loek Zonneveld Pen, vernoemd naar de geliefde en gevreesde recensent van De Groene Amsterdammer die in 2018 overleed. Een jury reikt vrijdag de eerste uit, maar daarna wordt het een doorgeefprijs. “Dat heeft deels een praktische reden,” zegt Van den Berg. “Voor een jaarlijkse prijs is het veld met pakweg vijftig mensen te klein. Maar in de geest van toneeldoorgeefprijzen geeft deze onderscheiding ook aan dat recenseren een ambacht is. Theaterkritiek gaat over enthousiasmeren en origineel interpreteren, maar ook over goed schrijven: hoe breng je wat er op het toneel gebeurt over in de paar honderd woorden die je hebt?” De trofee die bij de prijs hoort, is in de geest van het theater ontworpen door Roos Visser, voormalig lid van collectief De Theatertroep. Het is een knipoog naar ‘de pen’: een arm die een laptop omhooghoudt. Want hoe oud het vak ook is, schrijven doen recensenten niet meer met de hand.||https://www.parool.nl/kunst-media/theaterkrant-bestaat-10-jaar-vakblad-voor-publiek-en-makers~b31a46d1/
2022-09-01||Jerrol Marten, directeur discriminatiemeldpunt MDRA: ‘Gemeente moet met een tienjarenplan tegen racisme komen’||Een dag nadat Jerrol Marten (59) aanwezig was bij de Black Lives Matterdemonstratie op de Dam zag hij de vacature voor directeur bij het Meldpunt Discriminatie Regio Amsterdam (MDRA) voorbijkomen. Hij moest solliciteren, vond een vriendin. Marten: “Ik schreef een column als sollicitatiebrief. Over dat we in Nederland in de loop der jaren ook onze George Floyds hebben gehad, over Kick Out Zwarte Piet, waar vredevolle demonstranten in elkaar worden geslagen, over het gevoel dat racisme bij mij oproept. Twee weken later werd ik aangenomen.” Op 1 september is hij twee jaar in dienst bij het MDRA, een klachtenpunt voor inwoners van Amsterdam en buurgemeenten die discriminatie ervaren. Vorige week meldde het meldpunt een ‘stijgende trend’ te zien in het aantal meldingen dat het jaarlijks binnenkrijgt. Het grootste deel ervan werd gedaan door Amsterdammers die werden gediscrimineerd op basis van herkomst of huidskleur, direct gevolgd door meldingen over seksuele gerichtheid. Marten is niet verbaasd. “Discriminatie was er altijd al, maar mensen slikken minder. Met name de jongere generatie is veel mondiger. Ook door Black Lives Matter. Ik denk eigenlijk dat het een positieve trend is dat we meer meldingen krijgen. Het hoeft niet te betekenen dat er meer gediscrimineerd wordt.” De meeste discriminatie komt voor op de werkvloer. Na een melding gaat het MDRA in gesprek met de werkgever. Dat gebeurt ook bij klachten over horeca of bijvoorbeeld winkels. Deze week nog: een Amsterdammer met een hulphond werd geweigerd in een winkel, wat wettelijk niet mag. De eigenaar van de winkel werd door het meldpunt aangesproken. Hij schrok ervan en erkende de fout; het personeel wordt beter ingelicht. Het is een voorbeeld waarbij de beschuldigde partij niet in de verdediging schiet. Met regelmaat is dat wel de eerste reactie, ziet Marten. “Bedrijven zijn bang voor reputatieschade of geloven niet dat ze discrimineren. Zo’n houding maakt het ingewikkeld, want hierdoor is er geen opening voor een gesprek tussen dader en slachtoffer. Door discriminatie te erkennen, geef je de ruimte om maatregelen te treffen.” Een stok achter de deur kan zijn om naar het College voor de Rechten van de Mens te stappen. Stel: aan iemand die zwanger is was een contractverlenging beloofd, maar die wordt uiteindelijk toch niet gegeven. Op het moment dat deze casus bij het College komt te liggen, wordt de uitspraak openbaar. “En bedrijven zitten daar niet op te wachten,” legt Marten uit. “Het helpt ons om dan alsnog het gesprek met de werkgever aan te gaan om te proberen tot een oplossing te komen.” Marten werkte eerder negen jaar bij het Landelijk Coördinatiecentrum tegen Mensenhandel (CoMensha), waar hij verantwoordelijk was voor de coördinatie van opvang, zorg en hulp aan slachtoffers van mensenhandel, en vervult nog een rol in het bestuur van Sustainable Rescue Foundation. Bij deze ngo wordt onderzoek gedaan naar moderne technologie om mensenhandel tegen te gaan. Vergelijkbare technologie probeert hij ook te implementeren bij de aanpak van discriminatie. Mensen die worden gediscrimineerd, weten vaak niet waar ze naartoe moeten om een melding te maken. Ze gaan naar de politie, ketenpartners of inderdaad naar het officiële meldpunt. Maar alle data wordt niet gecentraliseerd. De MDRA-directeur wil een systeem waar deze meldingen worden gebundeld, zodat niet één keer per jaar een verslag komt over de nieuwste trend, maar elk kwartaal. Als voorbeeld noemt hij meldingen over de lhbtq-gemeenschap. Meldingen druppelen overal binnen, veel incidenten komen in de media, waarna burgemeester Femke Halsema wordt aangesproken. Marten: “We moeten een gecentraliseerd systeem gebruiken om voortijdig te kunnen zien dat er verschillende incidenten zijn. Je wil dan interventies kunnen doen om escalatie te kunnen voorkomen.” Vanuit de lhbtq-gemeenschap is ook kritiek op het MDRA. In een actierapport staat dat het melden van discriminatie ‘uren in beslag’ neemt en de reacties vanuit het meldpunt worden als ‘zeer ontmoedigend’ ervaren: slachtoffers hebben het gevoel dat er niet of nauwelijks iets met hun melding gebeurt. Marten denkt dat hier een ‘aantal dingen’ door elkaar is gehaald. Het meldingsproces op de website van het MDRA is vrij simpel, legt hij uit, en na een paar dagen wordt altijd contact opgenomen met het slachtoffer. Volgens de directeur zit de verwarring bij de politie, bij Roze in Blauw. “Meestal leidt een melding bij de politie niet tot een onderzoek. Mensen denken dan dat wij het zijn omdat ze ons zien als verlengstuk van de politie. Het moet duidelijker zijn dat we dat niet zijn.” Kritisch op de politie is hij zelf ook, omdat die regelmatig slachtoffers wegstuurt zonder dat ze aangifte kunnen doen. Ook op het gebied van moslimdiscriminatie of anti-zwart racisme. “De politie mag niet oordelen of iets discriminerend is, dat doet het Openbaar Ministerie. Agenten moeten gewoon een aangifte opnemen als mensen dat willen. Gelukkig zien we dat het enigszins de goede kant op gaat, maar we zijn er nog niet.” Terugkijkend op de Black Lives Matterbeweging ziet Marten twee jaar later dat de energie die toen vrijkwam aan het ‘wegzakken’ is. “De toeslagenaffaire was een klap in het gezicht voor mensen. Als overheid zeggen dat je stopt met racisme, maar vervolgens nog doorgaan en heel lang de tijd nemen om te erkennen welk onrecht is aangedaan. Maar je ziet ook dat we overal in de samenleving stapjes nemen. Zwarte Piet, het slavernijverleden, erkenning van racisme bij de politie; we moeten dat blijven benoemen. Net zoals andere dingen die niet goed gaan. De huidige opvangcrisis is zoiets.” Met het MDRA is Marten bezig om een keurmerk voor werkgevers te promoten. Werkgevers die volgens een systeem werken waardoor discriminatie serieus genomen en aangepakt wordt. Hij wil het plan onder andere bij de Nationale Coördinator tegen Discriminatie en Racisme en bij het ministerie van Binnenlandse Zaken aankaarten. Een duidelijke boodschap naar de gemeente Amsterdam heeft Marten ook: kom met een langetermijnvisie. “We willen over tien jaar een stad die veiligheid voor alle burgers biedt. Waar niet gediscrimineerd wordt en waar ongelijkheid verdwenen is. Volgens mij moet dat niet alleen het uitgangspunt zijn voor de huidige wethouder, maar voor iedereen daarna. Kom met een tienjarenplan, zoals dat er ook is voor de duurzame stad. Maak de visie minder afhankelijk van de politieke kleur van dat moment.” Luister ook onze podcast Amsterdam wereldstad||https://www.parool.nl/amsterdam/jerrol-marten-directeur-discriminatiemeldpunt-mdra-gemeente-moet-met-een-tienjarenplan-tegen-racisme-komen~b5f4b324/
2022-09-01||Nieuwe novelle Theodor Holman: ‘Hoe geef je je leven zin, vroeg ik me af bij het schrijven’||Doorgaans begint hij aan zijn column om een uurtje of twaalf. Naar de radio geluisterd, kranten op zijn telefoontje doorgenomen. Nooit een reserve voor als het niet wil of kan. Nu de krant ochtendblad is geworden, is het om drie uur ’s middags inleveren. Theodor Holman (69) schrijft al veertig jaar voor Het Parool, waarvan zo’n dertig jaar columns. Hoeveel weet hij niet en hij zal best ooit een dag gemist hebben. Maar toen hij vorig jaar onwel was geworden en onverhoeds in een Italiaans ziekenhuis belandde, kon hij onder de scanner alleen maar denken dat die column nog moest. Hij heeft ’m uiteindelijk ingesproken op zijn telefoon. “Net op tijd klaar, niemand wat verteld.” Schaterlach. “Vind je niet dat ik een lintje verdien?” En in een adem door: “Een kennis zei ooit over een lintje: ‘Je vraagt ’t niet, je draagt ’t niet, je weigert ’t niet.’ Maar ik ben heel erg antimonarchistisch. En mijn vader, die wel monarchistisch was, heeft geweigerd. Die was het niet eens met het Indiëbeleid van de regering. Hij voelde zich geschoffeerd door Wilhelmina, jarenlang was hij assistent-resident geweest en hij werd met een stencil bedankt voor bewezen diensten. En Remco Campert heeft geweigerd. Dus ik zou ook moeten weigeren.” Naast die dagelijkse column schrijft hij fictie, non-fictie en scenario’s. Nu is er de novelle Als de liefde, over begrafenisondernemer Henk, die vervroegd op pensioen gaat omdat hij met een Volkswagenbusje de wereld in wil gaan – een nieuw leven, liefst met een vrouw. Via zijn vaste datingsite krijgt hij contact met Carine, van haar man had hij de begrafenis ‘gedaan.’ Maar ook jeugdliefde Esther, met wie hij ooit op de kunstacademie zat, keert terug in zijn leven. ‘Ster’ en ‘Honk’ waren ze voor elkaar, ze spraken samen hun eigen ‘grinniktaal’ vol zelfgemaakte woorden en grammaticale onzin. “Ik vind het altijd verschrikkelijk als mensen zeggen: ’t Is een vak, hè? Maar het is mijn vak. Wanneer mijn column klaar is en ik heb een idee voor een boek, vind ik het verspilling als ik het niet uitvoer. Het valt wel mee, het geheim is discipline. Niet dat ik discipline heb, maar hierin wel. Een column is 400 woorden, en dan moet ik elke dag 500 woorden aan dat boek schrijven. Dan heb je in twee maanden tijd een boek.” “Een paar dingen. De inspiratie hiervoor is dat ik vorig jaar twee vriendinnen verloor van toen ik achttien, negentien jaar oud was. Eerst was ik verliefd op de ene, daarna op de andere. Heel leuke, lieve dames, de een kreeg kanker, de andere pleegde zelfmoord. Die taal van Ster en Honk, die spraken we toen. En twee: ik was op een begrafenis aanwezig en ik zag hoe die uitvaartondernemer genoot van zijn werk. Het was een heel kleine begrafenis, van een buurman van toen ik nog op de Willemsparkweg woonde. Ik was voor die mensen door mijn column toch een beetje een Bekende Amsterdammer. De uitvaartondernemer kwam op me af: Wilt u nog een kopje koffie, meneer Holman? Ik maakte een praatje met hem en toen vertelde hij dat het zijn laatste dag was. Daarmee had ik mijn openingszin.” “Ik houd heel veel van kunst en ik vond het leuk om een aantal kunstopvattingen tegenover elkaar te zetten. Henk en Esther hebben allebei in de jaren zeventig de kunstacademie gedaan. Hij, die zo goed kon tekenen, wat classicistisch ingesteld, voelde hoe hij niet in de pul viel bij de Andy Warholadepten waartoe zij behoorde, met hun conceptuele kunst. Het is als de strijd tussen klassieke muziek en popmuziek. En ik wilde laten zien hoe verschillende opvattingen in je jeugd tot verschillende levens kunnen leiden.” “Hoe geef je je leven zin, vroeg ik me af bij het schrijven – Jean-Paul Sartre met zijn existentialisme is mijn grote held. Daaruit komt ook de plot voort. Want Henk, die vindt dat hij zonder die kunst eigenlijk een zinloos leven heeft, heeft er wel wat van gemaakt: als begrafenisondernemer, als alleenstaand vader. Hij denkt: Nu ga ik leven. Maar wat is dat, leven? Dat blijkt toch ook weer niet de voorstelling die hij zich ervan had gemaakt.” “Esther, die heeft gedaan wat ze wilde, die het letterlijk heeft gemaakt en een beroemd kunstenaar is geworden, eindigt toch met een enorm geprangd gevoel. Ziek is ze, alleen haar kunst is er nog en heeft ze nou wel iets van haar leven gemaakt? Om het op z’n Amsterdams te zeggen: Oi! Het is grappig en tragisch tegelijk.”||https://www.parool.nl/kunst-media/nieuwe-novelle-theodor-holman-hoe-geef-je-je-leven-zin-vroeg-ik-me-af-bij-het-schrijven~b543c8dd/
2022-09-01||Amerikaanse bedrijven ondervinden gevolgen abortuswetgeving||Bijna 21 miljoen vrouwen in de Verenigde Staten hebben grotendeels de toegang tot abortus verloren, twee maanden nadat het Amerikaanse hooggerechtshof het recht op eigen keuzes rond ongewenste zwangerschap heeft geschrapt. Dat aantal kan nog flink oplopen: in diverse staten is een verbod in aantocht, maar lopen nog rechtszaken en politieke debatten over de kwestie. Deze ontwikkeling heeft niet alleen medische, maar ook economische gevolgen. In Indiana geldt vanaf 15 september bijvoorbeeld een bijna-totaalverbod op abortus. Twee van de grootste werkgevers in die staat hebben daarover alarm geslagen. Zij vrezen dat het moeilijk wordt nog talent te vinden dat naar Indiana wil verhuizen. Farmaceutisch bedrijf Eli Lilly, met ruim tienduizend werknemers op het hoofdkantoor in Indianapolis, vreest problemen bij het aantrekken van ‘divers wetenschappelijk, technisch en zakelijk talent van over de hele wereld’. Motorenfabrikant Cummins, die ook tienduizend mensen in dienst heeft in de staat, stelt: “We maken ons grote zorgen over de impact van deze wet op onze mensen en op ons vermogen om een divers personeelsbestand in Indiana aan te trekken en te behouden.” Uit eerder onderzoek blijkt dat de lokale abortuswet inderdaad meespeelt als Amerikanen een nieuwe baan zoeken. Vorig jaar gaf 63 procent van de hoogopgeleide werknemers in een peiling in opdracht van PerryUndem aan dat ze niet zouden solliciteren op een functie in een staat die abortus heeft verboden. Eli Lilly zegt werkgelegenheid te willen verplaatsen naar andere staten en breidde zorgpolissen voor zijn werknemers uit in de hoop de braindrain te verzachten. De zorgverzekering – die veel Amerikanen via hun werkgever regelen – dekt nu ook reiskosten naar abortusklinieken ver weg. Ook andere grote bedrijven hebben aangeboden werknemers te helpen als die een zwangerschap willen beëindigen. Onder meer Disney, Starbucks, Amerika’s grootste bank J.P. Morgan, taxi-app Lyft en warenhuis Target dekken nu reiskosten als die daarvoor nodig zijn. Ook Walmart, de grootste private werkgever van de VS, gaat tegen de conservatieve politici in en breidt de zorgpolissen voor zijn personeel uit met dekking voor abortuszorg in geval van verkrachting of een gezondheidsrisico. Walmart en nog een aantal van deze bedrijven krijgen overigens wel het verwijt hypocriet te zijn. Ze hebben immers ook jarenlang gedoneerd aan de politieke campagnes van de Republikeinse partij die de abortusverboden mogelijk heeft gemaakt. Onderzoekers vrezen voor economische schade door het sluiten van klinieken. Het Institute for Women’s Policy Research (IWPR) in Washington waarschuwt voor afnemende arbeidsdeelname en dalende inkomsten onder vrouwen tussen de 15 en 44 jaar, toenemend verloop onder vrouwelijk personeel en een groeiende behoefte aan verlof. Dat drukt de economische groei. “Zonder abortusrestricties zou het bruto binnenlands product bijna een half procent hoger zijn,” stelt het IWPR. Als de Verenigde Staten geen beperkingen van het recht op abortus zouden kennen, zouden er 505.000 meer vrouwen werken, schat het instituut. Veel vrouwen die een zwangerschap willen beëindigen, maar geen toegang krijgen tot abortuszorg, krijgen te maken met financiële problemen. Ze zijn vaker werkloos en leven vaker in armoede dan vrouwen die wel een abortus konden laten uitvoeren, blijkt uit langjarig onderzoek van de Universiteit van Californië in San Francisco. Ook hebben ze meer schulden en worden ze vaker uit huis gezet, vertelt Diana Greene Foster, professor en demograaf die voor deze studie vrouwen met een abortuswens tien jaar volgde. “Dit geldt ook voor hun kinderen: die leven vaak in armoede.” Foster zegt ‘niet super onder de indruk’ te zijn van bedrijven die beloven reiskosten te dekken voor het bezoeken van een kliniek in een andere staat. “Dat helpt mensen die een baan met goede arbeidsvoorwaarden hebben, maar dat zijn mensen die in zekere zin al bevoorrecht zijn.” Bovendien, zo benadrukt ze, is het ‘imperfect’ dat werkgevers zo verantwoordelijk worden voor toegang tot reproductieve zorg. Ook overheidsfinanciën kunnen lijden onder sommige anti-abortuswetten. In de staat Georgia is een foetus volgens de wet nu een ‘persoon’ zodra een eerste vorm van een hartslag gedetecteerd kan worden. Normaal is dat na zo’n zes weken zwangerschap. Dat heeft gevolgen voor de belastingaangifte: een ongeboren kind geeft sinds kort dus al recht op belastingkorting voor de ouders. Dat zal de staat volgens de ontwerpers van de nieuwe wet naar schatting 18 tot 20 miljoen dollar per jaar kosten.||https://www.parool.nl/wereld/amerikaanse-bedrijven-ondervinden-gevolgen-abortuswetgeving~b803b816/
2022-09-01||Gevulde auberginerolletjes en Griekse traybake: vijf fijne gerechten ||Ga naar www.eatertainment.nl voor nog meer recepten en inspiratie. MaandagKip madras met sperziebonen en knoflookrijst 1. Pel en snipper 2/3 van de knoflookteentjes. Verhit de helft van de olijfolie in een hoge pan en fruit deze. Voeg de rijst toe en bak 2 min. mee. 2. Voeg daarna water toe, zodat de rijst net onder water staat. Laat langzaam koken tot al het vocht is verdwenen en de rijst zacht is. Mocht de rijst droogkoken voordat de rijst gaar is, voeg dan wat extra water toe. Kook ondertussen in een andere pan de sperziebonen beetgaar. 3. Verwarm de overige olijfolie in een koekenpan. Snipper de ui en de overige knoflook en fruit in de koekenpan. Snijd de kipfilet, paprika en tomaten in blokjes en bak deze samen met de madras kruiden gaar. Voeg de crème fraîche toe aan het geheel, meng en breng op smaak met peper en zout. 4. Snijd de takjes koriander fijn. Serveer de curry met de sperziebonen en rijst, garneer met de gesneden koriander. BBQ-salade met kipfilet en groene asperges 1. Pel de ui en snijd in vieren. Snijd de kipfilet in 3 gelijke stukken en de gele paprika en puntpaprika in brede repen. Verwijder ongeveer 1 cm van de onderkant van de asperges. 2. Bestrijk de kipfilet en alle groenten aan alle kanten met olijfolie en breng op smaak met peper en zout. Grill de kip en groenten gaar op de barbecue of in een grillpan tot er mooie grillstrepen ontstaan. 3. Verdeel de rucola over een schaal. Leg hier bovenop de kipfilet, ui, paprika en asperges. Snijd de citroen doormidden en snijd de ene heft in plakjes. Besprenkel met de andere helft van de citroen de salade en maak nogmaals op smaak met wat zout. 4. Verkruimel de feta over de salade. Garneer met de plakjes citroen. Griekse traybake 1. Verwarm de oven voor op 180˚C. Pel de knoflook en hak fijn. Meng in een schaaltje de olijfolie, knoflook en de helft van de oregano. 2. Halveer de citroen en snijd de ene helft in schijfjes en rasp van de andere helft de gele citroenschil (rasp het witte gedeelte niet mee, dit is bitter) boven het schaaltje. Breng de kruidenolie op smaak met peper en zout. 3. Snijd de tomaat in vieren, de courgette in blokjes en de rode ui in ringen. Verdeel de voorgekookte aardappelpartjes, tomaten, courgette, ui en olijven over een ovenschaal. Leg in het midden het blok feta. Verdeel de kruidenolie over het geheel en zet ca. 30 min. in de oven. 4. Snijd de overige citroen in plakjes en garneer het gerecht met citroen en de overige oregano. Gevulde auberginerolletjes 1. Snijd de aubergines over de lengte in plakken van 1 cm dik. Halveer de tomaatjes en snijd de paprika in blokjes van 1 cm. Hak de peterselie grof. 2. Breng een pan met water aan de kook en kook de couscous volgens de aanwijzingen op de verpakking. Breek de geitenkaas in grove stukken. 3. Verwarm een pan met de helft van de olijfolie en bak de paprika en couscous 5 min. op middelhoog vuur. Voeg vervolgens de tomaat, peterselie, geitenkaas en peper en zout toe. Roer dit voorzichtig door met een spatel en zet het vuur uit. 4. Verwarm een grillpan en gril de plakken aubergine met de overige olijfolie in 7 min. gaar zodat er een strepen op de aubergines ontstaan. 5. Verdeel de hummus over de plakken aubergine en schep hier de couscous op. Rol de plakken aubergine op en zet vast met een prikker. Baharat pilav met roodbaarsfilet 1. Was en snijd de bloemkool in roosjes. Pel en snipper de ui en knoflook. 2. Verhit olijfolie in een hapjespan met deksel en fruit de ui en knoflook tot goudgeel. Voeg de baharat specerijenmix toe en bak 1-2 min. mee. 3. Schep de rijst bij de knoflook en ui. Voeg de bloemkoolroosjes en rozijnen toe. Schenk de bouillon in de pan en breng zachtjes aan de kook. Kook 10-12 min. op laag vuur. 4. Leg de roodbaarsfilets op de rijst, doe de deksel op de pan en stoom de vis in 4-6 min. gaar. 5. Snijd ondertussen de komkommer in dunne plakjes en hak de munt en dille fijn. Garneer hiermee de baharat pilav.||https://www.parool.nl/ps/gevulde-auberginerolletjes-en-griekse-traybake-vijf-fijne-gerechten~bf30282b/
2022-09-01||Bezoek het literaire festival Read My World of bekijk de documentaire Woman||Zin in magie, absurdisme en gezelligheid? Kom dan dit weekend naar het Circusbende Festival op de NDSM-werf, met een circus, met muziek, workshops, genoeg eten en drinken en de nodige verrassingen. Internationale artiesten, professioneel jong talent en muzikanten wisselen elkaar af. De voorstellingen zijn leuk voor het hele gezin. Vrijdag, zaterdag en zondag, verschillende tijden, NSDM-werf, vanaf €6 t/m €15 Ook dit jaar is het Huiskamerfestival terug. Een kleinschalig theaterfestival waar professionele artiesten nieuw materiaal uitproberen. Dit weekend kun je in verschillende stadsdelen naar verschillende voorstellingen kijken, van jong talent tot cabaretiers en van theatermakers tot muzikanten. Er zijn verschillende routes langs huiskamers en voorstellingen op grotere locaties. Een paar van deze plekken zijn bijzondere huizen waar je niet vaak binnenkomt. Vrijdag, zaterdag en zondag, verschillende tijden, meerdere locaties, €15 t/m €25 Wat zijn de grootste dromen van een vrouw? En hoe kijkt een vrouw naar het eigen lichaam? Vrijdagavond presenteert Pakhuis de Zwijger de documentaire Woman (2019). In deze documentaire geven regisseurs Yann Arthus-Bertrand en Anastasia Mikova tweeduizend vrouwen uit vijftig verschillende landen een stem. In de documentaire vertellen vrouwen in close-up hun verhaal. Woman brengt de onrechtvaardigheden in beeld waaraan vrouwen over de hele wereld worden blootgesteld, maar ook hun doorzettingsvermogen om daar verandering in te brengen.Vrijdag, 20.00 uur, Pakhuis de Zwijger, gratis entree DeLaMar presenteert dit weekend Charlie and the chocolate factory. Een musical met prachtige nummers, een eetbaar decor en herkenbare personages. De musical vertelt het verhaal van Charlie, die een van de gouden tickets bemachtigt waarmee hij toegang krijgt tot de mysterieuze chocoladefabriek van Willy Wonka. Vanwege een aantal spannende scènes wordt de musical aangeraden voor kinderen vanaf 8 jaar.Vrijdag, zaterdag en zondag, verschillende tijden, DeLaMar, vanaf €27 Zin in een Fringe-avontuur langs de rafelranden van het theater en de stad? Dit weekend zijn tijdens het Amsterdam Fringe Festival nieuw talent, uitvinders, nichevirtuozen, post-avantgardisten en vreemde vogels te ontdekken. Amsterdam Fringe Festival is een platform en vrijplaats voor eigenzinnige makers en hun publiek. Het festival is op 29 verschillende locaties door de hele stad, waaronder de Brakke Grond, theater Bellevue, club Radion en Cinetol.Vrijdag, zaterdag en zondag, verschillende tijden, meerdere locaties, €8,50 t/m €12,50 Mark Rutte is de langstzittende premier ooit. Hoe houdt hij dat vol? En wat zegt dit over zijn persoonlijkheid? Theatergroep Toetssteen presenteert in het Amsterdams Theaterhuis de nieuwste voorstelling De regels van Rutte, onder regie van Erris van Ginkel. Vier acteurs, Harm Witteveen, Linda Tordoir, Carlo van Munster en Marieke Fransen, gaan op humoristische wijze op zoek naar het geheim van Mark Rutte.Vrijdag, 20.15 uur, Het Amsterdams Theaterhuis, €16 Zin in een avond met funky soul, jazzvibes en hiphop? Oprichters en producers van Liquid Spirits – Wiboud Burkens en Manuel Hugas – gingen een samenwerking aan met zanger en songwriter Ivan Peroti. In 2021 bracht de band, die in 2004 werd opgericht, zijn vierde studioalbum Years uit. Liquid Spirits focust zich op authentieke muziek, gespeeld op vintage instrumenten. Aan de hand van hedendaagse technologie en techniek laten de bandleden verschillende genres samensmelten. Zaterdag, 19.30 uur, Paradiso, €14 Dit weekend vindt de tiende editie van Read My World plaats, een festival waar schrijvers en vertellers, lezers en luisteraars, uitgevers en vertalers elkaar ontmoeten. Dit jaar focust het festival zich op het thema Joy & Sorrow. De line-up bestaat uit zestig gasten, onder wie Omar Musa, Asmaa Azaizeh, Tatjana Almuli, Dean Bowen. In de tuin is er (live)muziek, de Read My World Boekenclub, en kun je eten en drinken.Vrijdag, zaterdag en zondag, verschillende tijden, Tolhuistuin, €17,50 t/m €25 Vanaf vrijdagavond presenteert Galerie Bart de solo- en tuintentoonstelling Structures that Reveal in Time van beeldhouwer Josua Wechsler. In zijn werk gaat hij op ontdekkingsreis in de natuur, met focus op de pure ervaring en kracht van de natuurlijke omgeving. Wechsler probeert in de hybride sculpturen een sterk contrast aan te brengen tussen cultuur en natuur door onnatuurlijke kleuren en materialen te gebruiken. Vrijdag, 17.00 uur, Galerie Bart, gratis entree Luister je graag naar Arctic Monkeys, Tame Impala, The Weeknd en Florence & The Machine? En heb je zin in een leuk feestje? Zaterdagavond kun je in de Melkweg losgaan tijdens het evenement Kiss All Hipsters. Zes uur lang kun je samen met je vrienden dansen op een eclectische mix van indie, hiphop, pop en electronica.Zaterdag, 23.30 uur, Melkweg, €7||https://www.parool.nl/ps/bezoek-het-literaire-festival-read-my-world-of-bekijk-de-documentaire-woman~bee06147/
2022-09-01||In het Kremlin vond men de nachtmerrie veiliger||Gorbatsjov bracht twee zaken aan het licht: dat men peres­trojka (hervorming) en glasnost (openheid) wilde. Vrijheid, kortom. Maar ook dat men daar snel genoeg van had. Vrijheid zweefde in Rusland tussen droom en nachtmerrie. Vrijheid werd gebruikt om nieuwe grenzen te stellen. Het Sovjetrijk viel uit elkaar. Men, een wisselende groep, wilde onder de knoet van Moskou vandaan. In het Kremlin vond men de nachtmerrie veiliger. Die kende men, die had men al sinds 1917 in meer of mindere mate. Als kapitalisme generaties lang als de duivel wordt gezien, wordt het niet opeens een lieve poes. Gorbatsjov stierf eergisteren als een verguisd man. Voor jongere generaties was hij een onbekende. Een regel met een datum in een geschiedenisboekje. Poetin moet hem wel verafschuwen. ‘Mij zal zo’n verguizing niet deelachtig worden,’ zal hij hebben gedacht. Gisteren las ik ergens dat alle Russische generaals in Oekraïne nu aan Poetin persoonlijk verantwoording moeten afleggen. Zeker nu het tegenoffensief van Oekraïne is begonnen. Hij vertrouwt zijn generaals niet meer. Als dat waar is, is zijn einde nabij. Je kunt niet eindeloos jonge mensen de dood insturen. En een miskende generaal wil ook macht. In de jaren tachtig snapte ik niet dat het ­Gorbatsjov niet lukte hervormingen door te voeren. Hij liet politieke gevangenen vrij, stopte de oorlog in Afghanistan en heel langzaam probeerde hij een vrijemarkteconomie in te voeren. Allemaal goede zaken. Toch mislukte het. Men zag het als een groot verlies. “Hoe zou jij het vinden als Nederland opeens alleen bestond uit Utrecht, Noord- en Zuid Holland en Groningen?” vroeg een vriend die het comunisme nog aaide. “Niet leuk,” zei ik, maar eigenlijk kon het me niets schelen. De vergelijking ging niet op en wat was er tegen een klein land? Als je de wereldkaart bekeek, was Nederland toch ook een vliegenstrontje? Maar Rusland wilde een grootmacht zijn. ­Ofschoon wij, jongeren, hielden van de ­Russische cultuur en de grootsheid daarvan duidelijk zagen, leek het soms een land met een minderwaardigheidscomplex. Zeker ten ­opzichte van Amerika, terwijl wij destijds ­kritischer waren op Uncle Joe. Ik weigerde te denken dat er zoiets bestond als De Rus of De Oekraïner. Zeker niet bij zo’n gigantisch land met weet ik hoeveel volkeren. Dat minderwaardigheidscomplex leek ons ­onzin. Michail Gorbatsjov was een typische held van de jaren zestig en ­zeventig. Maar alleen voor ons. Wij ervoeren hem als iemand die ons gelijk bevestigde, namelijk dat kapitalisme en vrijheid noodzakelijk waren. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl||https://www.parool.nl/columns-opinie/in-het-kremlin-vond-men-de-nachtmerrie-veiliger~b05cbf8a/
2022-09-01||Opinie: ‘Juist gewone fietsers vormen het grootste gevaar op het fietspad’||Terecht merkt de Fietsersbond op dat het steeds drukker en onveiliger is geworden op de fietspaden in Amsterdam (Het Parool, 22 augustus). Jammer echter dat de Fietsersbond dit kennelijk alleen toeschrijft aan elektrische fietsen, fatbikes en fietskoeriers. In feite zorgt juist een héél groot aantal van de ‘gewone fietsers’ voor gevaar op het fietspad. Tegen de richting in fietsen, geen richting aangeven, telefoneren onder het rijden, geen licht op in het donker zijn aan de orde van de dag. De Fietsersbond doet goed werk, maar het zou veel beter zijn als ze het fietsersgilde daarbij ook eens wees op de eigen verantwoordelijkheid als deelnemer aan het verkeer.Dina de Zeeuw, Amsterdam Internationale leerlingen worden vaak met de auto naar de school gebracht en dat levert bij de Havenstraat chaotische taferelen op (Het Parool, 26 augustus). De meeste ouders zullen bij de bezorging van hun kroost van de snelweg afkomen of na het afzetten de snelweg oprijden. Wat is er logischer dan te investeren in een kiss-and-ride dichtbij de oprit van de A10 Zuid of de A10-West. Van daaruit kunnen de kinderen zich laten vervoeren met busjes of de tram. Dat scheelt de ouders veel reistijd, voor de kinderen levert dit meer zelfstandigheid op en voor de verkeersveiligheid en de doorstroom is het een grote verbetering. Een van de pakketdiensten kan vast meedenken in de logistiek.Rikkert Oosterhoff, Amsterdam Gebruik de daken (Het Parool, 27 augustus) voor tijdelijke huisvesting van groepen die geen woning kunnen vinden. Ik denk aan asielzoekers, starters, studenten, misschien ook senioren. Op die daken kunnen tamelijk eenvoudig kleine lichte woonunits worden geplaatst, misschien soms gekoppeld voor gezinnen. Alle af- en aanvoeren voor sanitaire voorzieningen, verwarming etc. zitten al vlak onder het dak. Het is een kwestie van doortrekken naar boven. Maak er dan in godsnaam niet één groot studentendak of asielzoekersdak van. Dat geeft niet alleen onmin, maar ook segregatie. Kwestie van overleggen met woningcorporaties, andere eigenaren en gemeenten. Moet toch kunnen.Marja Langendijk, Amsterdam Graag zou ik mevrouw Monique van Loon de suggestie doen om in haar wekelijkse PS thuisbezorgmaaltijd-column de aanbieders en bezorgers te scoren vanuit duurzaamheidsoogpunt. De culinaire hoogstandjes smaken voor sommige smulpapen nóg beter als deze op een duurzaam vervoersmiddel bezorgd worden met minimaal en recyclebaar verpakkingsmateriaal. Marten Frantzen, Amsterdam||https://www.parool.nl/columns-opinie/opinie-juist-gewone-fietsers-vormen-het-grootste-gevaar-op-het-fietspad~b74e52c6/
2022-09-01||Opinie: ‘Neem mbo’ers serieus, besteed aandacht aan hun onzekerheid en worsteling’ ||Mbo’ers worstelen vaak met onzekerheid en mentale problemen, maar in de media lijkt daar nog weinig aandacht voor te zijn. Geertje Hulzebos wil er de aandacht op vestigen zodat het mbo verder tot bloei komt. Het mbo is de laatste tijd een hot item. De instroom daalt namelijk, terwijl het arbeidstekort juist in de mbo-sector het meest schrijnend is – een tekort dat ook de realisatie van belangrijke kabinetsplannen zoals gratis kinderopvang en de energietransitie raakt. Het is dan ook positief dat de politiek en media eindelijk het belang van het mbo zien, maar om mbo-studenten in hun kracht te zetten is juist nu aandacht nodig voor hun welzijn en persoonlijke groei. Het RIVM deed tijdens de pandemie onderzoek naar het welbevinden van mbo-studenten met als veelzeggende titel ‘Ik ben maar een mbo’er’. Hieruit blijkt dat mbo-studenten zich niet gehoord voelen door de politiek en media en worstelen met een onzekere toekomst en mentale problemen. Corona is misschien voorbij, maar deze problematiek niet, aldus de Onderwijsinspectie. Vmbo-docent Talitha Kuchler laat in haar boek Een ode aan het vmbo scherp zien wat de stigmatisering van ‘lager’ en ‘minder’ met vmbo-leerlingen doet: gebrek aan eigenwaarde, niet geloven in jezelf en je dromen niet durven najagen. Als voormalig zorgmedewerker herken ik dit zeer, terwijl ik tegelijkertijd chronisch werd onderschat. In de media gaat het niet over deze gevoelens van miskenning en het gebrek aan ontwikkelmogelijkheden. Recent schreven Paul van Lange en Sem Slewe in Het Parool dat mbo’ers ‘op geweldige wijze bij[dragen] aan onze maatschappij’ en Rasit Elibol concludeerde in De Groene Amsterdammer dat ouders hun kinderen moeten wijzen op de ‘baankansen van mbo’ers [en] hoe belangrijk zij zijn voor de toekomst van het land’. Treffend stelde voorzitter van de MBO Raad Adnan Tekin dat ‘wanneer het uur nadert met alle tekorten, men het mbo wel weet te vinden. Het serieuze gesprek moet ook plaatsvinden buiten die urgentie om’. Dat serieuze gesprek moet gaan over de schrijnende en onzichtbare situatie waar mbo-studenten zich in bevinden – ruim vijfhonderdduizend mensen van wie het merendeel nog niet eens volwassen is als zij aan de opleiding beginnen. Willen we mbo’ers in hun kracht zetten, dan moet de wereld van het ‘jij zult’ op afstand worden gezet, zodat er ruimte komt voor een hartstochtelijk ‘ik wil’. Laat een bloeiende veelheid het einddoel zijn, alleen dan is deze veelbelovend en vitaal.||https://www.parool.nl/columns-opinie/opinie-neem-mbo-ers-serieus-besteed-aandacht-aan-hun-onzekerheid-en-worsteling~b547e057/
2022-09-01||Opinie: ‘Besef dat het een voorrecht is dat we zelf de compositie van ons leven in de hand hebben’||Jaren geleden bezocht ik een expositie met schilderijen van de abstract-expressionistische kunstenaar Mark Rothko (1903-1970). Hij stond rond 1947 aan de basis van de vooruitstrevende kunststroming die ‘colorfieldpainting’ werd genoemd. Op enorme doeken schilderde Rothko grote vierkante of rechthoekige kleurvlakken in egale tinten, om een zo optimaal mogelijke uitdrukkingskracht van de gebruikte kleuren over te brengen. Ondanks het feit dat ik veel van zijn schilderijen kende uit de diverse boeken over zijn leven en werk, was het overweldigend om de verschillende composities, de gebruikte kleuren en de gelaagdheid van zijn werk in het echt te zien. “Ik streef ernaar ingewikkelde gedachten eenvoudig weer te geven”, was de boodschap van Rothko bij de totstandkoming van zijn doeken. Uit deze uitspraak blijkt dat hij de behoefte had om een bepaalde vorm van rust en ordening aan te brengen in zijn kunstwerken, waarbij de compositie en kleurbeleving centraal stonden. Al het andere was overbodig. De puurheid van zijn doeken is, mede daardoor, fascinerend en enigszins meditatief van aard. Potentieel aanwezige ingewikkelde gedachten krijgen de kans om naar de achtergrond te verdwijnen bij het aanschouwen van zijn immense werken. Het is een aangename bijwerking van kunst die je raakt, al weet je nooit helemaal precies waarom. Het begrip ‘compositie’ is tevens een van de pijlers in de kunsteducatie. Het betekent letterlijk: de ordening van beeldelementen in een vlak of ruimte volgens een bepaalde strategie. Elk werkstuk dat de leerlingen maken in de vorm van een tekening, schilderij of 3D-werk is onderhevig aan begrippen als compositie, ordening en vlakverdeling. Het mooiste is het als de leerlingen zich daarbij gaan realiseren dat ze dagelijks op allerlei manieren actief te maken krijgen met deze begrippen. Welke compositie gebruik je op de foto’s die je maakt en deelt via Snapchat of Instagram? Hoe is thuis de woonkamer ingericht en geordend en welke soorten composities worden gebruikt op de schilderijen en foto’s die in huis te vinden zijn? Hoe is je schrift met aantekeningen ingedeeld en op welke manier rangschik je de geschreven letters en woorden? En waarom probeer je op je tekening alles binnen het vlak (tekenvel) te laten passen? Misschien is het wel interessanter wanneer juist iets níét helemaal erop past? Het bewust worden van de aanwezigheid en de urgentie van begrippen als compositie en ordening gaat nog verder. Tijdens de uitleg van deze begrippen komt ook, ter vergelijking, het hanteren van muziekcomposities aan bod. Hoe worden muziekstukken opgebouwd, op welke manier worden de teksten erin verwerkt en wat zijn de overeenkomsten tussen een klassieke muziekcompositie en moderne popmuziek? Zo ontdekken we onder andere dat zelfs Mozart en rapper Snelle best wat overeenkomsten blijken te hebben. Daarnaast kan ik mezelf ook geregeld verliezen in de ontleding van een film of serie, waardoor ik de verhaallijn soms uit het oog dreig te verliezen. In plaats van me in te leven in de karakters of het verhaal, let ik dan op zaken als de belichting, camerastandpunten, decors, figuranten en muziekkeuzes, eigenlijk alles wat het verhaal tot een bepaalde spannende en lopende compositie op beeld maakt. Noem het beroepsdeformatie. Een tijdje geleden sprak ik de moeder van een leerling die diverse kunstdisciplines beheerst. Ze vertelde dat haar zoon een echte levenskunstenaar is. Ik vond dat een treffende omschrijving, die tegelijkertijd recht doet aan ons allemaal. Net als bij de doeken van Mark Rothko proberen we ons leven kleur te geven, zijn we betrokken bij het componeren van elke dag en ontwikkelen we een persoonlijke gelaagdheid door het opdoen van levenservaring. Onze figuurlijke persoonlijke schilderspaletten zijn allemaal voorzien van dezelfde kleuren, waarmee we oneindig veel tinten kunnen maken. Ondanks onvoorziene zaken in de vorm van groot en klein persoonlijk leed, is het een voorrecht dat we grotendeels zelf mogen bepalen hoe we onze levenscompositie ordenen en hoe ver we daarbij al dan niet buiten de uitgezette lijnen kleuren. De kunst is dat we ernaar blijven streven om onze ingewikkelde gedachten op een eenvoudige manier te verwerken en proberen weer te geven, op de manier die bij ons past.||https://www.parool.nl/columns-opinie/opinie-besef-dat-het-een-voorrecht-is-dat-we-zelf-de-compositie-van-ons-leven-in-de-hand-hebben~bba25209/
2022-09-01||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~b994b715/
2022-09-01||Bloemetje||||https://www.parool.nl/ps/bloemetje~b17a3ea9/
2022-09-01||Langverwacht VN-rapport: China schuldig aan ernstige schending mensenrechten in Xinjiang||Het ‘uiterst problematische’ Chinese beleid om terrorisme tegen te gaan in de overwegend door islamitische Oeigoeren bewoonde regio heeft geleid tot stelselmatige ‘ernstige en onnodige beperkingen van een breed scala aan mensenrechten’, staat in het rapport. Met name Oeigoeren en andere islamitische gemeenschappen in Xinjiang zijn daar het slachtoffer van. Chinese opsporingsinstanties hebben ruime en grotendeels ongecontroleerde bevoegdheden om mensen aan te houden en te ondervragen. Dit heeft geleid tot grootschalige en willekeurige opsluiting van moslims, constateert de VN. De organisatie noemt berichten over systematische marteling en mishandeling, gedwongen medische behandelingen en seksueel geweld in de zogenoemde heropvoedingskampen in Xinjiang geloofwaardig. Ook hekelt de VN de praktijk van gedwongen geboortebeperking onder Oeigoeren. De onderdrukking van de moslimminderheden blijft niet beperkt tot Xinjiang of zelfs China. De Chinese autoriteiten oefenen geregeld druk uit op leden van de Oeigoerse diaspora die zich kritisch uitlaten over China of die vertellen over wat er in Xinjiang gebeurt door achtergebleven familieleden te intimideren. Aan het rapport is drie jaar gewerkt. De publicatie werd meerdere keren uitgesteld, mede doordat mensenrechtenchef Bachelet haar bevindingen van een zesdaagse reis door Xinjiang en andere delen van China eerder dit jaar erin wilde verwerken. China legde veel druk op Bachelet om haar bevindingen niet te publiceren. “De dialoog zoeken en mijn begrip verdiepen is iets anders dan tolereren, negeren of de ogen sluiten”, zei Bachelet hierover bij de presentatie van het rapport. “Het sluit ook niet uit dat je je moet uitspreken.”||https://www.parool.nl/wereld/langverwacht-vn-rapport-china-schuldig-aan-ernstige-schending-mensenrechten-in-xinjiang~b34506a9/
2022-09-01||Waarom wordt die banaan zo snel bruin in de fruitmand?||In de winkel waren de bananen nog half groen, maar twee dagen later komen er al voorzichtig bruine stippen tevoorschijn. Het blijft verbazingwekkend hoe snel de gele vrucht soms transformeert. Hoe zit dat? Fruit is, in tegenstelling tot vlees of melk, ook na de oogst nog altijd levend. De plantencellen verbranden glucose, ­verbruiken zuurstof en produceren CO2. Wat betreft het rijpingsproces zijn er twee types fruit. De ene, zoals de ananas, rijpt alleen als deze nog aan de plant zit. Andere, zoals de banaan, rijpen na het plukken door. “Tijdens dit rijpingsproces transformeren de cellen,” zegt ­Eelke Westra, expert bewaring en transport bij Wageningen University. “Daardoor wordt een vrucht bijvoorbeeld zachter: een onrijpe banaan is hard en melig, rijp is ie zoet en zacht.” Fruit wordt geplukt op het moment dat het rijp genoeg is om te oogsten, maar nog niet té rijp, zodat het de bewaar- en transportduur kan doorstaan. “Dan wordt het gekoeld en verpakt. Sommige producten worden op de plaats van bestemming verder gerijpt. Bananen komen groen aan in Nederland en gaan vervolgens naar een rijperij, waar het proces bij een hogere temperatuur en met behulp van het rijpingshormoon ethyleen een zetje krijgt.” De temperatuur heeft veel invloed op het rijpingsproces. Daarom gaat het ook zo snel als fruit eenmaal thuis in de mand ligt. “De optimale bewaartemperatuur voor bananen is 13 graden,” zegt Westra. “Bij de meeste mensen thuis is het veel warmer. Dat versnelt het proces.” Zoals gezegd: rijping is een proces van levende cellen. Allerlei variabelen hebben daar effect op. “De ene verpakking houdt bijvoorbeeld het koolzuurgehalte binnenin hoger en het zuurstofgehalte lager.” De ideale omstandigheden verschillen per vrucht. “We noemen het allemaal fruit, maar eigenlijk zijn het allemaal verschillende, levende soorten. Een vogel reageert anders op zijn omgeving dan een aap, maar het zijn beide dieren.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/waarom-wordt-die-banaan-zo-snel-bruin-in-de-fruitmand~b6376768/
2022-09-01||Lisette Ma Neza: L’Europe noire||Tijdens het Nederlands Theaterfestival treedt Ma Neza op met L’Europe noire: some girls want to go to Europe, een poëtisch reisverslag door zwart Europa waarvoor ze het boek Afropean van Johny Pitts als reisgids gebruikt. Ze trekt van Brussel naar Lissabon, van Lissabon naar Graz, terug naar Breda, en weer naar Brussel, waar ze woont. Zo gaat ze op zoek naar de Afrikaanse diaspora op het Europese continent. Als eerste Nederlandstalige vrouw en vrouw van kleur won ze het Belgisch kampioenschap poetry slam in 2017. Sindsdien is haar ster alleen maar verder reizende. Op het laatste Oerolfestival gaf ze liveperformances in televisieprogramma Opium, ze schreef een ode aan Amanda Gorman, die een gedicht voordroeg tijdens de inauguratie van Joe Biden en de spokenwordsessie I Can’t Breathe over George Floyd. In een interview zei Ma Neza: “Al wat ik schrijf, zijn emoties. Het zijn ervaringen en gedachten waarvan ik voel dat ze uit me moeten, dat ze een weg naar buiten zoeken, en dus eindigen in een gedicht.” Voor L’Europe noire schrijft Ma Neza nieuwe gedichten en nummers. Alle kanten van het Afro-Europese verhaal komen samen in een mengeling van kunstvormen: muziek, poëzie, beelden en geluidsfragmenten. Ma Neza dicht de avond bij elkaar, ze slamt en zingt en wordt begeleid door haar vierkoppige band. Gegarandeerd een avond betovering en prikkeling. Lisette Ma Neza, L’Europe noire: some girls want to go to Europe, zaterdag 3 september 20.00 uur, De Brakke Grond||https://www.parool.nl/ps/lisette-ma-neza-l-europe-noire~bc636dd8/
