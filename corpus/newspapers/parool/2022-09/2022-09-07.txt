2022-09-07||Ruim twintig aanhoudingen bij Ajax - Rangers FC||De aanhoudingen waren ‘voor verschillende strafbare feiten waaronder het afsteken van vuurwerk en het verstoren van de openbare orde’, schrijft de politie in een persbericht. Ook werd er een supporter aangehouden voor het discrimineren en beledigen van een medewerker van de Johan Cruijff Arena. Toch spreekt de politie ondanks de aanhoudingen van een ‘feestelijke sfeer in het centrum van Amsterdam en rondom het stadion’ voor en na de wedstrijd die Ajax met 4-0 won. Voorafgaand aan de wedstrijd tegen Ajax verzamelden fans van de Rangers zich voornamelijk op de Dam. De sfeer was daar gemoedelijk en er werd veel bier gedronken. De gemeente wees de Johan Cruijff Arena en de directe omgeving woensdagavond aan als veiligheidsrisicogebied zodat er preventief gefouilleerd kon worden. ‘Gelet op de ervaringen rondom de laatste Champions Leaguewedstrijd tegen Benfica houdt de Amsterdamse driehoek (burgemeester, hoofdofficier, politiechef) rekening met openbare ordeverstoringen en het afsteken van zwaar illegaal vuurwerk’, schreef de gemeente in een persbericht. Ook werd de verkoop van alcohol in het Wallengebied beperkt. Zij mochten geen alcohol verkopen op dinsdag 6 september van zes uur ’s avonds tot drie uur ’s nachts, en op woensdag 7 september van twaalf uur ’s middags tot middernacht.||https://www.parool.nl/amsterdam/ruim-twintig-aanhoudingen-bij-ajax-rangers-fc~b51cd713/
2022-09-07||Aanvoerder Tadic prijst ‘teamspirit’ van Ajax tegen Rangers||“Dit was een mooie overwinning. De teamgeest was heel goed,” zei Tadic bij RTL 7. “Als wij veel bewegen en druk zetten, dan spelen we goed.” De aanvoerder was ook tevreden over zijn samenwerking met Mohammed Kudus in de aanval. “Hij speelde een geweldige wedstrijd. Ik speelde mijn derde wedstrijd op mijn nieuwe positie. Ik heb in dienst van het team gespeeld, maar het kan altijd beter.” Kudus kreeg enigszins verrassend de voorkeur boven Brian Brobbey. “Maar ook hij deed het uitstekend,” zei de Serviër. “Maar we doen het met z’n allen. We hebben zeventien of achttien voetballers die altijd kunnen spelen. Dat wordt belangrijk voor dit seizoen.” Tadic was blij met de spelopvatting van Ajax tegen Rangers FC, dat in de play-offs voor een plaats in de groepsfase wel te sterk was voor PSV. “We waren steeds in beweging en we hebben ze overal onder druk gezet. We hebben aangevallen en zo het publiek vermaakt.” Alfred Schreuder had zich geen betere eerste wedstrijd als hoofdtrainer in de Champions League kunnen wensen. “We hebben geweldige goals gemaakt. We stonden als een team op het veld,” zei Schreuder. “We speelden met zoveel energie en dan komen de technische kwaliteiten van mijn spelers tot uiting. We doen het met zijn allen. We kunnen het niet met elf of twaalf spelers. Dat zal het hele seizoen zo hopelijk blijven.” Schreuder passeerde Brian Brobbey voor Mohammed Kudus. “Natuurlijk was Brian teleurgesteld. Maar dat was Kudus de afgelopen weken ook toen hij op de bank moest zitten. Ik dacht Kudus tegen Rangers goed te kunnen gebruiken. En dat heeft hij ook wel laten zien. Hij verdiende een publiekswissel.” Ajax overklaste Rangers, dat PSV wel wist uit te schakelen in de play-offs voor een plaats in de groepsfase van de Champions League. “We hebben met heel veel moed gespeeld,” zei Schreuder. “Maar ik ga het hier niet over PSV hebben. We hebben van PSV verloren in de wedstrijd om de Johan Cruijff Schaal. Dan is het niet gepast als ik over hen ga oordelen.” Rangers-trainer Van Bronckhorst zocht niet naar excuses na de nederlaag van zijn Rangers FC tegen Ajax in de Champions League (4-0). “Dit is het niveau van deze competitie,” zei hij. “Dit is een harde en grote nederlaag. Ajax deed het uitstekend maar het verschil mag niet zo groot zijn. We zijn zeker voor rust weggespeeld.” “Gio, neem je rotzooi mee,” zongen de supporters van Ajax in de slotfase van het eenzijdige duel. De oud-trainer van Feyenoord hoorde het onbewogen aan. “Ajax strafte onze fouten genadeloos af. Maar wij hebben ook veel te veel fouten gemaakt. Net in de kleedkamer heb ik tegen mijn spelers gezegd: welkom in de Champions League.” Van Bronckhorst was met Rangers FC te sterk voor PSV in de play-offs om een plaats in groepsfase. “Maar Ajax speelt al jaren met de grote teams mee in de Champions League,” zei hij. “Dat zag je ook nu. Ze zijn zo balvaardig en zetten de tegenstander ook veel eerder onder druk. Ze hebben echt een heel goede ploeg.” Rangers FC verloor afgelopen zaterdag ook met 4-0 van Celtic. “Acht doelpunten tegen in twee duels is veel te veel,” mopperde Van Bronckhorst. “Dit moet snel veel beter.”||https://www.parool.nl/sport/aanvoerder-tadic-prijst-teamspirit-van-ajax-tegen-rangers~b44ea130/
2022-09-07||Ajaxcoryfeeën Molenaar en Van der Lem zien Kudus uitblinken: ‘Hij kan ook zomaar 70 miljoen opbrengen’||Was Rangers zo slecht of Ajax zo goed? Molenaar die in de jaren tachtig tot 81 duels kwam voor Ajax, denkt beide. “We hebben Rangers al een keer tegen PSV gezien en ik vond ze toen een stuk sterker. Maar Ajax begon na een kwartier te draaien en dat ging als een tierelier. Ik heb voor het eerst dit seizoen genoten van Ajax tegen een gerenommeerde tegenstander. Ze hebben er vier gemaakt, maar dat hadden er ook zeven, acht of negen kunnen zijn.” Van der Lem, die in de gouden jaren van Ajax in de jaren negentig assistent-trainer was van onder anderen Louis van Gaal, kijkt vooral naar de Amsterdammers. “Ajax was de eerste helft wel heel sterk. Als ze de bal kwijt waren zette ze meteen druk en als ze de bal diep konden spelen deden ze dat meteen. Daar kwamen ook de goals uit.” Over wie tegen Rangers de uitblinker was, hoeven de twee niet lang na te denken. Van der Lem: “Als ik moet kiezen, dan kies ik voor Kudus. Hij heeft heel hard gewerkt en een mooi doelpunt gemaakt vanuit een lastige hoek.” Molenaar is na de wedstrijd vooral blij dat ze Kudus niet hebben laten gaan, ondanks de interesse van Everton aan het einde van de transferperiode. “Ik denk dat Kudus nu zo ver is dat hij echt gaat doorbreken. Hij speelde ontzettend goed. Hij kan straks ook zomaar 70 miljoen euro gaan opbrengen.” Molenaar ziet door de basisplaats en de goede wedstrijd van Kudus de luxeproblemen voor trainer Alfred Schreuder wel groter worden. “Ajax heeft vijftien of zestien jongens die in de basis kunnen spelen. Voor de coach is het een weelde, maar voor sommige spelers zoals Brobbey is het vervelend.” Van der Lem: “Een trainer vindt een luxeprobleem niet erg. Het is lastig om te kiezen, maar je kan beter wat te kiezen hebben, dan niet. Maar ik wens Schreuder veel wijsheid. Hij had bijvoorbeeld ook Klaassen er niet in staan en daar ben ik eigenlijk wel fan van. Die gooit altijd zo veel arbeid in een wedstrijd.” Of we het Ajax van dit seizoen al mogen vergelijken met het Ajax van enkele seizoenen geleden dat aan de hand van spelers als Matthijs de Ligt, Frenkie de Jong en Noussair Mazraoui de halve finale van de Champions League haalde, dat vindt Molenaar van niet. “Ik denk dat Schreuder daarvoor nog wel tijd nodig heeft om de juiste samenstelling te vinden. Maar ik ben wel bijzonder verheugd met de ontwikkeling die we vanavond hebben gezien.” En hoe ver Ajax dit jaar in de Champions League gaat komen? Daar vindt Van der Lem het nog te vroeg voor. “Het is belangrijk dat ze de eerste wedstrijd gewonnen hebben en overwinteren zou natuurlijk geweldig zijn. Dan krijgen we daarna alleen maar topwedstrijden.”||https://www.parool.nl/sport/ajaxcoryfeeen-molenaar-en-van-der-lem-zien-kudus-uitblinken-hij-kan-ook-zomaar-70-miljoen-opbrengen~bd3ea13c/
2022-09-07||Ajax met speels gemak langs Rangers, wereldgoal van Kudus||De bekroning van het dominante en aanvallende voetbal van Ajax volgde woensdagavond in de 34ste minuut. Mohammed Kudus speelde zichzelf vrij op de linkerflank en joeg de bal uit een onmogelijke hoek met links snoeihard in de voor hem verste bovenhoek. Het was al het derde Amsterdamse doelpunt op een rimpelloze maar sfeerrijke avond. Het was zeer verrassend dat Kudus aan de aftrap verscheen en niet Brian Brobbey. De 22-jarige Ghanees was vorige week nog met zijn hoofd bij Everton, dat hem op het laatste moment bij Ajax wilde wegkapen. Schreuder hield die transfer tegen en hij schonk Kudus in de eerste poulewedstrijd van de Champions League meteen een basisplaats. Kudus bewaart slechte herinneringen aan dat toernooi. Twee jaar geleden, in de Johan Cruijff Arena tegen Liverpool, viel hij al na negen minuten uit met een kniekwetsuur. Het was het begin van een donkere periode waarin de middenvelder/aanvaller van de ene in de andere blessure viel. De carrière van de sterke Ghanees kwam mede daardoor nog niet van de grond in Amsterdam. Het was een van de redenen voor Kudus om deze zomer te willen vertrekken. Aan zijn talent wordt binnen Ajax niet getwijfeld, over zijn beste positie des te meer. Hij is technisch, sterk, en hij kan een goal maken, maar hij loopt tactisch soms uit de pas. Dat maakt hem als middenvelder voor een coach – en voor een team – misschien te onbetrouwbaar. Aan de andere kant is zijn onvoorspelbaarheid ook een groot goed, en een kracht. Kudus kreeg tegen Rangers in de spits een vrije rol, min of meer, en hij maakte dankbaar gebruik van de ruimte die hij kreeg. De laatste linie van de Schotten verloor hem voortdurend uit het vizier. Van de wanorde bij Rangers profiteerden ook Steven Bergwijn (op links) en Dusan Tadic aan de andere flank. Wie Ajax keer op keer door de linies zag snijden, zal zich een paar maal verwonderd hebben afgevraagd hoe PSV zich in de voorronden van de Champions League tegen deze tegenstander heeft kunnen laten piepelen. Ajax brak de ban na ruim een kwartier. Een corner van Steven Berghuis werd door Edson Álvarez ferm ingekopt. Net als Kudus beleefde ook de Mexicaan een vreemde ontknoping van de transferperiode. Ook Álvarez had zijn zinnen gezet op een transfer. Chelsea was nadrukkelijk voor de verdedigende middenvelder in de markt. Een bod van 50 miljoen euro werd niet geaccepteerd, tot grote teleurstelling van de speler zelf, die even in de contramine ging en een training oversloeg. Van die teleurstelling was niets meer te merken. Álvarez ging mee in het spel van Ajax dat in alles plezier uitstraalde. Alsof er deze zomer niet zes belangrijke spelers waren vertrokken ging het balletje weer snel van voet naar voet. Met een zelfverzekerde Calvin Bassey op de plek van Lisandro Martínez en met de onvermoeibare draaischijf Kenneth Taylor als vervanger van Ryan Gravenberch werden de contouren van het nieuwe Ajax zichtbaar bij de eerste serieuze graadmeter van dit seizoen. Waarbij moet worden aangetekend dat de werkelijke sterkte van Rangers moeilijk is in te schatten. De nummer twee van Schotland was in de Johan Cruijff Arena soms de waanhoop nabij. Ronduit schlemielig was het eigen doelpunt van James Sands (2-0) na een schuiver van Berghuis. Rangers werd bij tijd en wijle gekleineerd door Ajax, dat na rust wel veel kansen creëerde, maar nog één keer scoorde via Steven Bergwijn. Schreuder stuurde tegen het eind drie verse krachten het veld in, onder wie de Argentijn Lucas Ocampos. Brobbey kreeg slechts een handvol speelminuten. Voor hem is het een hard gelag dat hij op zo’n Europese avond zijn kunsten niet wat langer mag vertonen, maar voor Ajax is het een zegen dat de kwaliteiten van Kudus eindelijk tot volle wasdom kwamen.||https://www.parool.nl/sport/ajax-met-speels-gemak-langs-rangers-wereldgoal-van-kudus~be4c304c/
2022-09-07||Amsterdamse architect en oud-D66-senator Edo Spier (96) overleden||Spier groeide op in Amsterdam-Zuid in een liberaal-Joods gezin. Toen de oorlog uitbrak, dook hij onder. Hij verbleef tijdens de Tweede Wereldoorlog op ongeveer vijftig onderduikadressen, waarna hij zich als vrijwilliger bij het Engelse leger meldde. Direct na de oorlog vertrok hij naar Nederlands-Indië, waar hij twee jaar als militair vocht. Bij de Allied Forces Radio in Batavia leerde hij schrijven, wat hem goed van pas kwam toen hij redacteur werd van Het Parool. Hij werkte van 1948 tot 1956 bij de krant, maar het was Gerrit Rietveld die hem adviseerde architect te worden, nadat hij had gezien hoe Spier naar eigen ontwerp zijn huis had verbouwd. Spier werd bekend door zijn verbouwingen van oude pakhuizen tot lofts met woonruimte en ateliers. Hij ontwierp de synagoge aan de Straat van Messina in Amstelveen en was betrokken bij de verbouwing van de synagoge aan de Lekstraat. Een van zijn laatste opdrachten was de restauratie van het toenmalige hoofdpostkantoor van de PTT in Amsterdam. Spier was sinds de oprichting lid van D66, toen nog geschreven als D’66. Hij was penningmeester en coördineerde de publiciteit voor de partij van Hans van Mierlo, die hij als campagneleider in 1986 terughaalde naar de Haagse politiek. Van 1991 tot 1995 zat hij voor D66 in de Eerste Kamer. De flamboyante architect en politicus was drie keer getrouwd. Eerst met de actrices Ina van Faassen en Winnifred Bosboom, en van 1962 tot aan haar overlijden in 2020 met Corinne Rottschäfer, voormalig Miss World.||https://www.parool.nl/nederland/amsterdamse-architect-en-oud-d66-senator-edo-spier-96-overleden~bc554b3b/
2022-09-07||Levert Hollywood een wanprestatie? Spektakel vind je nu op tv, niet in de bioscoop||Een maand geleden luidde de woordvoerder van de op een na grootste internationale bioscooponderneming Cineworld Group de noodklok: door een oplopende schuldenlast lijkt een faillissement onafwendbaar. Met een reeks overnames in tien landen verwierf het aan de Britse beurs genoteerde bedrijf 790 bioscoopcomplexen op drie continenten, maar het lijkt zich aan die agressieve expansie te hebben vertild. Een van de bestuurders gaf een andere verklaring voor de rode cijfers: Hollywood levert een wanprestatie, op een cruciaal moment voor het wereldwijde bioscoopwezen. Na de rampzalige sluitingen en beperkende maatregelen tijdens de pandemie had de heropening van de bioscopen gepaard moeten gaan met de uitbreng van een lange reeks onweerstaanbare blockbusters. Een nieuwe James Bond, Spider-Man, Top Gun en Jurassic World volstonden niet om Cineworld overeind te houden. Het lag niet aan Cineworld, het lag aan een gebrekkig filmaanbod. Als de Amerikaanse filmstudio’s hun plicht niet hadden verzaakt zaten alle zalen in de 790 Cineworldcomplexen maandenlang vol met tevreden klanten en daar zou iedereen baat bij hebben. Aldus Cineworld. Kort na de publicatie van die eenzijdige verklaring in The Wall Street Journal noteerde het Amerikaanse filmvakblad The Hollywood Reporter het hoongelach dat de jammerende Holle Bolle Gijs in studiokringen ten deel viel. De wereldwijde bioscoopmarktleider AMC Entertainment kreeg in dezelfde periode geen liquiditeitsproblemen. Bovendien kon iedereen met een beetje verstand van filmproductie zien aankomen dat er door de pandemie een stuwmeer aan onafgewerkte films zou ontstaan, met name in het blockbustersegment. Al die oorverdovende explosies, sierlijk opstijgende superhelden en wonderlijke vergezichten komen niet vanzelf uit de computer, daar zijn tienduizenden specialisten bij betrokken. Na een dorre blockbusterzomer wordt de eerstvolgende vrucht van het geploeter pas medio november in de bioscopen verwacht, wanneer Disneydochter Marvel Studios Black Panther: Wakanda Forever uitbrengt. Intussen worden pragmatische bioscoopondernemingen door de grote Amerikaanse distributeurs Universal en Paramount gevoed met opgelapte en opgerekte successen uit het verleden, zoals Spielbergs onverwoestbare klassiekers Jaws en E.T. the Extra-Terrestrial. In aanloop naar de langverwachte kerstkraker Avatar: The Way of Water zal James Camerons eerste Avatar op 22 september in een geremasterde versie terugkeren. Deze week is de vórige kerstkraker Spider-Man: No Way Home alweer terug in de zalen, met een nieuw affiche vol spoilers en een paar extra scènes om verstokte fans te strikken. Voor peperduur spektakel van recenter datum hoefde niemand in het afgelopen weekend de deur uit: Amazonkanaal Prime lanceerde The Lord of the Rings: The Rings of Power, dat voorlopig de duurste dramaserie uit de televisiegeschiedenis is. De eerste twee afleveringen van een reeks die naar verwachting vijf seizoenen zal beslaan, werden geregisseerd door de Spaanse filmmaker J.A. Bayona, die na El Orfanato, A Monster Calls en Jurassic World: Fallen Kingdom zonder meer aan de taak gewaagd is. Bayona pakt in meerdere spannende en actierijke scènes fantastisch uit, maar The Rings of Power oogt, klinkt en voelt in eerste instantie als een product van navolgers. Om Frodo te citeren: we zijn hier al eens geweest. De eerste episodes getuigen bovenal van een grote bewondering voor de twee filmtrilogieën die Peter Jackson naar het werk van J.R.R. Tolkien maakte. Tolkiens appendixen en notities behoren tot het duurbetaalde bronmateriaal, maar in de vorm worden de keuzes van Jacksons team gevolgd. Voor Jacksons Midden-Aarde leek het grootste filmdoek soms nog te klein, maar dat was twintig jaar geleden. In de tussentijd raakte de wereld verslingerd aan een beeldscherm dat in de handpalm past en werd het beeld in de huiskamer en thuisbioscoop steeds groter en beter. De reuring in de foyer en de zaal is naar de socials op de smartphone verplaatst. Dat laatste is misschien maar goed ook. Je moet er niet aan denken dat je bij een voorstelling in discussie moet gaan met de zelfbenoemde hoeders van Tolkiens witte erfgoed, wanneer er een dwergprinses met een kleurtje in Khazad-dûm opduikt. Ze heeft niet eens een baard! Dat is tegen de regels, Tolkien was daar zeer stellig over. Alles wordt kapotgemaakt! Inderdaad. Hollywood levert een wanprestatie die Cineworld doet wankelen en de globalisten bij Disney en Amazon hersenspoelen onze kinderen met hun ‘woke agenda’ en baardloze dwergvrouwen met een kleurtje. Dat deugt niet, daar zit iets achter. De hele filmwereld is een complot. Het zijn allemaal linkse leugenaars. Maar waar gaan we dit weekend naartoe? De nieuwe Spider-Man is terug. Tommy Top Gun vliegt nog door Mach 10. En warempel: Jaws is eindelijk in 3D, maar verder nog helemaal de oude. Top!||https://www.parool.nl/kunst-media/levert-hollywood-een-wanprestatie-spektakel-vind-je-nu-op-tv-niet-in-de-bioscoop~b2c71254/
2022-09-07||Achter de oranje brandweerauto zag je nog het piekerige haar van een jongetje||Nog altijd speur ik naar de blauwe trapauto uit mijn jeugd. Ik geloof niet dat ik blijer ben geweest dan op het moment dat mijn moeder haar handen voor mijn ogen vandaan haalde en ik midden in de kamer die blauwe trapauto zag staan. Ik werd vier. Ik heb er nog drie foto’s van. Ik leefde een tijd in die auto. Prachtig karretje, met een zwart-witgeblokte baan over de motorkap. Een racemonster. Ik moest huilen omdat mijn broertje er ook een rondje in mocht rijden. Op de enorme rommelmarkt in Gent had ie zomaar kunnen staan. Van zolder gehaald. Eindelijk afstand van gedaan. Niet eens afgestoft. Een paar euro. Neem maar mee. Vooralsnog zagen we pluizige truien. Een oude, Duitse grammofoonplaat met soldatenliederen. Heel veel wielershirts uit de jaren negentig. Een man met een verzameling spaarpotten die een grap maakte die ik niet begreep. M. stootte me aan. Achter ons een stel waarvan de man een buggy duwde met daarin een heel grote, oranje brandweerauto. Achter de auto zag je nog het piekerige haar van een jongetje. We lieten ze passeren. Het jongetje hield de brandweerauto, met uitschuifbare ladders en brandweerslangetjes, heel goed bij het dak vast. De brandweerauto was zo lang dat de handen van het jongetje de voor- en achterkant niet konden omvatten. Er zaten plastic brandweermannetjes in, met zwarte helmen. De brandweerauto was niet meer nieuw. Er zaten vegen op het oranje plastic, en er ontbrak een wieltje. Maar het gezicht van het jongetje was een grote lach. Ook de vader straalde. (Ik zag tot mijn vreugde dat hij een wieltje in zijn hand had.) Verderop greep een meisje naar een viezig knuffelgirafje. Ze keek smekend naar haar moeder. Maar het girafje mocht niet mee. De moeder moest lichte dwang op het meisje uitoefenen om haar het beest weer neer te laten leggen voor ze verder liepen. Ze keek, aan de hand van haar moeder, nog een paar keer om. Overal glansde het blauw, maar mijn trapauto zag ik niet. (Goed. Dan vind ik die blauwe trapauto. Ik geef er acht euro aan uit. Achter in de auto, mee naar huis. En dan staat ie boven, onder het schuine dak, tussen de slaapzakken, koffers, een shopper met kleerhangers, tassen met te kleine kleren van de meiden, en de kerstspullen. Ga ik er dan af en toe een kwartiertje naar zitten kijken?) We dronken koffie en aten croissants in een hofje met grote tafels en een podium versierd met stropdassen waar velen deze late zondagochtend al aan het bier zaten. Een man had een grote Albert Heijntas vol met stripboeken naast zich staan. Hij wilde er telkens een uitpakken, maar dat mocht niet van zijn vrouw. Hij nipte ongeduldig van zijn cola. Vlak voor we de markt verlieten, vond M. haar schoenen met de juiste punten, en ik een overhemd van kriebelige stof. Op weg naar de auto zagen we in de Coupure een pluchen pandabeer drijven. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/achter-de-oranje-brandweerauto-zag-je-nog-het-piekerige-haar-van-een-jongetje~b0d12de5/
2022-09-07||Thuis bij Trump gevonden: ‘Extreem geheim stuk over nucleaire defensie onbekend land’ ||De Amerikaanse oud-president Donald Trump heeft wat uit te leggen. Weken van ontkenning en afleiding ten spijt blijken er op zijn golfclub Mar-a-Lago documenten te zijn aangetroffen die zo geheim zijn dat alleen een president en enkele leden van zijn kabinet ze kunnen inzien. Volgens The Washington Post, die zich beroept op meerdere anonieme bronnen, had Trump een extreem geheim document mee naar huis genomen over de verdediging van een buitenlandse macht. Inclusief supergeheime informatie over de nucleaire verdediging van dat land. Om welk land het gaat, wordt niet gemeld, maar de lijst van kernmachten is niet zo lang. Behalve de drie grootmachten VS, China en Rusland zijn dat Frankrijk, Groot-Brittannië, India, Pakistan, Noord-Korea en waarschijnlijk Israël. Het spraakmakende document werd vorige maand door FBI-agenten gevonden tijdens een huiszoeking in Trumps Mar-a-Lagoresidentie in Palm Beach, Florida. Trump had meer documenten meegenomen die de allerhoogste status van geheimhouding hebben, aldus The Washington Post. De stukken die zijn gevonden, zouden ook uiterst geheime operaties van Amerikaanse agenten beschrijven die zo vertrouwelijk zijn dat alleen de zittende president en enkele leden van zijn kabinet ze kunnen inzien. Normaliter liggen deze stukken in een zwaar bewaakte kluis in Washington, waar ze alleen met speciale toestemming toegankelijk zijn. De staatsgeheimen lagen achttien maanden lang in Trumps villa in Florida – of dat achter slot en grendel was, is niet bekend. Alles bij elkaar heeft de FBI dit jaar meer dan driehonderd vertrouwelijke stukken teruggehaald bij de oud-president. In januari en juni werden al zo’n tweehonderd stukken ingeleverd bij het Nationale Archief, begin vorige maand kwamen er daar na een huiszoeking nog eens honderd bij, waaronder dus extreem geheime documenten. Ook zijn door de FBI tientallen lege dossiers gevonden, waaronder 48 waarop ‘geheim’ stond. Onduidelijk is of alle meegenomen documenten nu terug zijn of dat er nog geheime stukken elders rondzwerven. Het Amerikaanse ministerie van Justitie is vanwege de vondst van de documenten een strafrechtelijk onderzoek begonnen tegen de oud-president. Trump zelf meent dat hij zondebok is en dat dit een zoveelste neponderzoek is om hem te schaden. De informatie over nucleaire wapens is volgens de oud-president net zo ‘nep’ als destijds het onderzoek naar Russische inmenging in de Amerikaanse verkiezingen en banden van Trump met Russische zakenlui. Ook de twee afzettingsprocedures waren volgens de oud-president, net als het Muelleronderzoek naar Russische inmenging en nog veel meer. Hij voegt er op zijn socialmediaplatform Truth Social aan toe: ‘Dezelfde smerige mensen zijn erbij betrokken.’ Trump suggereerde eerder dat FBI-agenten bij de huiszoeking in Mar-a-Lago zelf belastend materiaal hadden neergelegd om hem te kunnen beschuldigen. Een Amerikaanse rechter ging onlangs in op Trumps verzoek om een onafhankelijke jurist aan te stellen om het materiaal te beoordelen dat na de huiszoeking is meegenomen. Deze zogeheten ‘special master’ heeft nu toestemming om persoonlijke items, documenten en ander materiaal te beoordelen. De oud-president wordt onder andere verdacht van het overtreden van de spionagewet. Over het waarom van Trumps dossierverzameling wordt in de VS gespeculeerd. Volgens sommigen is Trump de mening toegedaan dat hij als ‘belangrijke president’ het recht heeft om belangrijke stukken ‘openbaar te verklaren’ en mee naar huis te nemen. Mogelijk wil hij die gebruiken voor toekomstige memoires. Anderen vrezen dat de voormalige zakenman de stukken te gelde wilde maken. Trump zelf noemt zich slachtoffer van een heksenjacht en noemde het Amerikaanse ministerie van Justitie en de FBI ‘totaal corrupt’.||https://www.parool.nl/wereld/thuis-bij-trump-gevonden-extreem-geheim-stuk-over-nucleaire-defensie-onbekend-land~b68bfcd0/
2022-09-07||Rangersfans vermaken zich prima in de stad: ‘An enjoyable trip, Amsterdam’||Al aan het begin van de middag verzamelen de Schotse supporters zich op de plekken die zijn te verwachten. Op de Nieuwmarkt, op het terras van café De Zon, zitten fans van Ajax en van Rangers vriendelijk naast elkaar, nog net in het zonnetje. Vier Schotse vrienden hebben het uitstekend naar hun zin. “Heel erg leuk hier,” zegt Barry Anderson (50). “Iedereen is vriendelijk. No trouble at all.” “Alleen alcohol mag een stuk goedkoper,” zegt Graig Crawford (46). “Het is wel duur hier, zeg.” Ongeveer hetzelfde als in Schotland, toch? Crawford: “Ja. Daarom.” Een dag eerder zijn ze gekomen, de volgende vliegen ze terug. Anderson: “Morgenochtend. Middag. Avond.” Als uitslag verwachten de mannen 0-7. En serieus? “1-1.” Bij de Old Sailor op de Wallen zijn traditioneel al veel Ajacieden, maar het blauw van Rangers is niet te zien. Dit is Ajaxterritorium. Op De Dam daarentegen staat een enorme kluster blauw-wit, en allemaal op of rond het terras van bar Majestic. Blijkbaar heeft zich rondgesproken dat dit hun tijdelijke thuisbasis is. De ingang en de ramen zijn zelfs behangen met Rangersvlaggen. “We waren hier gisteren al,” verklaart John McLuckie (50). “Straks komt iedereen hier bij elkaar en dan gaan we naar het stadion, allemaal samen.” De afspraak is rond half vijf, maar dat kan best eens wat later worden. Tussen zijn groep vrienden staat een plastic tas vol alcohol op de grond: bier en een literfles Smirnoff. Van een verbod om alcohol te verkopen in winkels en slijterijen op de Wallen heeft hij niets meegekregen: “Dit hebben we van huis meegenomen.” Deze groep gokt 0-5. En dan toch maar serieus: “1-1. Hopen we.” Om de hoek op het Beursplein staat busjes vol ME’ers paraat, maar op De Dam loopt de politie gemoedelijk tussen de supporters. “Het is heel erg rustig in de stad,” zegt een agente. “Mensen zijn lekker aan het drinken.” De sfeer is gemoedelijk en vrolijk en uiteraard wordt er geregeld luidkeels gezongen, nu al met dikke tong. Een voorbijgangster tegen de fotograaf: “Waartegen zijn ze aan het protesteren?” Om het hoekje, aan het begin van de Damstraat, hangt een groep mannen een grote Rangersvlag voor het hele raam van Café op de Dam. Binnen hangt ook al een metersgrote vlag met daarop Bristol. Bristol? Dat is toch een stad in Engeland? “Nee, dat is een bar in Glasgow,” zegt Ryan Maginess (32). Hij is het ook die net die enorme Rangersvlag voor het raam van het café heeft opgehangen. Maginess: “That's just the beer.” De groep is in de ochtend in Amsterdam aangekomen en meteen op een terras gaan zitten. Maginess: “An enjoyable trip, Amsterdam. Zeg, denk je dat ik een joint mee het stadion in kan nemen?” Check hier ons liveblog over de wedstrijd||https://www.parool.nl/amsterdam/rangersfans-vermaken-zich-prima-in-de-stad-an-enjoyable-trip-amsterdam~b7d38eda/
2022-09-07||Gevolgen stikstofuitspraak verstrekkend: ‘Je kunt nu elke boer met een innovatieve stal op de korrel nemen’||De Raad van State oordeelde woensdag dat drie Utrechtse melkveehouders die meer koeien wilden gaan houden door te investeren in een stikstofbesparende stal, daar geen vergunning voor krijgen. Uit kritische rapporten blijkt dat het twijfelachtig is of de stallen daadwerkelijk zorgen voor minder ammoniakuitstoot, terwijl tot nu toe in de vergunningverlening wél van die positieve effecten werd uitgegaan. Dat mag niet meer, vindt de Raad van State. Dat is een flinke domper voor de boeren in kwestie, maar de gevolgen van deze uitspraak zullen veel verstrekkender zijn, voorspellen juristen. Zelfs de advocaat van een van de verliezende Utrechtse boeren, Johan van Groningen, komt tot die analyse. “Als jurist kan ik de uitspraak op zich volgen: je moet beloftes kunnen onderbouwen. Maar in de praktijk wordt het zo voor boeren steeds moeilijker. Voor bezwaarmakers is dit een inkoppertje: ze kunnen gaan schieten op elk stalsysteem waarvan de effecten niet helemáál zeker zijn. Zo kun je elke boer met een niet-traditionele stal op de korrel nemen.” De Raad van State benadrukte in een toelichting dan wel dat het vonnis slechts gaat over twee specifieke stalsystemen in de melkveehouderij, maar bij die systemen zal het niet blijven, denkt ook Ralph Frins, universitair docent omgevingsrecht aan de Radboud Universiteit in Nijmegen. “Je kunt met deze uitspraak in handen elk stalsysteem waarover concrete wetenschappelijke twijfels zijn ter discussie stellen bij de rechter. Koeienstallen, maar ook die voor varkens en pluimvee.” Dat denkt ook Johan Vollenbroek van Mobilisation for the Environment (MOB), een van de twee milieuclubs die hun gelijk haalden bij de Raad van State. “Als je bij de rechter aanklopt met een verzoek tot handhaving, kun je op deze uitspraak wijzen. We hebben aangetoond dat het systeem van vergunningverlening in de veehouderij niet klopt. Pas als je gaat meten en controleren wat de daadwerkelijke stikstofuitstoot van een stal is, en daarop handhaaft, dan kun je dit soort stallen verankeren in de wet.” De precieze gevolgen van de uitspraak zullen in de komende maanden duidelijker worden. Wat bijvoorbeeld nog onduidelijk is: wat betekent dit voor boeren die al hebben uitgebreid dankzij de bouw van een nieuwe, emissiearme stal en daarvoor een definitieve vergunning hebben? “Ook die vergunningen kunnen nu gevaar lopen,” denkt Frins. “Als je kunt aantonen dat de uitstoot van een stal meer gevolgen heeft voor beschermde natuur dan waar bij de vergunningverlening vanuit is gegaan, dan kun je als belanghebbende een intrekkingsverzoek indienen. Deze uitspraak is daarvoor extra munitie.” Het oordeel van de Raad van State lijkt dus de volgende optater voor boerend Nederland. De stikstofplannen van het kabinet dreigen voor de sector al desastreus uit te pakken. Deze week kwam daar ook nog eens het nieuws bovenop dat melkveehouders in stapjes afscheid moeten nemen van de uitzonderingsregeling om meer mest te mogen uitrijden dan Europese collega’s. De boerenorganisaties, LTO-voorzitter Sjaak van der Tak voorop, laten geen gelegenheid onbenut om technische innovaties naar voren te schuiven als dé oplossing voor het stikstofprobleem. “Wij hebben als agrarische sector betere oplossingen dan het kabinet nu heeft,” zei Van der Tak vorige week nog, na het gesprek van de grote boerenclubs met leden van het kabinet onder leiding van stikstofbemiddelaar Johan Remkes. Wie de uitspraak van de Raad van State nuchter leest, kan dat niet volhouden, stelt Frins. “Niet als het over stikstofbesparende stalsystemen gaat in elk geval. Dit juridische oordeel zet deze innovatieve systemen echt onder druk. Je kunt nu als overheid moeilijk communiceren dat deze systemen voor een belangrijk deel de oplossing zijn. Daarmee geef je boeren valse hoop.” Wat dus een oplossing kan zijn, volgens deskundigen: het nauwkeurig meten van de ammoniakuitstoot per stal, en daarop consequent handhaven. Maar dat is makkelijker gezegd dan gedaan. Meetsystemen zijn nog volop in ontwikkeling, en daarbij is meten op individueel stalniveau loeiduur. Het brengt natuurorganisaties tot de conclusie dat er maar één oplossing is: minder vee. Vollenbroek: “Al die boerenleiders zeggen: innovatie, innovatie, innovatie. Maar dat is op deze manier een doodlopende weg. Deze uitspraak is een ramp voor boeren, dat snap ik echt wel.”||https://www.parool.nl/nederland/gevolgen-stikstofuitspraak-verstrekkend-je-kunt-nu-elke-boer-met-een-innovatieve-stal-op-de-korrel-nemen~bf155213/
2022-09-07||Avond na getuigenis van ‘doelwit liquidatie’ ontplofte bom voor huis van zijn ouders in Oost||De ontploffing, waarschijnlijk van een vuurwerkbom, was op tweehoog, precies waar de ouders wonen. Justitie vindt dat Hamza A. redelijkerwijs vermoedt dat de ontploffing was bedoeld om hem onder druk te zetten geen (belastende) verklaringen af te leggen en wil dat hij niet opnieuw als getuige wordt verhoord. De advocaten van de twee tot nu toe gedetineerde verdachten, Amsterdammers Sharoz Y. (29) en Leroy J. (27), vroegen de rechtbank woensdag op een inleidende zitting in de zaak het vermoede doelwit A. wél opnieuw als getuige te laten verhoren en hem desnoods te gijzelen als hij geen antwoorden geeft op hun vragen. Zo willen zij weten wie degene was die volgens A. aan hem vertelde dat hij die bewuste avond ‘een engeltje op zijn schouder had gehad’. Dat zou diegene rechtstreeks hebben gehoord van de opdrachtgever. De onderzoeksrechter zag eerder van gijzeling af, ook omdat A. had gezegd dat hij hoe dan ook geen vragen meer zal beantwoorden, ook niet als hij daardoor in de cel zou belanden. Hamza A. en officier van justitie Gerdine Dankers zijn ervan overtuigd dat een schutter hem in de late avond van 22 augustus 2020 heeft willen liquideren bij de woning van zijn ouders. De man zou zeker drie keer de trekker hebben overgehaald, maar het pistool haperde. A. zegt te zijn weggerend en naar een café in de Dapperstraat te zijn gevlucht. In de visie van justitie passen ontsleutelde berichten uit de PGP-Blackberry’s (Pretty Good Privacy) die de huidige verdachten plus een ander zouden hebben gebruikt, precies bij het moordplan. Die nog voortvluchtige derde zou op de dag van de vermoede liquidatiepoging en daags daarna bijna 400 keer contact hebben gehad met Sharoz Y. De beide gedetineerde verdachten ontkennen bij een moordpoging betrokken te zijn geweest. Hun advocaten vroegen om hun vrijlating. De rechtbank hield ze in de cel. Tegen Sharoz Y. bracht de aanklaagster woensdag een nieuwe zaak in, over de poging tot invoer van 240 kilo en 50 kilo cocaïne uit Peru naar de haven van Rotterdam. Ook die verdenking volgt uit PGP-berichten. Ook die ontkent hij te hebben gestuurd. Het verzoek van officier Dankers hem ook voor die verdenking ‘gevangen te nemen’, wees de rechtbank af. De zaak zal pas in april 2023 inhoudelijk worden behandeld.||https://www.parool.nl/amsterdam/avond-na-getuigenis-van-doelwit-liquidatie-ontplofte-bom-voor-huis-van-zijn-ouders-in-oost~b7770857/
2022-09-07||Agenda voor inperken wildgroei commerciële voetbalscholen in Amsterdam||Wethouder Mbarki (Sport, PvdA) zei dit woensdag in de raadscommissie. Volgens de wethouder vormt de opkomst van commerciële voetbalscholen een maatschappelijk probleem. “Niet alleen wordt de illusie verkocht dat elk kind een nieuwe Messi kan worden en betalen mensen grof geld, ook ondermijnt het de verenigingen.” De opkomst van voetbalscholen werd besproken naar aanleiding van een eerder verschenen rapport van de Sportraad Amsterdam. Daaruit blijkt dat de opkomst van commerciële voetbalscholen leidt tot zorgen over de sociale veiligheid van kinderen, criminele ondermijning en velden die gebruikt worden zonder dat de gemeente er geld aan verdient. Een voetbalagenda moet duidelijke kaders stellen, vindt Mbarki. Bij de uitwerking van de voetbalagenda zal nadrukkelijk gekeken worden naar de aanbevelingen van de Sportraad Amsterdam, die secretaris Julius Egan aan de raad toelichtte. “Laat voetbalscholen zich inschrijven bij de KvK, laat ze huur betalen om velden te gebruiken en probeer voetbalbestuurders uit te leggen wat het betekent om samen te werken met een commerciële partij.” Tegelijkertijd wilde wethouder Mbarki nog wel benadrukken dat voetbalscholen mogen bestaan. “Maar we zien helaas dat voetbalclubs ondertussen bijna worden overgenomen door deze scholen en dat ze ook langzaam meer invloed krijgen op het meidenvoetbal.” In de regio Amsterdam zijn zo’n 79 scholen actief geweest, terwijl er 58 traditionele amateurverenigingen in de stad zijn. Vrijwel elke Amsterdamse amateurvereniging heeft een vorm van samenwerking (gehad) met een voetbalschool. De voetbalagenda wordt op korte termijn verwacht. Daarin moet naast beleid rond de vercommercialisering van de sport en emancipatie in de sport ook extra duidelijkheid komen over hoe de gemeente de vaak kwetsbare voetbalverenigingen wil versterken.||https://www.parool.nl/amsterdam/agenda-voor-inperken-wildgroei-commerciele-voetbalscholen-in-amsterdam~b2cd6f10c/
2022-09-07||Geluidsnorm voor nachtleven ‘onzin’, stellen Amsterdamse nachtclubs||In de Tweede Kamer klinkt de roep om te kijken naar een wettelijk maximum van (bijvoorbeeld) 100 decibel in uitgaansgelegenheden. Dit gebeurde nadat experts hun zorgen hadden geuit over de sterke toename van tinnitus (oorsuizen) bij jongeren. De huidige afspraak is dat muziek niet langer dan een kwartier boven de 103 decibel mag uitkomen. Maar die afspraak, vastgelegd in een convenant in 2018, is vrijblijvend. Als een horecagelegenheid zich er niet aan houdt, volgt er geen waarschuwing of een boete. Die vrijblijvendheid onder meer PvdA, Volt, CDA en Partij voor de Dieren een doorn in het oog. Zij willen dat het maximale geluidsniveau wettelijk wordt vastgelegd en dat beter wordt gecontroleerd of organisaties zich eraan houden. Sommige politieke partijen opperen daarbij ook dat de volumeknop in zijn geheel omlaag moet, bijvoorbeeld naar 100 dB. Een wettelijke geluidsnorm lost het probleem alleen helemaal niet op, vindt branchevereniging Koninklijke Horeca Nederland (KHN). “Het zachter zetten van de muziek zal allereerst ten koste gaan van de beleving,” zegt een woordvoerder van KHN. “De bezoekers blijven dan weg en gaan naar andere plekken om harde muziek te beleven. Daarmee werk je mogelijk illegale raves in de hand, waar totaal geen controle is.” Preventie is volgens de woordvoerder het enige juiste middel. “Daar zijn de nachtclubs al volop mee bezig. Er worden op veel plekken al oordoppen aangeboden en er zijn in sommige discotheken ruimtes waar je je kunt terugtrekken om je oren even wat rust te gunnen.” In club Nyx in de Reguliersdwarsstraat in Amsterdam-Centrum krijgt het personeel gratis oordoppen en wordt het geadviseerd deze te dragen. Ook bezoekers worden oordoppen aangeboden, zegt eigenaar Rob de Jong. “Voor drie euro haal je ze bij de bar of uit een automaat, dat is al tien jaar zo.” De club heeft geïnvesteerd in hoogwaardige geluidsapparatuur en het geluidsniveau wordt er constant gemonitord met een decibelmeter. “We willen niet dat het boven de 103 gaat. Niet vanwege onze buren, want we hebben geluk dat het pand goed is geïsoleerd, maar echt voor onze bezoekers.” Verlaging van de geluidsgrens vindt De Jong onzin. “We proberen het als club al zo goed mogelijk te doen. Toch vind ik het wel heel belangrijk dat er aandacht is voor dit probleem.” Jerry Oortwijn, woordvoerder van het Amsterdamse poppodium Paradiso, beaamt dat. “We zijn intensief bezig met gehoorbescherming. Op onze tickets staat een banner met de tekst: ‘Denk aan je oren en draag gehoorbescherming.’ En dat zetten we ook in onze servicemails.” “Concertgangers kunnen bij ons gratis oordoppen vragen bij de receptie, die zijn eenmalig te gebruiken. En we hebben twee automaten waar je voor drie euro herbruikbare oordoppen kunt kopen. Niet iedereen doet dat natuurlijk, maar wij zien sinds corona wel een toename. De automaat moet steeds vaker worden bijgevuld.” Het personeel van Paradiso krijgt op maat gemaakte oordoppen. Oortwijn: “In een concertzaal zou iedereen die moeten hebben.” Ook Vincent Reinders, medeoprichter van Radio Radio in Westerpark vindt dat er meer moet worden ingezet op het dragen van gehoorbescherming. Daarbij denkt hij bijvoorbeeld aan het aanstellen van teams op festivals die bij de entree oordoppen uitdelen. Ook moeten uitgaansgelegenheden hun bezoekers er beter op attenderen – meer dan nu wordt gedaan. “Spreek je vrienden er ook op aan. Wijs elkaar erop dat je bijvoorbeeld niet zonder oordoppen voor een speaker gaat staan.” De prijs voor de aanschaf van goede gehoorbescherming vormt volgens Reinders nu veelal een drempel. “Los van de drie- eurodoppen is het gewoon wenselijker dat iedereen goede oordoppen heeft die nóg betere bescherming bieden. Die kosten nu nog rond de 130 euro.” Een goedkoper, maar wel goed aanbod zou hier volgens Reinders een oplossing kunnen bieden. Kan het geluid dan niet wat zachter, als iedereen toch oordoppen zou moeten dragen? Dat is een lastige vraag, zegt de woordvoerder van Paradiso. “We kunnen wel een richtlijn geven, maar het ligt ook aan de artiest, hoe hard die wil spelen. Een versterker gaat bijvoorbeeld tot standje 10, maar sommige rockbands willen bij wijze van spreken het liefst op 11 spelen.” Een ander bezwaar komt voort uit de ‘Dutch disease’, zegt Oortwijn die met dat begrip verwijst naar de onhebbelijke gewoonte van veel Nederlanders om door een concert heen te kletsen. Bij een geringer muziekvolume wordt dat nog hinderlijker. De setting doet er volgens Radio Radio-eigenaar Reinders ook toe. Hij vindt het instellen van een wettelijk maximum van 100 decibel te simpel. “In de ene ruimte is dat superhard terwijl het in de andere ruimte superzacht is. Voor een club zoals die van ons is het terugdraaien van de volumeknop dan makkelijker praten. Als je een grotere ruimte hebt, moet je gaan zoeken naar andere oplossingen om ervoor te zorgen dat iedereen nog wel van de muziek kan genieten.” “Stel dat de overheid een geluidslimiet wil invoeren, dan gaan we daar graag met haar over in gesprek,” zegt Oortwijn, woordvoerder van Paradiso. “Er zijn oplossingen te bedenken, bijvoorbeeld nieuwe geavanceerde geluidssystemen die hetzelfde effect kunnen creëren met minder decibel.” “En ja, op sommige plekken kan het wel heus wel ietsje minder,” vindt Reinders. “Je komt wel eens ergens waar je denkt, hier staat het écht belachelijk hard. Dat is onnodig.” Overigens is de Tweede Kamer het erover eens dat alleen de horeca en de evenementen aanpakken het probleem verre van oplost. Uit onderzoek van VeiligheidNL blijkt namelijk dat een kwart van de jongeren tussen de 10 en 15 jaar gemiddeld drie tot zes uur per dag met een koptelefoon of oortjes naar muziek, video’s of games luistert. Dat doen ze vaak niet met een veilig geluidsniveau. Zes op de tien jongeren gebruiken volgens het onderzoek geen volumebegrenzer op hun telefoon of tablet. De kans dat zij gehoorschade oplopen, neemt hierdoor fors toe.||https://www.parool.nl/nederland/geluidsnorm-voor-nachtleven-onzin-stellen-amsterdamse-nachtclubs~b3244a4e/
2022-09-07||Brussel komt met radicaal plan om energiecrisis te beteugelen||Een maximumwinst voor producenten van hernieuwbare energie en kernenergie, een ‘solidariteitsbijdrage’ van olie- en gasbedrijven aan burgers, een verplichte vermindering van het energieverbruik in piekuren en een prijsplafond voor Russisch gas. De plannen die Europese Commissievoorzitter Ursula von der Leyen woensdag presenteerde, zijn op zijn zachtst gezegd radicaal te noemen. Maar, zo herinnerde de hoogste ambtenaar van Europa de aanwezige journalisten er nog maar eens aan: we zitten dan ook in ‘een buitengewone situatie’. Doordat Rusland de gastoevoer naar Europa afsnoert, wordt het ene na het andere energierecord gebroken. Gas – dat ook gebruikt wordt voor het opwekken van stroom – kost inmiddels acht keer zoveel als een jaar geleden en gevreesd wordt dat de prijzen bij een koude winter nog verder kunnen stijgen. De voorstellen van Brussel moeten hier een antwoord op bieden en de pijn voor burgers en bedrijven verzachten. Als het aan Brussel ligt, gaan energiebedrijven een deel van de lasten dragen. Producenten, met name die van hernieuwbare energie en kernenergie, hebben de afgelopen maanden flink kunnen cashen doordat ze geen gas verbruiken, maar wel de hoofdprijs voor hun energie kunnen vragen. De Commissie stelt voor dat er een maximum komt te liggen op wat deze bedrijven kunnen verdienen. Het geld dat hiermee wordt opgehaald, kunnen overheden dan weer gebruiken om burgers en bedrijven te compenseren. Ook gas- en oliebedrijven moeten, als het aan Brussel ligt, meebetalen, middels wat Von der Leyen een ‘solidariteitsbijdrage’ noemt. Door de hoge prijzen van fossiele brandstoffen boeken zij momenteel gigawinsten. Brussel wil dat deze bedrijven een financiële bijdrage leveren; ook die kan weer worden gebruikt om de hoge energieprijzen te drukken. Hoe dat precies vorm moet krijgen, is niet duidelijk. Vrijdag komen de energieministers bijeen om zich te buigen over de voorstellen, maar het is zeer de vraag of ze het dan al eens zullen worden – als ze überhaupt al met de plannen zullen instemmen. Zo is voor Frankrijk, traditioneel exporteur van (kern)energie, een maximumprijs voor groene stroom en kernenergie onaantrekkelijk en zou Duitsland geen voorstander zijn van het prijsplafond voor Russisch gas, een ander voorstel van Von der Leyen. Brussel wil er een einde aan maken dat Rusland profiteert van de hoge gasprijzen, maar de Duitse regering zou volgens Politico, dat Duitse diplomaten sprak op basis van anonimiteit, vrezen dat Poetin dan de gaskraan naar Europa helemaal dicht zal draaien. Poetin noemde het prijsplafond tijdens een internationale zakenbijeenkomst van het Eastern Economic Forum EEF in Vladivostok een ‘dom plan’, en dreigde inderdaad dat hij de gastoevoer in dat geval helemaal stop zal zetten.||https://www.parool.nl/wereld/brussel-komt-met-radicaal-plan-om-energiecrisis-te-beteugelen~b5c8e77a/
2022-09-07||Kritiek na eerste commissiedebat wethouder Shula Rijxman: ‘Ze is gewoon een slecht politicus’||Vier maanden is Rijxman inmiddels wethouder, maar voor raadsleden blijft het onduidelijk waarom zij naar Amsterdam is gekomen. “Het heeft niks te maken met de hele integriteitskwestie rondom haar,” zegt een raadslid dat woensdagochtend de zorgcommissie heeft bijgewoond. “Ze is gewoon een slecht politicus.” Geen malse woorden, waar zowel raadsleden van oppositie- als coalitiepartijen zich uit zichzelf bij aansloten na afloop van het debat. Zij willen niet met hun naam of partij in de krant, maar uitten op de achtergrond wel hun frustraties. “Het gaat om het beleid en de resultaten. Maar ik zou het verstandig vinden als binnen het college een evaluatiegesprek zou plaatsvinden.” Raadslid Yolanda Hoogtanders van de VVD was vooral teleurgesteld in het gebrek aan ‘inhoudelijk voorbereiding’ van de wethouder. Hoogtanders: “Ze gaf geen enkel inhoudelijk antwoord op de vragen die gesteld werden. Daardoor ontstaat het beeld dat er desinteresse is, terwijl er echt belangrijke onderwerpen op de agenda staan.” Hoogtanders verwijst onder meer naar de vaccinatiegraad die in Amsterdam onder de 90 procent ligt, de streefwaarde van de stad. Al jaren gaat dit achteruit en bij een vaccinatiecampagne in maart lag het opkomstpercentage 20 procent lager dan in 2021. Het rijksvaccinatieprogramma beschermt tegen twaalf infectieziekten die kunnen leiden tot ernstige ziekte of sterfte, zoals kinkhoest en polio. Hoogtanders: “Je kunt niet ontkennen dat, als je onder de 90 procent zakt, er grote gevolgen zijn voor de veiligheid van de stad. Dat je als wethouder dan zegt dat je daar onderzoek naar moet doen voor verdere uitspraken, noem ik verontrustend.” Over vragen van de buurtteams, die binnen de gemeente een steeds prominentere rol innemen om zorg te bieden aan kwetsbare Amsterdammers, bleven antwoorden van Rijxman ook uit. Hoogtanders: “Ik mag toch wel van een wethouder verwachten, met de energiecrisis die eraan komt, dat ze alles op alles zet om de buurtteams op sterkte te brengen?” Het lukt Rijxman ook niet om volgens de protocollen te vergaderen. Ze spreekt vaak niet via de voorzitter, een middel om de orde van debatten te bewaken, en vergeet meermaals haar microfoon uit te zetten. Bovendien leest ze haar antwoorden op van een iPad. Op een zeker moment in de vergadering werd zelfs een nieuwe iPad aangereikt door een ambtenaar, met uitgeschreven antwoorden. “Ze leest alles op. Op deze manier is er geen interactie meer in het debat,” aldus een raadslid. Iemand anders: “Je ziet dat ze de inhoud mist, ze heeft de kennis niet, waardoor ze afhankelijk is van haar ambtenaren die duidelijk souffleren. Je had hen hier net zo goed kunnen neerzetten.” In een reactie zegt Shula Rijxman dat er binnen de politiek veel trucjes zijn om vragen te beantwoorden, maar dat ze die nog niet onder de knie heeft. Rijxman: “Wil je mensen van buiten de politiek hebben of niet? Ik kan nog geen heel politieke strategie oplepelen. Over een jaar wel. Het gedoe met pasjes, microfoons en praten via de voorzitter zie je niet alleen bij mij, maar ook bij anderen.” Op de inhoudelijke kritiek van Hoogtanders over de vaccinatiegraad zegt Rijxman dat ze wacht op onderzoeken van het RIVM. “Daar werd op doorgevraagd door het raadslid. Volgende keer zeg ik dat ik het antwoord al gegeven heb. Dat is een les. Maar ik voel de urgentie over de vaccinatiegraad. Die is enorm.” Tijdens het commissiedebat woensdag bleef D66 stil op het onderwerp over zorg. Fractievoorzitter Ilana Rooderkerk zegt het optreden van Rijxman niet te willen ‘recenseren’. Rijxman ligt al langer onder vuur – al ging dat tot nu toe vooral over haar eerdere werkzaamheden. In haar vorige functie als bestuursvoorzitter van de NPO onderhield ze privécontacten met de hoogste ambtenaar van het ministerie dat de NPO financiert, wat ingaat tegen de gedragscode van de NPO. Ook ging Rijxman op vakantie met Sander Dekker (VVD), die destijds als staatssecretaris politiek verantwoordelijk was voor de NPO. Rijxman handelde hiermee mogelijk in strijd met de gedragsregels voor NPO-bestuurders. De huidige NPO-voorzitter, Frederieke Leeflang, zei dat het ‘verstandig’ was geweest wanneer Rijxman de privévakantie met Dekker wel had gemeld.||https://www.parool.nl/amsterdam/kritiek-na-eerste-commissiedebat-wethouder-shula-rijxman-ze-is-gewoon-een-slecht-politicus~bfcc740e/
2022-09-07||Sundown is een veel te kleine film voor de monumentale Tim Roth||Lome zomerdagen aan een infinitypool en een eindeloze stroom mar­ga­ri­ta­’s. Het ontbreekt Neil (Tim Roth), Alice (Charlotte Gainsbourg) en hun twee volwassen kinderen aan niets op hun vakantie in Acapulco. De logische aanname aan het begin van Sundown is dat Neil en Alice echtgenoten zijn. Opvallend lang laat de Mexicaanse regisseur Michel Franco de kijker gissen, voor hij onthult dat de twee broer en zus zijn, telgen uit familie die puissant rijk werd met varkensfokkerij. Dat spel met verwachtingen en aannames is tekenend voor Sundown, de zevende speelfilm van Franco, die een reputatie heeft als provocateur. De ambiguïteit neemt nog veel sterkere vormen aan als Alice wordt gebeld dat haar moeder op sterven ligt en de vakantie abrupt wordt afgebroken. Op het vliegveld zegt Neil dat hij zijn paspoort vergeten is. Hij zwaait de anderen uit en neemt (met paspoort en al) zijn intrek in een goedkoop hotelletje aan het strand. Daar slijt hij zijn dagen met zijn voeten in het water en een emmer vol flesjes bier binnen handbereik, en papt hij aan met winkelbediende Bernice (Iazua Larios). De steeds wanhopiger voicemails van Alice blijven onbeantwoord. Wat bezielt Neil? Dat is de vraag die vrijwel de hele film boven Sundown hangt. Zowel het scenario als het indrukwekkende, minimalistische spel van Tim Roth laat het antwoord zo lang mogelijk ongewis. Ondertussen deelt Franco speldenprikken uit met plotseling oplaaiende momenten van extreem geweld, die de lethargische sfeer van de film doorbreken. Uiteindelijk geeft Franco toch nog een uitleg voor Neils gedrag, maar tegen die tijd is het eerder een teleurstelling dan een ontlading. En het trekt de angel uit de maatschappelijke kritiek die Franco leek te willen maken. Zo blijkt Sundown als film veel te klein voor de monumentale centrale rol van Roth.||https://www.parool.nl/kunst-media/sundown-is-een-veel-te-kleine-film-voor-de-monumentale-tim-roth~ba990317/
2022-09-07||Halina Reijn over haar slasherkomedie Bodies, Bodies, Bodies: ‘Ik wilde de vrouwen laten schitteren’||“Nee, helemaal niet. Ik erger me altijd aan acteurs die dan heel goed zijn in Nederland, maar het allerliefst naar Hollywood willen. Hè? Ik vind zelf, en dat is niet onpartijdig hoor, maar ik vind werken met Ivo van Hove in een ensemble het hoogst haalbare. Alle sterren met wie ik in Amerika praat, zouden daar alles voor geven. In Hollywood gaat het 90 procent over hoe je eruit ziet. Dan zit je in een domme monsterfilm voor een greenscreen. Je kunt met dat soort projecten alleen veel geld verdienen, maar daar is dan ook alles mee gezegd.” “Alleen, toen ik zes was en niks zag, omdat mijn ouders geloofden dat bewegend beeld slecht voor ons was, en mijn oppas ons meenam naar Annie, wat een soort suikermusical is, is dat heel erg in mijn geheugen gegrift. Toen dacht ik voor het eerst: ik wil spelen, actrice worden. Dat voelde als een roeping en dat bleef ik wel associëren met Amerika. Maar bijvoorbeeld Duits toneel – sorry, ik wil niemand kwetsen in Amerika – is beter dan Broadway. Als je naar Broadway gaat denk je: Excuse me? Zijn we blijven hangen in de jaren stillekes?” “Maar er bleef altijd iets hangen: het land van de onbegrensde mogelijkheden, zeg maar. Er is ook veel meer geld in de Verenigde staten, dus je kunt gekke ideeën hebben en die ook doen. Ik loop wel een beetje op wolken in die zin.” “De mensen van A24 zag mijn film Instinct op het filmfestival in Londen. En zij stonden ook hoog op mijn verlanglijstje. Ze deelden dat verhaal over het spel in een huis en dat het een slasher moest zijn. Dat spel interesseert me heel erg, omdat ik dat zelf altijd speelde – wij noemden het weerwolven of moordenaartje, en dat was altijd zo’n gedoe. Dat vond ik dus wel grappig.” “Maar wat me drijft, of ik nu speel of maak, is een onderzoek naar de menselijke natuur. Dus de ingang kwam toen het idee op tafel kwam, wat we natuurlijk niet mogen verraden, maar wat het einde van de film is... Het gaat erom dat we allemaal een monster in ons hebben en een moordenaar en een lief meisje en een boos jongetje. We hebben een giraffe in ons en een pinguïn. We zijn allemaal alles. En in plaats van te denken: daar zijn de goeieriken en daar zijn de slechteriken... daar gaat de film voor mij over: dat er maar dit hoeft te gebeuren en we worden beesten.” “Nee, natuurlijk is het ook nature-nurture en is het ook keuze. Dit is natuurlijk een fabel, een parodie, maar in een diepere zin gaat het over groepsgedrag. Daarom was mijn pitch ook: Lord of the Flies meets Mean Girls. Heel klein: stel je voor je gaat naar het vliegveld – ik vlieg helaas best veel voor mijn werk – maar dan zit ik daar en gaat ineens iemand staan en dan staat iedereen op en gaat iedereen in een rij staan, wat nergens op slaat want er gaat nog niets gebeuren. Dat is onschuldig, maar op grotere schaal kan dat heel eng zijn.” “... ja, die moesten meteen dood. (Reijn kijkt heel serieus en lacht dan.) Dat vonden we grappig, scenarioschrijver Sarah DeLappe en ik. We wilden ook iets zeggen. Niet heel serieus want de film is heel licht, maar de film gaat ook over giftig mannelijke gedrag.” “Als actrice ben ik heel gezegend, maar ik heb wel altijd gedacht: ik wil Hamlet spelen, ik wil Richard de Derde spelen. Maar dat mocht nooit. Dus ik dacht: de mannen gaan dood en alle juicy scènes gaan naar de vrouwen. Ik wilde de vrouwen gewoon laten schitteren! Dat er niet één, maar de hele gang rollen heeft om hun tanden in te zetten.” “Nee, daar hou ik niet van.” “Daar kreeg ik zoveel gezeik mee. Iedereen zei: je moet het ‘outmappen’. Ik zeg: outmappen, ik ben gekke Henkie niet. Ik ben intuïtief. Ik dacht: ik heb het construct: dat is de slasherfilm. Iedereen moet dood. En ik heb een construct: dat is de whodunit. Daar moet ik iets mee. Alles daartussen wou ik zo dicht mogelijk bij mij laten: rauw, eerlijk, zweet, seksueel, geweld – dat moest er allemaal in. Een Knives Out-aanpak, zeg maar, vind ik niet zo interessant. Want dan is het huis gewoon het huis. Maar voor mij is het huis een personage. Zodra de wifi uitvalt, hebben de personages geen zuurstof meer en raken ze helemaal verdwaald, helemaal bedwelmd. Het huis is een metafoor voor wat er in hun hoofd afspeelt.” “Dat probeerde ik aan die Amerikanen uit te leggen, want veel van hen denken heel lineair. Ook met die scène in de roodverlichte kamer. Toen zeiden ze: ‘Waar komt dan dat rode licht vandaan?’ Dat is gewoon abstractie! Natuurlijk zijn er rode strips op de nooduitgang, maar het is meer dan dat. Het is een ode aan Ingmar Bergmans Cries and Whispers. Het speelt zich af in hun harten en hoofden. Zo dacht ik over de film, in plaats van het hyperrealisme, maar de Amerikanen denken: dan snapt niemand meer waar ze zijn en wanneer. Dat koortsachtige, alsof je drugs hebt gebruikt... Kijk: het hoofdpersonage eet de (space)cake – het is ook een beetje Alice in Wonderland – en dan is het alsof ze lsd hebben geslikt. Dan begint het.” Bodies, Bodies, Bodies is te zien in Filmhallen, Kriterion, Pathés Amsterdam Noord, Arena, City, De Munt, Studio/K, Soho House.||https://www.parool.nl/kunst-media/halina-reijn-over-haar-slasherkomedie-bodies-bodies-bodies-ik-wilde-de-vrouwen-laten-schitteren~ba8c10ab/
2022-09-07||The Last Ones is geen western, maar een ‘northern’ op de Finse toendra||The Last Ones opent in een mijnwerkersgemeenschap ergens in het Finse hoge noorden. Hoewel de mijn in feite al uitgeput is, pusht baas Kari (Tommi Korpela) de ruwe bolsters in zijn crew om nog net wat verder te graven. Om ze tevreden te houden, voorziet hij ze rijkelijk van drank en andere verdovende middelen. Tegen die achtergrond ontvouwt zich een verhaal rond Kari, zijn werknemer Rupi (Pääru Oja) en Riita (Laura Birn), min of meer de enige vrouw in de wijde omgeving. Wat begint als een breed uitwaaierend portret van deze gemeenschap vol eigengereide personages, draait uit op een klassieke liefdesdriehoek. “De eerste versie van het scenario, dat werd geschreven door twee Finnen, had vrijwel geen plot – dat draaide vooral om de gekte en drankgelagen van die mijnwerkers. Dus we zijn samen het verhaal gaan uitwerken, waarbij we een schuin oog op het genre van de western hielden: de slechteriken in de saloon, de held met de witte hoed, de dame in nood. Toen we eraan begonnen, had ik nog een heel romantisch idee van de inheemse bewoners van het hoge noorden, als een soort nobele wilden in de uitgestrekte natuur. De realiteit bleek heel anders – zij hebben gewoon plasma-tv’s en dikke leren banken, net als de rest van de wereld. Dus wat de film toont is een constructie, heel vet aangezet, net als de prairies van de western, maar dan met sneeuw.” “Het uitgangspunt was het liefdesverhaal rond Rupi en Riita. Maar na acht dagen draaien, brak de acteur die Rupi speelt zijn sleutelbeen. Terwijl hij in het ziekenhuis was, begonnen we op de set te improviseren met de acteurs die er nog wel waren. Daar kwamen zulke interessante dingen uit, dat de hele richting van de film erdoor veranderde. We besloten om de film gaandeweg opnieuw uit te vinden. Dus elke avond als we klaar waren met draaien en de rest de kroeg in dook, zat ik op mijn hotelkamer te puzzelen en aantekeningen te maken. Uiteindelijk heeft het me in de montage zowat een jaar gekost om die lijnen goed door elkaar te vlechten.” “Volgens mij hangt het vooral af van wat mensen grappig vinden. Als je kunt lachen om tragiek, zit je goed bij deze film. Want voor mij is het een hilarische film, maar ik heb gemerkt dat lang niet iedereen hem zo bekijkt. Ik bedoel: het is zeker geen komedie en de film raakt zeker aan zware thema’s – er is een subtekst rond de uitbuiting van de aarde, het verdwijnen van traditionele leefwijzen, het feit dat de hele wereld in brand lijkt te staan. Maar in zijn kern is het een lichtvoetige film.” The Last Ones is te zien in Eye, Het Ketelhuis, Rialto De Pijp en Rialto VU.||https://www.parool.nl/kunst-media/the-last-ones-is-geen-western-maar-een-northern-op-de-finse-toendra~be208c48/
2022-09-07||Papa wil dood. Het tragikomische Pink Moon schetst hoe de familie daarmee omgaat||Films over hulp bij zelfdoding zijn een heus subgenre geworden. Recente films als Tout s’est bien passé (2021) en Blackbird (2019) gingen bijvoorbeeld over de wens te sterven voordat een ziekte alle zelfstandigheid wegneemt. Met haar eerste speelfilm zet filmmaker Floor van der Meulen de verhoudingen van het genre op scherp: Jan (Johan Leysen) is namelijk niet ziek, maar hij besluit dat hij op zijn aanstaande 75ste verjaardag wil sterven. Met Pink Moon stelt Van der Meulen niet euthanasie zonder medische reden ter discussie, maar onderzoekt ze in plaats daarvan hoe een familie omgaat met de naderende dood van hun vader. Als Iris (Julia Akkermans) hoort dat haar vader een eind aan zijn leven wil maken, kan ze dat niet accepteren. Haar broer gaat juist meteen over op het regelen van alle praktische zaken: het huis moet worden verkocht, de inboedel verdeeld en een datum geprikt voor Jans overlijden. Dat levert scènes op die grappig zijn op een droge, morbide manier: agenda’s worden erbij gepakt en, aangezien iedereen dan toch al vrij is, wordt zijn verjaardag gekozen als de meest logische sterfdag. Iris blijft ondertussen vastzitten in de onderhandelingsfase van rouw. De kennis dat Jan binnenkort zal sterven, versnelt aan de ene kant haar rouwproces, maar de vermijdbaarheid van zijn dood vertraagt haar rouwproces weer: Jan kan technisch gezien van gedachten worden veranderd en zijn dood kan daarmee worden voorkomen. Pink Moon is een gevoelig maar licht portret van een vader-dochterrelatie die op scherp wordt gezet. Verrassend is dat de komische elementen voortkomen uit de naderende dood en de tragische elementen uit de wetenschap dat we nooit volledig weten wat er in de ander omgaat.||https://www.parool.nl/kunst-media/papa-wil-dood-het-tragikomische-pink-moon-schetst-hoe-de-familie-daarmee-omgaat~b5be7086/
2022-09-07||Liefde, angst en slapeloze nachten in  Avec amour et acharnement||“Daar gaan we weer,” verzucht Sara tegen haar spiegelbeeld. “Liefde, angst, slapeloze nachten, de stiekeme berichten, de opwinding...” Dat zit zo: Sara (Juliette Binoche) is gelukkig met Jean (Vincent Lindon), maar valt toch weer voor François (Grégoire Colin). Ooit was François een goede vriend van Jean, en ooit was Sara de vriendin van François. Nu zijn Jean en Sara al tien jaar gelukkig samen. Maar als zij François toevallig langs ziet lopen, slaat ze bijna fysiek dubbel van wat het met haar doet. De Franse grootmeester Claire Denis won eerder dit jaar de Zilveren Beer voor beste regie op het filmfestival van Berlijn voor het romantisch drama Avec amour et acharnement (‘met liefde en meedogenloosheid’). Het is haar derde film op rij met actrice Juliette Binoche, na Un beau soleil intérieur (2017) en High Life (2018). Net als Un beau soleil intérieur werd de film geschreven door schrijfster Christine Angot, in dit geval gebaseerd op haar roman Un tournant de la vie. De simpele manier om te omschrijven wat er volgt op die toevallige glimps die Sara opvangt, is ‘liefdesdriehoek’. Maar daarmee negeer je in feite de relatie die het grootste deel van het drama veroorzaakt: die tussen Jean en François. Waar Sara zich laat verleiden op het vlak van de liefde, begint Jean tegen beter weten in een bedrijfje met François. Stukje bij beetje en tussen de regels door onthult Denis wat er tussen de twee mannen in het verleden heeft plaatsgevonden, een tragedie waar Sara’s partnerwissel slechts een klein deel van is. Dat verleden lijken zowel Sara als Jean moedwillig te negeren wanneer ze allebei weer met hem aanpappen. Beiden stappen met open ogen hun ellende tegemoet. Zorgvuldig bouwt Denis de spanning op, van kalm gevoerde gesprekken tot scherpe ruzies, in een film die volledig draait om dialogen en desondanks nooit een platte praatfilm wordt. Dankzij de dubbelzinnigheid van die dialogen: zelden zeggen de personages wat ze echt denken of voelen, ook al omdat ze zelden echt lijken te weten wat ze nou precies voelen. Meer nog dan de ander houden ze zichzelf voor de gek. Zo is Avec amour et acharnement vooral een portret van drie mensen voor wie het heden een bubbel is die volledig los lijkt te staan van verleden en toekomst. Omdat het heden dat ze voor zichzelf creëren niet zou kunnen bestaan als ze uit het verleden lering hadden getrokken. En ook niet als ze na zouden denken over de toekomst. Vandaar wellicht ook het plotlijntje rond Marcus, Jeans tienerzoon uit een eerder huwelijk, die sinds zijn moeder terugging naar Mauritanië onder voogdij van Jeans bejaarde moeder staat. Ook hoe dat drama zich voltrok, wordt gaandeweg uiterst subtiel onthuld. Jean preekt tegen zijn zoon dat die beter moet nadenken over zijn toekomst, en zich niet alleen moet laten verleiden door wat nu het makkelijkst is. Maar zelf kijkt hij ook niet verder vooruit dan het moment waarin hij leeft. “Mijn eigen bedrijfje kan ik altijd nog opzetten,” geeft hij Sara als uitleg wanneer zij hem vraagt waarom hij in François’ wankele bootje stapt. “Dit is nú.” Op een abstracter niveau zou je Avec amour et acharnement daarmee ook kunnen zien als reflectie op de coronajaren. De film werd gemaakt tijdens de opeenvolgende lockdowns en werd door hoofdrolspeler Lindon expliciet geïnitieerd om iets te kunnen doen binnen de toen geldende restricties. Denis schetst op zeer intieme schaal wat er gebeurt als je alleen nog maar oog hebt voor het hier en nu. Het blijkt desastreus.||https://www.parool.nl/kunst-media/liefde-angst-en-slapeloze-nachten-in-avec-amour-et-acharnement~b94cb84a/
2022-09-07||Grillgerechten met een Surinaamse twist bij Soenes Roti Bar & Grill||Aan de bedrijvige Bilderdijkstraat zit sinds kort een nieuwe rotihotspot. “Bij ons koop je de lekkerste roti van Nederland,” zegt eigenaar Rishi Soenessardien (47). “Maar dat kun je eigenlijk niet zeggen, want dan lijk je arrogant.” Met zijn broers deelt hij de passie voor ondernemen, en elkaar helpen doen ze maar al te graag. Ook andere familieleden laten hun handen wapperen: zo staat neef Suradj zes dagen per week in de keuken. De verbouwing van het voorheen Vietnamese restaurant duurde drieënhalve maand: de broers stripten het pand van voor naar achter. Aan de muur een Hindoestaans kunstwerk dat geluk symboliseert en een tv waarop videoclips te zien zijn. De twee fruitmachines achter in de winkel passen er goed bij. Sinds het met de roti (vanaf €9) wel snor zit, heeft Soenessardien de kaart aangevuld met andere gerechten. Zo kun je er een bara eten: gefrituurd gekruid deeg met bijvoorbeeld garnalen (€6,75) of lam (€6,50). Bij de nasi (vanaf €12) en bami (vanaf €12) krijg je groenten en salade. De grillgerechten (vanaf €6) hebben een Surinaamse twist. “Onze klanten komen uit de buurt of zijn toeristen. Sommige komen uit Zuidoost omdat ze me kennen uit het eetcafé dat mijn broer daar voorheen runde.” Smullen aan je eigen keukentafel? Via de website kun je ook bestellen. Eet je liever wel op locatie? Binnenkort kun je dan in plaats van zes, zeven dagen per week terecht in de Roti Bar. “En de cocktails komen er ook aan.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/grillgerechten-met-een-surinaamse-twist-bij-soenes-roti-bar-grill~ba8e16c1/
2022-09-07||Essent al week onbereikbaar: ‘We hebben nu geen inzage in ons gebruik’||De storing gaat verder dan alleen het klantencontact. De verbruiksmanagerapp werkt niet goed en klanten twijfelen aan de rekeningen die zij krijgen. “Nu we geen inzage hebben in ons verbruik en het verwachte termijnbedrag, komen we mogelijk in de problemen,” zegt de Helmondse Jessica Wessels, die al jaren klant is. “Het stelt me niet gerust voor de winter, met alles wat eraan komt.” Juist in deze tijd moet een energieleverancier bereikbaar zijn, vindt de Consumentenbond. “Sowieso hebben bedrijven de plicht om bereikbaar te zijn voor hun klanten,” zegt woordvoerder Joyce Donat. “Een storing kan voorkomen, maar een week is wel heel lang.” Online gonst het van de geruchten onder bezorgde klanten. Is het bedrijf failliet? Of is het gehackt? Zeker niet, verzekert een woordvoerder van Essent, waar in ongeveer 2 miljoen mensen klant zijn. Er is volgens haar sprake van een hele grote IT-storing. Medewerkers kunnen onder meer klantgegevens niet inzien. Daarom kunnen mensen telefonisch niet geholpen worden. Ze verzekert dat er langzaam steeds weer wat diensten worden opgestart. “De apps werken weer, zodat mensen online hun gegevens kunnen inzien. En de chatbot op onze site doet het weer.” De Consumentenbond heeft Essent via sociale media ‘vriendelijk gewezen’ op de problemen, maar denkt na over verdere stappen. Een van de opties die wordt overwogen is een stap naar de toezichthouder Autoriteit Consument & Markt (ACM). Die kan het bedrijf in een uiterst geval dwingen om maatregelen te nemen.||https://www.parool.nl/nederland/essent-al-week-onbereikbaar-we-hebben-nu-geen-inzage-in-ons-gebruik~be81cc0c8/
2022-09-07||Moet frituurfenomeen Eiburgh Snacks binnen acht weken verdwijnen? ‘Er wordt hier voorlopig helemaal niet gebouwd’||Frans Splinter (69) is er beroerd van en slapen gaat ook slecht. “Altijd als ik eraan denk, voel ik het in mijn buik. Ik ben al meer dan een kilo afgevallen.” Woensdag 31 augustus kreeg hij, volkomen onverwacht (‘En níet aangetekend!’) een brief van de afdeling Vergunningen, Toezicht & Handhaving van stadsdeel Oost dat hij op een plek stond die in strijd is met het geldende bestemmingsplan. Hem werd gesommeerd binnen acht weken een eind te maken aan deze overtreding, en dus te vertrekken. Beroep is niet mogelijk. Dat Eiburgh Snacks niet in het bestemmingsplan past, weet Splinter al sinds hij zich in 1997 vestigde in een uithoekje bij het uiteinde van de Piet Heintunnel, destijds nog een desolaat gebied. Van het stadsdeel kreeg hij een contract van het stadsdeel voor drie jaar, een tijdelijk contract dat steeds verlengd zou worden totdat bouwplannen voor dat gebied concreet zouden worden. Splinter: “Maar ik keek eens om me heen en dacht: dat kan nog wel tien, twintig jaar duren.” Bij een volgende aanvraag, in 2004, maakte volgens Splinter een ambtenaar van het stadsdeel een mondelinge afspraak: blijf maar gewoon zitten zonder telkens een verlenging, je krijgt drie jaar van tevoren een waarschuwing als het bestemmingsplan verandert. Splinter: “Ik weet alleen de naam van die man niet meer.” In de decennia daarna is Eiburgh Snacks uitgegroeid tot een fenomeen in de stad. Volgens velen, en niet de minsten (oud-Parool-recensent Hiske Versprille bijvoorbeeld), bakt Splinter de lekkerste patat van de stad, mét stoofvlees. Dat stoofvlees is trouwens gevolg van een foutje. Per ongeluk te lang gebakken fricandeau. Het bleek een perfect ingrediënt voor stoofvlees. De locatie van Eiburgh Snacks is onderdeel van de ervaring: een geïmproviseerde, tochtige keet, omringd met beschilderde pallets en tuinmeubelen. Een vrolijk rommeltje. Tot voor kort zat ook nog een hoogbejaarde Belg, Juul, naast het kot de hele dag aardappelen te schillen, 80 kilo per week, met de hand. Kort voor corona ging hij dan eindelijk met pensioen, 83 jaar destijds. Tel daarbij op de legendarische bediening van Splinter en zijn collega's, in de regel mopperend, op het randje van chagrijnig, en vaak daar overheen. En die plek zou nu op stel en sprong moeten verdwijnen? Splinter snapt er niets van. “Ik wil het stadsdeel niet op stang jagen, maar dit kan gewoon niet kloppen. Mij is altijd beloofd: zolang je niet in de weg staat, kun je blijven staan. Als ze hier flats gaan bouwen, snap ik heel goed dat ik weg moet. Je wilt vanaf je flat niet hierop kijken of in de stank van de frituur zitten. Maar er wordt hier voorlopig helemaal nog niet gebouwd. En drie jaar is drie jaar, en niet acht weken.” Voor zijn vaste klanten zou het verdwijnen van Eiburgh Snacks ook een groot gemis zijn. “Hier is de beste patat,” zegt Ronald Baden (51), “lekker doorbakken. Dit zijn de smaakvolle plekken in de stad. De rafelrandjes hebben het steeds moeilijker.” Dat de zaak een rommeltje is, spreekt hem alleen maar aan. Baden: “Het is het ongecompliceerde. De liefde voor de snack. En dat het niet zo gladgestreken is: doe maar normaal.” Jan Klomp zit net aan een frikandel speciaal en een berenhap met satésaus. Klomp: “Ik ben 66, dus ik kom hier al 40 jaar. Ik snap niet wat de gemeente bezielt. Elke keer als ik in Amsterdam ben, kom ik hierheen. Het is echt een rustpunt. Het is een stressige wereld, mijn baan ook, en dan is het prachtig om hier altijd even te ontspannen, en dan weer de auto in, 100 kilometer rijden.” Patat stoofvlees eet hij trouwens nooit. “Nee, altijd simpel.” Ook Thomas Rijnbeek (36) komt hier al zestien jaar. Rijnbeek: “Het is hier een begrip. Mensen komen hier van heinde en verre naartoe, soms al tientallen jaren. Op zaterdag zie je vaak vaders met hun kinderen, vaste prik, een patatje halen.” Dat komt juist door de brakke locatie, vindt Rijnbeek: “Hoe het eruitziet, heeft juist charme. Dit is veel gezelliger dan een cafetaria vol TL-licht. En hier kun je nog eens een praatje maken met klanten. En parkeren voor de deur.” In de namiddag heeft Splinter contact met het stadsdeel. Hij hoeft zich volgens stadsdeelbestuurder Jan-Bert Vroege (D66) voorlopig geen zorgen te maken. Vroege laat uitzoeken hoe het precies zit, en daarna wordt Splinter uitgenodigd voor een gesprek. Splinter is redelijk opgelucht. “Dit kan alleen maar betekenen dat ik hier nog minstens drie jaar kan blijven. Ik hoef in elk geval niet binnen acht weken dicht.”||https://www.parool.nl/amsterdam/moet-frituurfenomeen-eiburgh-snacks-binnen-acht-weken-verdwijnen-er-wordt-hier-voorlopig-helemaal-niet-gebouwd~bdfa82f8/
2022-09-07||Wat doen tieners op hun telefoon? Stijn (15): ‘Soms kijk ik om het kwartier hoeveel views ik heb’||“Dat gaat best snel en hangt ervan af of het vakantie is of niet. Gemiddeld zes uur, al voelt het altijd minder lang. Ik bel veel met vrienden en kijk filmpjes op YouTube of een serie op Netflix. Qua muziek luister ik naar verschillende genres, dat telt ook als schermtijd.” “Als ik heel eerlijk ben doe ik dat soms wel, om even te kijken hoe laat het is bijvoorbeeld. Maar ik zou nooit een spelletje spelen op de fiets. Als ik loop, ben ik soms wel afgeleid doordat ik op mijn telefoon zit, maar het is niet zo dat ik dan helemaal van de wereld ben.” “De docenten willen niet dat je in de les op je telefoon gaat. Dus soms wordt de wifi uitgezet. Je gaat geen spelletjes doen op je 4G, dat is zonde van je data. Dus zo dwingen ze je een beetje om hem weg te leggen. Geen wifi is wel onhandig als je iets op je laptop moet doen.” “Op TikTok deel ik grappige filmpjes die ik met m’n vrienden maak. Af en toe gaat er eentje viral, dat geeft een leuk gevoel. Ik krijg dan de neiging om dat aan iedereen te laten zien en check ook vaak de comments. Dat werkt verslavend: soms kijk ik om het kwartier hoeveel views ik heb.” “Ik kan me dat niet voorstellen. Het leven zonder telefoon is vast superleuk, maar je kunt niet de enige zijn die er geen heeft. Als iedereen hem zou wegdoen, ben je, denk ik, écht met elkaar bezig.”||https://www.parool.nl/ps/wat-doen-tieners-op-hun-telefoon-stijn-15-soms-kijk-ik-om-het-kwartier-hoeveel-views-ik-heb~b656ca0c/
2022-09-07||Vrijdag in het hele land geen treinen door staking NS-personeel||Hoewel er vrijdag vooral in het westen van het land zal worden gestaakt, is het effect net als twee weken eerder bij de staking in de regio Utrecht op het totale spoornet voor de NS te groot om een fatsoenlijke dienstregeling op te tuigen. NS bereidt reizigers ook alvast voor op de grote gevolgen van de staking op 13 en 15 september, als personeel in onder andere het midden van het land het werk weer neerlegt. Vorige week dinsdag betekende dit dat het treinverkeer in het hele land werd stilgelegd. NS verwacht dat volgende week op de geplande stakingsdagen zo goed als geen treinen rijden. “We kunnen geen goede treindienst garanderen. Als er een trein rijdt, kan het druk op het perron en in de trein worden. Dat kan leiden tot onveilige situaties. Dan komen we tot dit moeilijke besluit om geen treinen te laten rijden,” legt NS-woordvoerder Oscar van Elferen uit. De staking gaat door ondanks het loonaanbod dat de NS deze week heeft gedaan. De vakbonden VVMC, FNV en CNV gaan wel in op de uitnodiging van de NS om het overleg over een nieuwe cao te hervatten. De onderhandelingen beginnen waarschijnlijk al deze week. NS noemt het in een bericht op de eigen site ‘buitengewoon vervelend’ dat reizigers opnieuw zoveel last hebben van de impact van de acties. NS vindt het teleurstellend dat de stakingen doorgaan ondanks hun handreiking. “We hebben gisteren een mooi bod gedaan. Daar gaan we over onderhandelen. Dan vinden we het jammer dat de stakingen doorgaan,” aldus Elferen. Door te gaan staken negeren de spoorvakbonden de oproep van reizigersvereniging Rover om de acties stop te zetten. “De bonden hebben altijd gezegd dat ze weer gaan praten als NS met een goed bod komt. Nu dat is het geval. Reizigers mogen niet weer de dupe zijn van dit conflict.” De spoorvakbonden zien dat anders. Ze willen de druk erop houden bij NS. ‘NS moet nog flinke stappen maken,’ schrijft cao-onderhandelaar van vakbond FNV Spoor, Henri Janssen, op Twitter. CNV-onderhandelaar Jerry Piqué stelt dat het nog onduidelijk is of de hervatte cao-gesprekken tot een goed resultaat leiden. ‘NS heeft gisteren een belangrijke stap gezet. We zien mogelijkheden om eruit te komen. Tegelijkertijd willen we niet te vroeg juichen. We zijn er nog niet, er is nog geen akkoord.’ Desalniettemin het bod dat de NS dinsdagochtend deed nieuw perspectief. Niet alleen erkent de directie dat de werkdruk bij de vervoerder veel te hoog is opgelopen, ook werd een aanmerkelijk beter loonbod gedaan. ‘NS geeft toe dat het bedrijf te zakelijk is geworden en dat de focus te veel op het geld en de planning lag,’ stelt CNV-onderhandelaar Piqué. ‘Dat is voor de mensen belangrijk om te horen. Daar horen natuurlijk ook maatregelen bij, daar willen we graag concrete afspraken over maken.’ NS kampte de afgelopen weken al met regionale stakingen die het treinverkeer ernstig ontregelden. Een staking rond Utrecht legde vorige week dinsdag zelfs vrijwel al het treinverkeer in Nederland stil. Vakbonden gingen in augustus over tot actie nadat enkele maanden praten over een nieuwe cao niets had opgeleverd. De vakbonden VVMC, FNV Spoor en CNV stelden dat NS vrijwel al hun eisen had afgewezen. Volgens de directie zou inwilliging de loonkosten 20 procent opdrijven. Zo vragen de bonden een automatische compensatie voor de inflatie in de lonen voor NS-personeel. Die inflatie bedroeg de afgelopen twaalf maanden 12 procent. Keer op keer wees NS op de penibele situatie waarin het zich als gevolg van de coronapandemie nog steeds bevindt. Het aantal reizigers is daardoor fors gekrompen. Na de regionale stakingen koos de directie echter eieren voor zijn geld. De vervoerder stuurde dinsdag een nieuw voorstel naar de vakbonden. De NS stelt nu voor om met terugwerkende kracht per 1 juli dit jaar de lonen 5 procent te verhogen en medewerkers een eenmalige uitkering van 650 euro te geven. Op 1 januari zou daar dan nog 2,5 procent loonsverhoging bijkomen. Verder wil de directie ‘afspraken maken over hoe om te gaan met de onzekerheid van de inflatieontwikkeling’ en onder meer een minimumloon van 14 euro in de cao vastleggen. FNV vindt dat de NS nog flinke stappen moet zetten voordat er een goed onderhandelingsresultaat ligt. Goede loonafspraken helpen volgens de vakbond ook bij het verminderen van de werkdruk, doordat een baan bij het vervoersbedrijf zo aantrekkelijker wordt. Vooral op het punt van inflatiecompensatie blijft NS vaag, meent CNV. ‘Er zijn nog wel wat vragen. Maar voor dit moment hopen we erop dat we eruit kunnen komen. Hoe eerder hoe beter, ook voor al die reizigers die in onzekerheid zitten,’ aldus Pique op de website van het CNV. De eerstvolgende staking is voor aanstaande vrijdag gepland in de regio’s Noordwest en West. Daaronder vallen onder meer Schiphol en grote steden als Amsterdam, Den Haag en Rotterdam. Verder kondigden de vakbonden stakingen aan op dinsdag 13 september in de regio’s Oost, Zuid en Noord en op donderdag 15 september in de regio Midden.||https://www.parool.nl/nederland/vrijdag-in-het-hele-land-geen-treinen-door-staking-ns-personeel~beaae670/
2022-09-07||Ik schaam me bijna dat ik tot de minderheid van Mbappéfans behoor||Kijkend naar de cijfers, zag ik dat er tweeënhalf keer zoveel mensen naar de vrouweninterland tegen IJsland hebben gekeken als naar Paris Saint-Germain-Juventus. Hoe komt dat? Is dat het Verstappensyndroom? Ik denk het niet. Bij vrouwenvoetbal is per definitie nauwelijks sprake van het F1-seksisme. Ik schaam me bijna dat ik tot de minderheid van Mbappéfans behoor. Niet tijdens de wedstrijd. Hij speelde een geweldig eerste half uur met twee doelpunten, één na een geraffineerd lobje van Neymar. Geen voetballer op dit niveau kan die intensiteit volhouden. Na rust zag hij Neymar, alleen voor de keeper, over het hoofd en schoot een bal ver naast en over. Galtier wisselde Messi en liet Mbappé staan. Ik heb het wisselbeleid van Tuchel dinsdag niet gevolgd, ik wist alleen dat Ziyech er na rust in mocht, maar kennelijk was het zo beroerd dat zelfs Amerikanen het konden zien.||https://www.parool.nl/sport/ik-schaam-me-bijna-dat-ik-tot-de-minderheid-van-mbappefans-behoor~b6e146d3/
2022-09-07||Jonge vrouw gewond bij steekincident in De Pijp||Woensdagmiddag rond tien voor een kreeg de politie diverse meldingen over een geweldsdelict in de Govert Flinckstraat. Agenten troffen daar een gewonde vrouw aan. Zij is met nog onbekend letsel afgevoerd naar het ziekenhuis. Medewerkers van de Burgerbar op de hoek van de Govert Flinckstraat en de Eerste van der Helststraat zagen hoe een jonge vrouw, die hevig bloedde uit een wond nabij de schouder en hals, voor de deur neerviel. Hierop werd ze door omstanders geholpen. Totdat de ambulance arriveerde, was ze bij bewustzijn, aldus ooggetuigen. Zij zagen ook een man met een mes. De man was iets ouder dan de vrouw, die werd omschreven als een twintiger. Hij zou zijn opgepakt door de politie. Het is onduidelijk of de vrouw op straat is gestoken, of in een gebouw in de buurt. Theedoeken van het burgerrestaurant die gebruikt zijn om het bloeden te stelpen lagen een uur na het incident nog op straat, waar het forensische team van de politie onderzoek doet. De omgeving van de straat is hiervoor afgezet. De Burgerbar is overigens gewoon open. In de drukke buurt lijkt het normale leven weer op gang te zijn gekomen.||https://www.parool.nl/amsterdam/jonge-vrouw-gewond-bij-steekincident-in-de-pijp~ba9d7a24/
2022-09-07||Ajaxverslaggever Dick Sintenie: ‘Rangers is verder in ontwikkeling dan Ajax’||“Natuurlijk! Het zijn de grote wedstrijden in het seizoen, de hoogtepunten en de graadmeters voor Ajax zelf. Je hebt er een aantal in de competitie en alle wedstrijden in de Champions League. Ik denk dat spelers en staf zelf ook heel benieuwd zijn waar ze staan, na deze nogal turbulente transferperiode.” “Jazeker, de spanning wordt echt opgebouwd. Waar je – gechargeerd gezegd – bij eredivisiewedstrijden op zondagmiddag een halfuur voor aanvang nog niet eens weet wie de tegenstander is, loopt de spanning nu al dagen op. In het stadion zitten de supporters er vaak al een of twee uur voor het begin. Dat geeft een geweldige atmosfeer; niet op één plek, maar in het hele stadion. Dat is magisch. De Champions League spreekt zo tot de verbeelding, bij de spelers, de club maar ook bij de supporters. Iedereen wil erbij zijn.” “Ja, vind ik wel. Van tegenstanders tot nu toe in de competitie is het lastig hun kracht te bepalen. Die staan ook nog in de steigers. Bij Rangers is Giovanni van Bronckhorst juist al een tijdje bezig. Ze hebben vorig seizoen de finale van Europa League gehaald en hebben al twee Champions Leaguevoorrondes gespeeld. Ze zijn in principe verder in de ontwikkeling dan Ajax. Ook in de competitie hebben ze al een topper gehad. Die ging met 4-0 verloren tegen Celtic, maar er zijn wat wisselingen geweest in die wedstrijd. Het zijn wel wedstrijden die je op de toppen van je tenen moet spelen en die heeft Rangers al gehad.” “Er zijn zes belangrijke spelers vetrokken. Die zijn vervangen, maar het is de vraag hoe snel het nieuwe team op elkaar is ingespeeld, met Bassey achterin, Taylor op het middenveld, Rensch weer terug als rechtsback en Bergwijn, die natuurlijk al wel zijn visitekaartje heeft afgegeven in de eredivisie. De echte vorm is er nog niet. In de competitie is het nog wel wat wisselvallig. De 6-1 tegen Groningen was een uitschieter, maar daarin speelde Antony nog een belangrijke rol.” “Ik ben vooral benieuwd naar Kenneth Taylor . Die is eind vorig seizoen doorgebroken als eigen jeugdspeler. Je ziet ’m steeds beter worden en meer inhoud krijgen. Hij moet nu ook de drempel van de Champions League over. Ik ben benieuwd wat hij fysiek, mentaal en qua voetbal gaat laten zien.”||https://www.parool.nl/sport/ajaxverslaggever-dick-sintenie-rangers-is-verder-in-ontwikkeling-dan-ajax~bf4c6fa0/
2022-09-07||Strafzaak tegen minderjarige liquidatieverdachte wordt openbaar behandeld||De inmiddels 17-jarige F.M. uit Amsterdam Zuidoost is volgens het Openbaar Ministerie degene die op 22 december vorig jaar de 56-jarige crimineel Itzhak Meiri van dichtbij doodschoot in de Wieringenstraat in Amstelveen. Meiri was daar omdat hij naar de tandarts ging. De politie vond later een baken, een zender waarmee iemand kan worden gevolgd, onder de auto van Meiri. Meiri gold als een bekend figuur in de Amsterdamse onderwereld. Amsterdamse zakenlieden en criminelen kenden de geblokte vijftiger als sterke arm en afperser. De recherche waarschuwde hem de laatste jaren meermaals dat hij op de nominatie stond geliquideerd te worden. De laatste keer dat dit gebeurde was in de zomer van 2021. Een dag na de moord op Meiri hield de politie de inmiddels 21-jarige Jesus. T. A. aan. Hij werd opgepakt in de auto die bij de moord zou zijn gebruikt. Hij heeft onlangs bij de politie toegegeven dat hij betrokken is geweest bij de moordaanslag. Hij zou het latere slachtoffer hebben geobserveerd en een dag voor de moord een baken onder diens auto hebben geplakt. Ook zou hij de schutter hebben afgezet in Amstelveen en na de moord op Meiri weer hebben opgepikt. De 17-jarige F.M., die 16 was ten tijde van de moord, is in de ogen van het Openbaar Ministerie degene die de trekker heeft overgehaald. Ten tijde van de liquidatie zat hij in een proeftijd voor een gewapende overval. Hij heeft zich bij de politie beroepen op zijn zwijgrecht. In weerwil van de kinderbescherming en de advocaten van de verdachten besloot de rechtbank woensdag dat de zaak tegen de twee jongens gelijktijdig behandeld zal worden. Dat houdt voor de minderjarige F.M. in dat hij in het openbaar terecht staat, dus met publiek en pers. Dat is hoogst ongebruikelijk: strafprocessen tegen minderjarigen vinden normaliter achter gesloten deuren plaats. Alleen de persoonlijke omstandigheden van F.M. zullen in beslotenheid besproken worden. De strafzaak tegen de twee verdachten van de moord op Itzhak Meiri staat gepland in november dit jaar.||https://www.parool.nl/amsterdam/strafzaak-tegen-minderjarige-liquidatieverdachte-wordt-openbaar-behandeld~bd23279c/
2022-09-07||Dansvoorstelling ‘Klei’ is een wel heel erg brave knoeiboel||De voorstelling heet Klei. Speelvloer en achterwand zijn afgedekt met bouwfolie. Dan denk je: dit wordt een knoeiboel. Maar ook al is danseres Chiara Monteverde veertig minuten in de weer met aarde, kleipoeder en ongebakken potjes in verschillende kleuren, het blijft allemaal in het nette. Terwijl Monteverde een bad neemt in een krappe metselkuip – getrainde dansers kunnen dat – bereikt nog geen spatje het rondom de vloer opgestelde publiek. Nou zit uw recensent er niet op te wachten om, zoals in de hoogtijdagen van het anarchistische theatergezelschap Alex d’Electrique, meteen de douche te moeten opzoeken na een verblijf op de voorste rij. Maar wat Monteverde hier laat zien is wel heel erg braaf. Klei begint aardig. Gestoken in een boerenoverall komt Monteverde de loods van handeling binnen. De grote schuifdeur wordt opengeschoven zodat de kijker ruim uitzicht krijgt op de binnenplaats van NDSM Treehouse in Noord. De bijbehorende ventilatie is een welkome bonus. De danseres begint twee plastic zakken met zware inhoud rond te zwaaien, waarbij haar lijf moeite moet doen om het evenwicht te bewaren. Na deze exercitie, die nog een licht risico heeft op wegschietende projectielen, ontdoet Monteverde zich van haar overall om in badpak haar ritueel met klei uit te voeren. Aan het begin van het ritueel is de danseres schoon en aan het eind is ze van zool tot kruin bedekt in verschillende soorten klei. Maar iets van transformatie, spirituele verheffing of een vorm van reiniging – wat toch vaak het doel is van rituelen – blijft uit. Het is een ritueel dat van nergens naar nergens kabbelt. Dat gevoel wordt versterkt door de live uitgevoerde electromuziek van Robbert van Hulzen. Soms met een lichte beat. Dan weer ambient. Soms ook illustratief, zoals de plonsgeluiden die het gebadder van Monteverde begeleiden. Een aangename soundtrack. Maar net als het gedanste ritueel: weinig memorabel.||https://www.parool.nl/kunst-media/dansvoorstelling-klei-is-een-wel-heel-erg-brave-knoeiboel~b16e59b1/
2022-09-07||Tien herders zoeken een baasje op Herderdag in Hoofddorp||“Op de rode loper hebben wij er vier uit ons asiel, van andere plekken komen er nog eens vier, er komen tien herders om aan demo’s mee te doen, en we introduceren via het beeldscherm een aantal herders dat verhinderd is, bijvoorbeeld omdat ze niet graag reizen.” “Om precies te zijn dat van mijn collega Jennifer Finkelnberg, zij is bij ons de gedragstherapeut. Zij denkt dat gedragsproblemen goed te ondervangen zijn door de herders beter te plaatsen.” “Een beetje kort door de bocht gezegd, zijn dat mensen die streng doch rechtvaardig zijn. Je moet zelf goed in balans zijn, sterk in je schoenen staan en in staat zijn ook je zachte kant te laten zien. Herders hebben natuurlijk ook verschillende karakters, en een Mechelse herder is een werkhond, een Hollandse herder is kleiner, een Duitse herder meer een terreinhond, de Tervuurse herder is langharig. Wel zijn het allemaal hondjes die een maatje voor het leven zoeken. Met een herder heb je echt een bondgenoot. Ik kom zelf uit een herdersgezin, ik kan dat bevestigen.” “Iedereen is welkom, zaterdag vanaf 12 uur. Ik reken op veel toeloop, want we hebben al drie jaar geen open dag gehad. Tot vier uur organiseren we de rode loper, zoeken we de perfecte match want we zijn in het asiel toch een soort matchmakers, en zijn er demo’s over bijvoorbeeld beheersing en speuren. Er staat zelfs een frietkraam.” “Een Amerikaanse shepherd.”||https://www.parool.nl/ps/tien-herders-zoeken-een-baasje-op-herderdag-in-hoofddorp~b254312e/
2022-09-07||De gemeente is medeplichtig aan een ondemocratisch spel in de Banne||Met ons buurtplatform Verdedig Noord zijn we vanuit de Rietwijker in de Banne al jaren actief om de lokale democratie te versterken en bewoners – onszelf – onderdeel te maken van de ontwikkelingen. Wij hebben allemaal een persoonlijke band met de buurt en met dit voormalige buurthuis, dat inmiddels is omgetoverd tot broedplaats. Tot onze verbazing blijkt voor de gemeente een persoonlijke band met de buurt niet van waarde te zijn voor de ontwikkeling van de buurt. Het is belangrijker om een goed huwelijk te hebben met partijen die dezelfde belangen delen, zoals de Stichting Buurtcentra (eigenaar van de Rietwijker) en broedplaatsontwikkelaar Urban Resort. Deze hebben nooit aangetoond van waarde te zijn in de Banne. Het buurtcultuurhuis dat in plaats van de Rietwijker komt, wordt eigendom van de gemeente. De gemeente merkt Urban Resort aan als beoogd hoofdhuurder. Een opmerkelijke gang van zaken, omdat deze voorkeur is uitgesproken zonder dat er een gedegen verkenning heeft plaatsgevonden naar lokale partijen die wel binding hebben met de buurt. Urban Resort gaat zelfs woonplekken cureren, die Rochdale zal opleveren voor creatieve makers. Wat is de intrinsieke motivatie van Urban Resort? Waarom wil deze partij zoveel ruimte in de Banne? En waarom faciliteert de gemeente ze daarin? Met deze constructie krijg je straks op grote schaal wat je nu al op kleine schaal ziet in de Rietwijker: goede intenties met als resultaat dat de mensen uit de directe omgeving, die het hardst behoefte hebben aan deze voorzieningen, worden uitgesloten. Puur omdat Stichting Buurtcentra en Urban Resort nul connectie hebben met de buurt. Terwijl wij als buurtplatform de lokale democratie proberen te versterken door samenwerkingsverbanden met bewoners en ondernemers, ondermijnen deze partijen de democratie door lokale partijen te dwarsbomen met vage belangenconstructies, onder het mom van sociaal ondernemerschap. Hoe kunnen welwillende ambtenaren die connectie willen met de buurt in een schijndemocratie hun werk goed doen? Als mijn jonge collega van kleur bij zijn betaalde baan bewoners helpt en tevens binnen ons buurtplatform als vrijwilliger bewoners helpt, zingt in het stadsdeel binnen de kortste keren rond dat er sprake is van belangenverstrengeling. Maar als oude witte mannen met vage constructies een gebouw bezitten en met een dikke vinger in de pap blijven roeren bij de herontwikkeling van het gebied, wordt dat als een gegeven geaccepteerd. Waarom? Omdat de gemeente het toestaat. Telkens uitlegt in plaats van bestrijdt. Daarmee kiest zij ervoor om de tegenmacht, die wij democratisch organiseren, tegen te werken in plaats van te faciliteren. Hiermee ondermijnt zij niet alleen de democratie, maar is ze medeplichtig aan een ondemocratisch spel in de Banne. Het is een schande voor de stad. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/de-gemeente-is-medeplichtig-aan-een-ondemocratisch-spel-in-de-banne~bb2df511/
2022-09-07||Bedrijf van beruchte autodealer Carel Buis beschoten||Buis (73) laat in een reactie aan De Telegraaf weten dat het ‘verschrikkelijk is wat er is gebeurd’. “Ik ben niet bedreigd en heb geen idee uit welke hoek dit komt,” zegt hij in de krant. Buis’ bedrijf heeft Bently’s, Porsches, Ferrari’s, Audi’s en BMW’s in de etalage staan. De waardevolste auto is een Lamborghini Aventador, met een vraagprijs van 388.000 euro. De politie laat weten dat er buurtonderzoek is gedaan en dat medewerkers van de forensische opsporing onderzoek hebben gedaan. “We proberen te achterhalen wie of wat hier achter zit,” aldus een woordvoerder. Buis geldt al decennia als leverancier van exclusieve bolides aan de Amsterdamse onderwereld. Hij is tientallen jaren verwikkeld geweest in verschillende rechtszaken, waarbij banden met criminelen centraal staan. Onder hen de gevallen onroerendgoedtycoon Jan Dirk Paarlberg en Etienne Urka, rechterhand van de geliquideerde maffiabaas Klaas Bruinsma. Buis zou criminelen hebben afgeschermd met valse facturen, valse namen en fictieve transacties. De recentste zaak betrof een conflict met met de ING. De bank trok de handen af van Buis’ bedrijf Novus Auto omdat het door de gebrekkige administratie niet kon controleren of malafide figuren de aanschaf van de peperdure bolides bij de bedrijven van Buis gebruiken voor het witwassen van misdaadgeld. De Amsterdamse rechtbank oordeelde dat ING daarmee in zijn recht stond. Zelf was Buis zich van geen kwaad bewust. “Ik verkoop auto’s in het duurdere segment aan iedereen. Aan artiesten en BN’ers, aan de tandarts en de bakker,” zei hij tegen Het Parool.||https://www.parool.nl/amsterdam/bedrijf-van-beruchte-autodealer-carel-buis-beschoten~b09a7f62/
2022-09-07||Jeroen Krabbé kan Mart Smeetseriaans pedant zijn, maar hij komt ermee weg	||Het is een trend in televisieland: BN’ers die hun helden ‘achternareizen’. Dionne Stax trad in het spoor van Máxima, Matthijs van Nieuwkerk en Rob Kemps maakten een bedevaartstocht naar het Parijs van hun favoriete chansonniers en Nick en Simon (R.I.P.) gingen op zoek naar Simon en Garfunkel en Abba. (En dat allemaal op kosten van de belastingbetaler en ten koste van het klimaat, zou een zuurpruim daar dan meteen bij zeggen, maar zo’n zuurpruim is Lips gelukkig niet.) Ook Jeroen Krabbé vloog de halve wereld rond om het levensverhaal van kunstenares Frida Kahlo te schetsen. Dat de NPO op prime time een serie programmeert over een Mexicaanse surrealistische kunstschilderes verdient een pluim, al kan Kahlo zich, postuum, reeds lang in een grote populariteit verheugen. Bovendien toonde Krabbé zich in eerdere series over onder anderen Pablo Picasso en Vincent van Gogh al een begenadigd verteller. Soms kan hij een beetje Mart Smeetseriaans pedant zijn en dreigt het programma iets te veel om Krabbé en iets te weinig om Kahlo te draaien, maar hij is charmant genoeg om ermee weg te komen. Maar bovenal, en daarin schuilt de kracht van dit genre programma’s, kan Krabbé oprecht bevlogen praten over de kunstenaars die hij portretteert en blijkt uit alles dat hij een groot bewonderaar is, met verstand van zaken. Soepeltjes schudt hij in deze serie de ene na de andere anekdote over het fascinerende leven van Kahlo uit zijn mouw, waarbij de binnentuinen van de Mexicaanse villa’s waar Krabbé voortdurend in zit, slechts dienen als decor. Lips leerde Kahlo beter kennen en haar werk beter begrijpen, precies wat de opzet van de makers moet zijn geweest. En dat daar een filmcrew naar het andere eind van de aarde voor moet vliegen, daar hoor je Lips dus niet over. Reageren? hanlips@parool.nl.||https://www.parool.nl/kunst-media/jeroen-krabbe-kan-mart-smeetseriaans-pedant-zijn-maar-hij-komt-ermee-weg~b84298df/
2022-09-07||Streekvervoer staakt in Utrecht en Noord-Holland||In deze provincies verwacht vakbondsbestuurder Marijn van der Gaag (FNV Personenvervoer) dat ‘het gaat vlammen.’ “Ik vermoed dat mensen in Utrecht wel boos zullen zijn en er weinig overblijft van het streekvervoer,” zegt Van der Gaag. De bond verwacht een paar honderd stakers. De stakers zullen zich verzamelen bij het Utrechtse provinciehuis, waar de centrale stakingslocatie is. Vervoerders U-OV en Syntus melden dat woensdag in de Noord-Holland en Utrecht minder trams, stadsbussen en streekbussen rijden. Connexxion meldt zijn reizigers dat ze rekening moeten houden met vertraging en mogelijk uitval van ritten. De bussen, trams en metro’s van het GVB in Amsterdam rijden wel gewoon. Vakbond FNV organiseert de acties in aanloop naar een landelijke staking. Donderdag wordt er gestaakt in de provincies Gelderland, Noord-Brabant en Limburg. Vrijdag gebeurt dat in Friesland, Groningen, Drenthe en Overijssel. De landelijke staking is voor 16 september aangekondigd. Het de bedoeling dat er die dag nergens in Nederland streekbussen en regionale treinen rijden Voor de zomer voerde personeel in het streekvervoer ook al actie met estafettestakingen. Ze willen onder meer dat er personeel bij komt zodat de werkdruk omlaag kan. Daarvoor moeten banen in het streekvervoer aantrekkelijker worden gemaakt met onder meer hogere lonen en meer vaste contracten.||https://www.parool.nl/nederland/streekvervoer-staakt-in-utrecht-en-noord-holland~b3d0cdac/
2022-09-07||Zes op de tien jonge zorgmedewerkers overwegen baan als zelfstandige of als flexwerker||Dat blijkt uit de Zorgbarometer van FNV Zorg & Welzijn die vandaag verschijnt. Ruim 4500 zorgmedewerkers beantwoordden vragen over hun werk. Van alle zorgmedewerkers blijft twee derde het liefst in vaste dienst. Maar met name veel jongere medewerkers spelen met de gedachte om zelfstandig of als flexwerker door te gaan. “Als de trend van vast naar flex doorzet, stevenen we af op een zorginfarct,” zegt Elise Merlijn, zorgbestuurder bij FNV. “De werkdruk is al schreeuwend groot in de zorg en wordt alleen maar groter naarmate het vaste team kleiner wordt. Zij vallen vervolgens uit en zo raak je in een vicieuze cirkel. Zorg wordt hierdoor schaars en ontoegankelijk.” Ruim 80 procent van de zorgmedewerkers vindt dat de continuïteit voor cliënten in het geding komt als er minder vast personeel is. De mensen moeten het daardoor doen met minder vaste gezichten. Merlijn: “Voor demente personen of mensen met een verstandelijke beperking is het extra belangrijk dat zij door vertrouwde gezichten verzorgd worden. Maar ook als je vanuit de thuiszorg hulp krijgt, wil je niet elke dag een vreemde in huis hebben of telkens door een nieuw persoon gewassen worden.” Overigens noemen veel zorgmedewerkers betere lonen als manier om meer mensen in vaste dienst te krijgen en te houden.||https://www.parool.nl/nederland/zes-op-de-tien-jonge-zorgmedewerkers-overwegen-baan-als-zelfstandige-of-als-flexwerker~b8488037/
2022-09-07||Hoe gaat de culturele sector om met de stijgende energieprijzen? ‘Bezoekers mogen het niet koud krijgen’||De kachel staat nu nog uit, maar het Bijlmer Parktheater weet dat de kosten voor energie dit jaar drie keer zo hoog zullen zijn als in 2019: 75.000 euro zal er eind 2022 worden afgeschreven. Theater DeLaMar gaat volgend kalenderjaar zelfs 400 procent meer betalen aan energie. Paradiso ziet met angst en beven het energiecontract dit jaar aflopen en de Ziggo Dome is maar vast begonnen met extra besparingen om de kosten te drukken. Amsterdamse culturele instellingen gaan huiverend de herfst en winter tegemoet. Energiecontracten lopen af, en met de huidige prijzen voor gas en elektra zal er een grote hap uit de begroting worden genomen. En dat in een tijd dat de sector de wonden van de coronacrisis nog aan het likken is. Paradiso heeft een monumentaal gebouw dat niet makkelijk te verwarmen is. De Kleine Komedie, ook zo’n monumentaal pand, zou het liefst het enkel glas vervangen en andere duurzame maatregelen nemen, maar in een gebouw dat eigendom is van de gemeente, is dat nog niet zo makkelijk. Directeur Jörgen Tjon A Fong vreest de komende maanden met exorbitante prijzen te maken te krijgen. Het Stedelijk Museum heeft te maken met strenge richtlijnen voor het binnenklimaat om kunstwerken te beschermen. Toch onderzoekt directeur Rein Wolfs wat er aan besparingen mogelijk is, met het oog op de nieuwe energieprijzen. “’s Winters minder verwarmen, ’s zomers minder koelen, binnen de bandbreedte van de museale eisen.” Culturele instellingen vragen werknemers al vaker thuis te werken en extra te letten op verbruik. Maar werknemers kunnen nog zoveel proberen de lichten uit te doen in ruimtes waar ze niet zijn, uiteindelijk moeten de zalen toch worden verwarmd. “Bezoekers mogen het niet koud krijgen,” stelt DeLaMardirecteur Andreas Fleischmann. Theaters, musea en concertzalen zijn huiverig om de extra kosten aan het publiek door te rekenen. Woordvoerder Jurry Oortwijn zegt dat Paradiso eerder kijkt naar het vergroten van de baromzet of het verkopen van extra tickets om de klap van de hogere gasprijzen te compenseren. Zakelijk directeur Jorien Waanders van het Bijlmer Parktheater wil absoluut geen hogere prijzen: “Wij willen bezoekers met een kleine beurs niet beperken. En we willen juist meer, niet minder publiek.” Tjon A Fong verhoogt de entree liever ook niet, maar sluit niet uit dat het op termijn kan gebeuren. “De supermarkt, horeca en niet te vergeten in huizen zelf: alles wordt duurder. Maar ik probeer een prijsverhoging zo lang mogelijk uit te stellen.” Hij hoopt dat er vanuit de overheid of de gemeente compensatieregelingen zullen komen, zoals een energietoeslag. Wethouder Touria Meliani (cultuur) is op de hoogte van de dreigende energiecrisis bij culturele instellingen en maakt zich zorgen. Ze hoopt op een extra bijdrage vanuit het Rijk om de prijsstijgingen op te vangen, maar ze weet ook dat compensatie niet eindeloos zal zijn. “Ik heb geprobeerd dit probleem te agenderen, bijvoorbeeld bij het jaarlijkse Paradisodebat laatst, over cultuur; dat de sector écht compensatie nodig heeft. Want anders dreigt wéér een nachtmerriescenario. Ik zeg niet dat instellingen het moeten doen, maar het zou een consequentie zijn dat er een fte ingeleverd moet worden of dat er een productie minder gemaakt kan worden om de gasrekening te betalen, of dat je zelfs even de deuren helemaal moet sluiten. Het is een belachelijk scenario, zeker na corona, en het tegenovergestelde van wat ik wil, maar ik vrees dat het de realiteit is.” Ondanks alles ziet DeLaMardirecteur Andreas Fleischmann een lichtpuntje. “We worden met zijn allen gedwongen echt duurzamer te zijn.”||https://www.parool.nl/kunst-media/hoe-gaat-de-culturele-sector-om-met-de-stijgende-energieprijzen-bezoekers-mogen-het-niet-koud-krijgen~bba0dacf/
2022-09-07||‘Uiterst gevoelige, nucleaire informatie over ander land aangetroffen in Trumps woning’||Om welk land het gaat, wordt niet gemeld. Ook niet of het een bondgenoot van de Verenigde Staten betreft, of juist een vijandige mogendheid. Sommige in beslag genomen stukken beschrijven volgens de krant uiterst geheime Amerikaanse operaties die zo streng worden bewaakt dat slechts een handjevol mensen van de inhoud op de hoogte is. Alleen de president, enkele leden van het kabinet of een ambtenaar op bijna kabinetsniveau kunnen andere overheidsmedewerkers machtigen om toegang tot deze informatie te krijgen. Begin augustus werden meer dan 11.000 overheidsdocumenten gevonden in Mar-a-Lago in Palm Beach, Trumps resort in Florida. Die lagen zowel in dozen in een opslagruimte als in het persoonlijke kantoor van de oud-president. Verder werden tientallen lege mappen aangetroffen, waaronder 48 met het opschrift classified (geheim). Dit roept de vraag op of alle verdwenen documenten boven water zijn gekomen. De oud-president wordt onder andere verdacht van het overtreden van de Amerikaanse Spionagewet. Maandag besloot een rechter Trumps verzoek in te willigen om een deskundige te laten kijken naar de stukken die in beslag zijn genomen. Tot grote vreugde van Trump mag de FBI de stukken voorlopig niet meer gebruiken voor het strafrechtelijk onderzoek zolang het werk van de deskundige niet is afgerond. Volgens Trum zijn het ministerie van Justitie en de FBI ‘totaal corrupt’.||https://www.parool.nl/wereld/uiterst-gevoelige-nucleaire-informatie-over-ander-land-aangetroffen-in-trumps-woning~b98a1f18/
2022-09-07||Nieuwe generatie rammelt aan de poort bij het toptennis: ‘Iemand zal er bovenuit gaan steken’||De wereld stopte even met draaien voor Frances Tiafoe, toen hij maandagnacht zijn matchpoint tegen Rafael Nadal benutte. Door het kabaal in het Arthur Ashe Stadium hoorde hij niets, tranen vertroebelden zijn zicht bij het schudden van de hand van de Spanjaard. “Lange tijd dacht ik: van Fed, Rafa en Novak ga ik nooit winnen,” doelde hij uiteraard op de grote drie van het tennis. “Tot vandaag. Later kan ik mijn kinderen en kleinkinderen vertellen dat ik van Nadal heb gewonnen. Ik wist gewoon niet wat ik tegen hem moest zeggen. Zo’n gevoel heb ik nog nooit gehad.” Tiafoe (24), Amerikaanse zoon van immigranten uit Sierra Leone, versloeg Nadal in vier sets. Dat hij het spel heeft om tot zulke daden te komen, was bekend. Maar het lukte hem meestal niet om dat een paar uur lang vol te houden. In New York wel. Tiafoe speelde bij tijd en wijlen met Nadal. De Spanjaard won dit jaar de Australian Open en Roland Garros, schroefde zijn aantal gewonnen grand slams op naar 22, en nam daarmee afstand van Roger Federer (20) en Novak Djokovic, die Wimbledon won en op 21 staat. Maar in Tiafoe verslikte hij zich lelijk. Hij serveerde te sterk en had overal antwoord op. “Mijn hart sloeg duizend keer per uur,” zei een euforische Tiafoe. Een felicitatie van LeBron James op Twitter maakte het feest compleet. Nadal was uiteraard minder goed gehumeurd. “Ik bewoog te traag. Tennis is vaak een sport van positionering. En als dat niet goed gaat, moet je heel snel zijn, en heel jong. Die tijd ligt achter me,” zei hij, terwijl hij besmuikt lachte. De Spanjaard was teruggekomen van een blessure en maakte bij de US Open ook in zijn eerste drie partijen al geen onverslaanbare indruk. Hij wilde van geen excuses weten. “Het was geen ideale voorbereiding, maar in het verleden heeft dat vaak ook goed uitgepakt. Juist door al die blessures creëerde ik de innerlijke kracht om weer te willen winnen.” Omdat later maandagnacht ook oud-kampioen Marin Cilic verloor, krijgt het mannentennis een nieuwe grandslamwinnaar. Roger Federer (nog altijd geblesseerd) en Djokovic (niet gevaccineerd en daarom niet welkom) zijn er in New York niet bij. Maar dat doet niets af aan het gevoel van een frisse bries die door de stad waait. Het niveau van de ‘rest’ lijkt aan het einde van dit tennisjaar substantieel hoger te liggen dan voorheen. “Het is cool om dit nieuwe tijdperk te zien ontstaan,” zei Tiafoe. “Zo veel jongens spelen geweldig tennis. Nick Kyrgios, Jannik Sinner, ikzelf. We krijgen straks alleen geen grote drie, maar misschien wel een grote twaalf. Iemand zal er bovenuit gaan steken, we zullen zien wie dat wordt.” Er komt volgende week ook een nieuwe nummer 1 op de wereldranglijst. De huidige aanvoerder, Daniil Medvedev verloor te veel punten door zijn nederlaag in de vierde ronde tegen Kyrgios. Die ‘nieuwe’ nummer 1 kan alsnog Nadal zijn, maar ook Carlos Alcaraz (19) en Casper Ruud (23) zijn nog in de race. Voor beiden geldt dat een plek in de finale nodig is om daar kans op te maken. Maar de Spanjaard en de Noor zullen het winnen van hun eerste grand slam als grootste prioriteit zien. Toen Medvedev dat vorig jaar in New York flikte, dacht de tenniswereld aan een machtsovername. Die bleef uit, het waren gewoon Nadal en Djokovic die de hoofdprijzen verdeelden. Maar de uitdagers krijgen deze week, en vervolgens komend seizoen, een nieuwe kans.||https://www.parool.nl/sport/nieuwe-generatie-rammelt-aan-de-poort-bij-het-toptennis-iemand-zal-er-bovenuit-gaan-steken~b4f702cb/
2022-09-07||Waarom de prijs van zuivel, olie en pasta zo sterk stijgt||Hoog op de inflatielijst staan zuivelproducten, zoals boter (34,2 procent), melk , yoghurt en kaas. Voor de productie van al deze voedingsmiddelen is rauwe melk nodig, en de prijs van melk die aan de fabrieken wordt geleverd is de laatste maanden sterk gestegen. De prijs die boeren voor melk krijgen, ligt met ruim 60 cent per liter bijna twee keer zo hoog als een jaar geleden. Het aanbod van melk neemt bovendien af: door onder meer droogte geven koeien door heel Europa minder melk. “Bovendien is het veevoer erg duur,” zegt onderzoeker Nadia Menkveld van ABN Amro. Dat er verschil zit in de prijsstijgingen tussen boter, kaas, yoghurt en melk heeft te maken met verschillende bereidingswijzen en de kosten die daarbij komen kijken. Bovendien spelen ook verpakkingskosten een rol. Snackbars sloegen als eerste alarm toen de oorlog in Oekraïne uitbrak. Zij voorzagen al heel snel een tekort aan zonnebloemolie en waarschuwden voor hoge prijzen. Ze hebben gelijk gekregen. Volgens het CBS stijgt de gemiddelde prijs voor eetbare oliën met meer dan 60 procent, en ook de olijfolie ontkomt er niet aan met 24,1 procent. “De prijs van plantaardige oliën is op de wereldgrondstoffenmarkt de afgelopen paar maanden wel wat aan het dalen, maar nog steeds op een zeer hoog niveau,” zegt Menkveld. Belangrijkste reden is dat Oekraïne en Rusland veel zonnebloemolie produceren, maar dat de export door de oorlog zwaar onder druk staat. Menkveld: “Nu er langzaamaan wel weer wat verschepingen uit Oekraïne mogelijk zijn daalt de prijs van zonnebloemolie licht, maar blijft die nog hoog. Daarnaast is ook de prijs van koolzaad,- palm- en sojaolie hoog door minder aanbod en hogere vraag.” Sinds het begin van de oorlog zijn miljoenen tonnen graan gestrand in de havens en silo’s van Oekraïne, een van ’s werelds grootste graanproducenten. Heel langzaam komt de export weer op gang, maar het verloopt nog altijd uiterst moeizaam. De problemen daar zorgen voor hoge prijzen in onze schappen. En erger: internationale organisaties waarschuwen voor een hongersnood in de Hoorn van Afrika als het graan te lang wegblijft. In Nederland leiden de problemen tot dure spaghetti en andere pastaproducten. Ook het brood is duur geworden. “Voor broodproductie is naast het duurdere tarwe, ook duurder gas nodig om de ovens te verwarmen,” zegt Menkveld. Bijna al het vlees is in prijs gestegen. Een belangrijke oorzaak van de vleesprijsstijgingen is het duurdere veevoer; sinds de coronacrisis stijgen de prijzen van granen en mais, grondstoffen die gebruikt worden voor veevoer. Ook de hogere energie-, transport- en loonkosten spelen een rol. Voor veehouders kunnen de voerkosten oplopen tot wel 70 procent van de totale kosten, zegt ook Menkveld. “Daarnaast is de vraag na corona aangetrokken en is het aanbod minder.” Voor eieren geldt ook dat de vogelgriep impact heeft op het aanbod. Die zijn daardoor extra duur geworden. Koffie is een vreemde eend in de bijt. Het zwarte goud staat hoog op de inflatielijst, maar dat heeft in dit geval niks te maken met de oorlog in Oekraïne, zegt Dirk Mulder, retailexpert bij ING. Hij wijt het effect vooral aan het weer in een koffieproducerend land als Brazilië, waar ook nog een watertekort meespeelt. “Maar ook leveringen zijn vertraagd, onder andere door lockdowns na het uitbreken van de coronacrisis. Er is bovendien een tekort aan werknemers en de kunstmest wordt steeds duurder.” Chocolade (5,3 procent). Dat komt deels doordat dat de prijs van cacao eerder dit jaar zo hard is gedaald. Toen zakte de prijs stevig in door een dalende wereldwijde vraag naar de grondstof. Sindsdien werden er minder cacaoplanten geplant. Dat deed de prijzen weer iets stijgen, maar een stuk minder hard dan die van andere producten. Snoepgoed (4,9 procent). Net als van cacao zijn ook de prijzen van suiker niet zo hard gestegen op de wereldmarkt. Dat kan de relatieve kleine prijsstijging van snoepgoed verklaren, daar zit immers heel veel suiker in verwerkt. Sigaretten (-0,3 procent). Van zo ongeveer alles wat te koop is in de supermarkt, zijn volgens het CBS alleen sigaretten goedkoper geworden. Het is niet duidelijk waar dat vandaan komt. Mulder: “Een prijsdaling verbaast mij omdat de overheid juist het gebruik wil afremmen door de verhoging van accijnzen. Het zou best kunnen zijn dat er een goede tabaksoogst is geweest, waardoor de prijsstijging tijdelijk beperkt is uitgevallen.” De prijzen voor sigaren stegen wel licht: 2,2 procent.||https://www.parool.nl/nederland/waarom-de-prijs-van-zuivel-olie-en-pasta-zo-sterk-stijgt~b918d69e/
2022-09-07||Langzamer, maar zuiniger: Google Maps komt met milieuvriendelijker routes||De ecofunctie is al in sommige landen te gebruiken, maar wordt nu in veertig Europese landen beschikbaar gesteld. Bij het plannen van een route kun je kiezen voor de snelst mogelijke rit, of juist voor eentje die je gemiddeld brandstof bespaart. Het soort auto waarin je rijdt speelt daarbij volgens Google een rol, omdat een diesel bijvoorbeeld minder verbruikt op hoge snelheden. Je moet daarom bij de kaarten-app invullen in wat voor auto je rijdt, zodat op basis daarvan de zuinigste route gepland kan worden. Bij het plannen van een rit toont Google als vanouds verschillende routes. Met de update zie je bij sommige ritten bijvoorbeeld staan dat je 15 procent minder benzine verbruikt, omdat ze zuiniger zijn. Google begon met de milieuvriendelijke functie in 2021 in de VS, Canada en Duitsland. Volgens de techreus heeft de app sindsdien geholpen de uitstoot van auto’s zo veel te verminderen, dat het is alsof er wereldwijd honderdduizend minder auto’s rondrijden. De nieuwe functie wordt vanaf woensdag in Google Maps aangeboden. De techreus staat erom bekend nieuwe opties geleidelijk uit te rollen, dus het kan tot twee weken duren totdat iedereen de milieuvriendelijke opties in de app te zien krijgt.||https://www.parool.nl/nederland/langzamer-maar-zuiniger-google-maps-komt-met-milieuvriendelijker-routes~bbafb17b/
2022-09-07||Dusan Tadic over bijtende kritiek: ‘Prima als ze mij op de korrel nemen’	||De eerste weken van het seizoen 2022-2023 zijn niet de makkelijkste voor Dusan Tadic sinds hij bij Ajax is neergestreken. Het spel van de 33-jarige aanvoerder is in een aantal duels onder de maat geweest. Hij ligt onder vuur, bij de fans en bij de analisten. Een kleine greep uit de kritieken die de Serviër over zich kreeg uitgestort. ‘Hij stond altijd zo sterk op zijn benen. Nu krijgt hij een duwtje en valt hij voorover.’ (Rafael van der Vaart). ‘Tadic is momenteel niet in grote vorm. Als aanvoerder is hij belangrijk, maar hij moet wel zorgen dat hij het niveau aantikt dat nodig is.’ (Marco van Basten). ‘Tadic zit niet lekker in zijn vel. Dan kun je hem ook af en toe verlossen, toch? Door hem een keertje eraf te halen.’ (Wesley Sneijder). ‘Ik vond hem vandaag echt beneden alle peil. De helft van de ballen heeft hij verspeeld. Ik denk dat hij toch enigszins is gaan twijfelen over zichzelf en zijn plek op het veld. Het kan een vormdip zijn, maar misschien zit hij aan zijn einde.’ (Kenneth Perez) Het ‘slachtoffer’ van al die ferme woorden komt op deze donderdagmiddag rond de klok van twee uur de kantine van De Toekomst ingelopen. Tadic is als een van de laatste spelers nog op de club. Na de ochtendtraining en de krachttraining werkt de Serviër altijd nog zijn eigen programma af. Hij heeft tot drie uur de tijd. Daarna haalt hij zijn kinderen van school. Of de bijtende kritiek hem wat doet? Tadic, twinkeling in zijn ogen, antwoordt gedecideerd. Nee. Hij heeft al vaker gezegd: als er iemand kritisch moet worden benaderd, dan hij, als ervaren speler, als aanvoerder. “Ook als ik het niet zou verdienen, is het prima als ze mij op de korrel nemen.” Maar nu verdient hij het wel. Hij moet beter presteren. “En mensen hebben recht op hun mening. Die respecteer ik. Ik moet antwoord geven op het veld.” Een voetballer is zo goed als zijn laatste wedstrijd. Tadic knikt. Hij kent de wereld waarin hij opereert. Topsport is zwart-wit, met weinig ruimte voor nuance. Het krediet van een voetballer is beperkt, ook al ben je vier jaar achtereen in gebaar en woord toonaangevend voor de club waarvoor je speelt. Toen Tadic naar Amsterdam kwam in de zomer van 2018, was Ajax al vier jaar geen kampioen geworden. De Champions League was ver weg. De Serviër nam Ajax bij de hand. Op zijn statistieken in de eredivisie staat geen maat. Ajax is al vier jaar bijna onafgebroken koploper in de eredivisie en Europees staat de club weer op de kaart. “We hebben Ajax teruggebracht waar de club hoort. Ik had vertrouwen dat ik daar een bijdrage aan kon leveren. Ik had Ajax echt nodig en Ajax had mij nodig. We zijn een perfect koppel. Nog steeds.” Niet alleen de prestaties maar ook het voetbal van Ajax in de Champions League oogstte veel lof. Tadic was soms de blikvanger maar vooral ook de constante factor in dat aanvalsspel. In 41 wedstrijden, waarvan 10 in de voorronden van de Champions League, was hij betrokken bij 31 doelpunten: 16 keer als afmaker, 15 keer als aangever. “Ik voel me heerlijk op dat podium. Ik ben ook nooit nerveus. Eerder hongerig. En trots, vanwege al die grote spelers die het Ajaxshirt eerder hebben gedragen.” Woensdagavond begint Ajax in de poulefase van het toernooi met een thuiswedstrijd tegen Rangers FC. Het streven is om te overwinteren in de Champions League. Dat moet gebeuren met veel nieuwe spelers, want Ajax verkocht meer dan een half basiselftal. Dat is iets te veel naar de smaak van Tadic. Al kwamen er ook kwalitatief sterke spelers voor terug. Al die wisselingen in de selectie hebben geresulteerd in een zoektocht naar de beste opstelling. In die zoektocht speelde de aanvoerder in zes duels al op vier verschillende posities. “Dat is lastig. Automatismen ontbreken. Je weet niet wanneer je een bal wel of niet moet geven – of kunt verwachten. Het is belangrijk om connectie te maken in het veld. Je moet elkaar kunnen vinden met je ogen dicht. Nu is het soms moeilijk om elkaar te vinden met ogen open.” Er wordt hard aan die automatismen gewerkt onder leiding van Alfred Schreuder, die Tadic ‘een slimme coach’ noemt. Dat hij zelf op verschillende posities moet spelen, neemt hij voor lief. En de kritiek die hij krijgt voor zijn povere inbreng in een soms stroef draaiend elftal, legt hij naast zich neer. “Als je boven de dertig bent, wordt je leeftijd erbij gesleept bij alles wat je doet. Als je een slechte bal geeft, ben je te oud. Als je een goeie bal geeft, ben je niet slecht voor een ouwe zak. Leeftijd is maar een getal. Mijn lichaam voelt goed. Ik leg vaak de meeste kilometers af in een wedstrijd. Daar werk ik iedere dag hard aan. En ik heb nog steeds zo veel honger als vier jaar geleden toen ik naar Ajax kwam. Misschien wel meer.”||https://www.parool.nl/sport/dusan-tadic-over-bijtende-kritiek-prima-als-ze-mij-op-de-korrel-nemen~be38c004/
2022-09-07||De grote schilderijen van Anouk van Zwieten: ‘Iets verpesten opent nieuwe mogelijkheden’||De schilderijen van Anouk van Zwieten (1991) zou je abstract kunnen noemen. Toch liggen er allerlei waarnemingen in het werk besloten. Voor Van Zwieten is schilderen vooral ook een manier om grenzen te verleggen. “Wat ik belangrijk vind aan schilderen is dat je jezelf een beetje bevrijdt van wat wel en niet zou mogen in de schilderkunst.” De kunstenaar maakt sinds haar afstuderen aan de HKU in Utrecht in sierlijke penseelstreken furore met haar grote schilderijen. Ze heeft een intuïtieve manier van werken, waarbij niets van tevoren vaststaat. Gevolg is dat er gaandeweg ook van alles mislukt. “Dat hoort er natuurlijk bij. Als je een werk eigenlijk hebt verpest voor jezelf, kun je alle regels loslaten. Dan ligt alles ineens weer open. Dat vind ik het leuke aan schilderen, dat je het steeds weer opnieuw voor jezelf uitvindt. Iets verpesten opent nieuwe mogelijkheden. Soms worden de doeken vol ‘fouten’ uiteindelijk de beste.” Ze loopt naar een hoog doek waarin een lichtgroene vorm verschijnt tegen een donkere achtergrond met kruisende lijnen. “Ik vind dat het bij deze goed zichtbaar is. De vorm is over iets anders geschilderd dat niet helemaal goed op zijn plek stond. Maar zo’n onhandigheid voegt uiteindelijk iets toe omdat het niet vooraf gepland was.” Het mislukte deel is nauwelijks meer te zien. “Ik vind het altijd fijn in een werk dat je ziet dat ik aan het zoeken ben. Het schilderij past zich langzamerhand aan mij aan. Of ik pas me aan aan het schilderij.” De nieuwe vorm die Van Zwieten op het doek heeft gezet, lijkt uit het kader te barsten. De lichtgroene kleur zet zich voort tot op de zijkant van het doek. “De randen van een schilderij vind ik altijd interessant. Dat is vaak het eerste waar ik naar kijk op een tentoonstelling. Je wordt een beetje meegenomen naar iemands praktijk, je kijkt naar iemands werkwijze. Eén keer heb ik een werk ingelijst. Dat werkte niet, dan neem je iets weg.” Voor in de galerie hangen twee schilderijen van hetzelfde formaat, die elk een uiterste in Van Zwietens werkwijze vertegenwoordigen. Het schilderij links is opgezet als een aquarel, met dunne lagen waar het onderliggende doek doorheen schijnt. Het schilderij rechts, met de titel Happy Tears, bestaat uit heel veel lagen. Uiteindelijk zijn drie kleurige druppelvormen overgebleven. Monumentaal van formaat, maar op een bijna maniakale manier met korte, smalle kwaststreken opgebouwd. Inspiratie voor een nieuw schilderij kan overal vandaan komen.“Ik heb een atelier in een industriegebied. Daar zijn allemaal hele rare gebouwen waar altijd wat gebeurt, met apparatuur bijvoorbeeld. Er hangt nu voor mijn raam een heel groot rubber lint dat zich soms uitrekt en dan weer teruggaat. Als ik dat zie, zie ik meteen een schilderij. Dat is een interessante vorm om te herhalen in mijn atelier. Er was laatst een gebouw afgebrand. Dan gaan ze steeds een stuk afvoeren. Dat zijn voor mij een soort tekeningen die steeds van vorm veranderen.” Na de middelbare school ging Van Zwieten naar een kappersopleiding en ze volgde een MBO-opleiding Art en Design. “Dat was nodig omdat ik papieren moest verzamelen om naar de kunstacademie te gaan.” Daarvoor was ze altijd al gefascineerd door schilderkunst. Ze noemt de Belgische schilder Walter Swennen als een van haar inspiratiebronnen. “Voor mij is hij een schilder die zich weinig aantrekt van hoe het technisch in elkaar zou moeten zitten en zich niet daardoor laten leiden. Hij maakt gewoon wat hij op dat moment wil maken.” Een andere voorbeeld is de Amerikaanse Laura Owens. “Zij werkt figuratief en abstract en die combinatie van twee compleet verschillende soorten werkelijkheid komen heel mooi samen.” Als Van Zwieten aan een schilderij begint heeft ze meestal al een werktitel in gedachte. “Maar soms verandert die ook weer. Ik schrijf altijd korte steekwoorden op tijdens het werken Uiteindelijk maak ik van die woorden en fragmenten een selectie en ontstaat de definitieve titel.” Ze vindt het soms lastig om te bepalen wanneer een schilderij voltooid is. “Ik werk vaak aan veel dingen tegelijk. Als ik ergens over twijfel dan draai ik het doek om of zet het weg. Dus ik schuif altijd tussen al die werken. Na een paar weken aankijken kun je beter afstand van het schilderij nemen. Dan besluit ik of het af is.” Anouk van Zwieten, All the best, t/m 8 oktober bij tegenboschvanvreden, Bloemgracht 57||https://www.parool.nl/kunst-media/de-grote-schilderijen-van-anouk-van-zwieten-iets-verpesten-opent-nieuwe-mogelijkheden~b2b17131/
2022-09-07||Kunnen Dave Chappelle en Chris Rock boven hun schandalen uitstijgen?||Het was een bizar toeval. Enkele weken nadat Will Smith het podium van de Oscaruitreiking beklom en zichzelf onsterfelijk belachelijk maakte door Chris Rock (57) in het gezicht te slaan, werd ook collega Dave Chappelle (49) aangevallen tijdens een optreden. Rock, toevallig aanwezig, maakte er een grapje van: ‘Was dat Smith?’ Maar nee, het bleek te gaan om een man die Chappelle’s materiaal over daklozen en de lhbtq-gemeenschap niet kon waarderen. Vooral het eerste incident leidde tot de vermoeiende renaissance van een tot op de draad versleten discussie: waar ligt de grens van de grap? Kun je nog wel alles zeggen? Antwoord: ja, je kunt alles zeggen, maar de kans dat er een weerwoord komt, is groter dan dertig jaar geleden. Mensen en dan vooral minderheden zijn mondiger geworden. Dat lijkt, gewelddadige excessen daargelaten, pure winst. Volgende onderwerp graag. Stel dat we met een tijdmachine terugreizen naar 27 maart 2022 en Rock ervan weerhouden een grap te maken over de vrouw van Will Smith. Zou hij deze week dan ook met Chappelle in de Ziggo Dome staan? Toeval of niet, de heren kondigden hun gezamenlijke tour aan nadat ze allebei met agressie te maken hadden gekregen op het podium. Is het cynisch om te zeggen dat dit duo het ijzer smeedt terwijl het heet is? Qua publiciteit hebben ze de wind in ieder geval mee. Rock en Chappelle speelden vorige week een aantal shows in Engeland. Tijdens één van die optredens nam Chappelle Will Smith onder vuur door te roepen dat hij dertig jaar lang de perfecte man speelde en net voordat hij een Oscar kreeg zijn masker uit handen liet glippen. Dat leidde onmiddellijk tot een tsunami aan online nieuwsberichten van media die dit geschil tot de laatste click zullen uitmelken. Het geeft deze tour een wat wrange bijsmaak. Hij staat meer in het teken van controverses dan het talent van beide mannen. Rock had zijn akkefietje met Smith, Chappelle komt de laatste jaren vooral in het nieuws vanwege de vele transfobische grappen die hem even geliefd als verguisd maken. Ze dreigen zo gereduceerd te worden, of zichzelf te reduceren, tot pure ‘beroemdheden’: mensen die we met slechts één onderwerp associëren. Laat duidelijk zijn dat zowel Rock als Chappelle tot de grootste comedians van hun generatie behoren. Rock is het meest geschikt voor enorme zalen als de Ziggo Dome. Met zijn energieke, jongensachtige stijl overbluft hij het publiek terwijl er vanachter die stalen glimlach vaak tamelijk duistere analyses de zaal inrollen. Op zijn best is Rock een showman met inhoud. Chappelle zou je het liefst in het kleinere Bellevue willen zien. Hij is de klassieke comedian op een kruk die, rookverbod of niet, doorgaans een half pakje sigaretten wegpaft terwijl hij op kalme toon verhalen vertelt waarin de ironie of satire langzaam boven komt borrelen. Chappelle gebruikt zelden punchlines die het publiek laten bulderen van het lachen. Hij is eerder een filosoof die seksgrappen maakt om je bij de les te houden. Er zijn ook overeenkomsten. Vraag zwarte comedians naar hun voorbeelden en de namen van Eddie Murphy en wijlen Richard Pryor rollen doorgaans direct van de tong. Toch zijn Rock en Chappelle beiden minstens zo schatplichtig aan het latere werk van de zeer maatschappijkritische, in 2008 overleden George Carlin. Rock, die hem ooit ‘de ultieme bullshitdetector’ noemde, speelde tijdens zijn laatste bezoek aan Amsterdam zelfs opvallend leentjebuur bij Carlin door bekende stukken over onder meer religie te parafraseren. In Chappelle’s geval halen zowel voor- als tegenstanders Carlin aan om hun gelijk te halen. Hij waarschuwde decennia geleden al voor de inperking van het vrije woord, zegt die eerste groep. Nee, antwoordt de tweede dan, hij zei juist dat je nooit naar beneden moet schoppen en dat is precies wat Chappelle doet door steeds weer grappen over transseksuelen te maken. Ze hebben allebei gelijk. Carlin had trouwens ook een hekel aan ijdelheid. Aan de verheerlijking van individuen. Laten we hopen dat Chappelle en Rock in de Ziggo Dome meer nadruk leggen op wat ze te vertellen hebben dan op hun eigen, onbeduidende faam. Dave Chappelle & Chris Rock: 7 en 8 september in de Ziggo Dome.||https://www.parool.nl/kunst-media/kunnen-dave-chappelle-en-chris-rock-boven-hun-schandalen-uitstijgen~b7346a3c/
2022-09-07||Eurocommissaris Breton wil grotere rol voor Europa in chipmarkt: ‘Bijna niets is meer mogelijk zonder computerchips’||Problemen in de toelevering van computerchips kunnen zo ontstaan, zo bleek eerder dit jaar al. En in Europa, dat voor een groot deel van de productie afhankelijk is van andere delen van de wereld, kan dat tot tekorten leiden. Eurocommissaris Thierry Breton (interne markt) wil daar verandering in brengen. “Bijna niets is meer mogelijk zonder computerchips, of het nu in ons dagelijks leven is of in de industrie. Sinds mijn eerste dag in de Europese Commissie heb ik gezegd dat we moeten kijken hoe we de capaciteit in Europa kunnen vergroten. Dat is belangrijk voor de toekomst. Ik wil de productie in de Europese chipindustrie ruim verdubbelen in de komende acht jaar, van 9 naar 20 procent van de wereldmarkt.” “We hebben veel uitdagingen gezien de laatste tijd: covid, de energiecrisis door de Russische inval in Oekraïne en ook de spanningen rond Taiwan. Dat is de grootste producent van de hoogwaardigste chips, ze maken daar meer dan 50 procent van de wereldproductie. Europa is ook al sterk, maar het moet nog sterker worden. En de productie moet hier gebeuren, waar ook veel onderzoek en ontwikkeling is, niet ergens anders. Daarom zijn we eerder dit jaar met de Europese Chipswet gekomen.” “In Europa staan we open voor iedereen die hier wil produceren. We willen daarbij vooral de nieuwste technologieën steunen, de productie van chips met verbindingen die kleiner zijn dan vijf nanometer of zelfs kleiner dan twee nanometer.” “Met de Europese Chipswet die we in februari hebben gepresenteerd, investeren we veel publiek geld (43 miljard euro, red.). Dus we stellen wel eisen aan die steun: het moet onder meer gaan om productie van halfgeleiders die nergens anders gemaakt worden, of productie die inspeelt op tekorten waar we nu mee kampen of die kunnen ontstaan in tijden van crisis.” “Nee, zo zou ik dat niet zeggen. Een doel is wel om de productie dicht bij onze eigen centra voor onderzoek en ontwikkeling te brengen en dicht bij de toepassingen in de Europese industrie. Maar wat er ook gebeurt, daar hebben we altijd internationale partners bij nodig.” “Tijdens de coronacrisis sloten de VS hun grenzen voor bepaalde export. Toen hebben we door schade en schande geleerd dat we minder afhankelijk moeten zijn, ook als het om goede vrienden gaat. We moeten zelf sterk zijn. Niet dat we alles alleen kunnen, maar we moeten wel iets te bieden hebben op de internationale markt.” “Natuurlijk is er spanning rond Taiwan. Het is een potentieel risico, dat begrijpt iedereen. En we moeten nog zien wat er gebeurt tijdens het twintigste nationale partijcongres in Peking, in oktober.” “Als je afhankelijk bent van één grote leverancier, is dat altijd een risico. Zelfs als het een goede partner is. Het is extreem belangrijk om dubbele of driedubbele bronnen te hebben, zeker als geopolitieke spanning meespeelt. Je weet nooit wat er kan gebeuren, dat zien we nu ook met Rusland en onze afhankelijkheid van gas uit dat land.” “Ik heb de discussie over de vergroting van onze capaciteit een jaar geleden al aangezwengeld. De VS zijn een beetje laat met hun plannen, maar ik ben blij dat ze het nu ook zien. Wij werken samen met alle landen die iets naar Europa kunnen brengen, dus ook met Zuid-Korea, Japan en Taiwan.”||https://www.parool.nl/wereld/eurocommissaris-breton-wil-grotere-rol-voor-europa-in-chipmarkt-bijna-niets-is-meer-mogelijk-zonder-computerchips~bb5d4cb9/
2022-09-07||Achter de schermen blijkt veel meer fout te zijn gegaan bij het Fleet Festival op het Markermeer||‘Weet niet of het nog wel interessant is om dit evenement door te laten gaan,’ schrijft de eigenaar van een partyboot uit Rotterdam twee dagen voor aanvang van het Fleet Festival aan ambtenaren van de gemeente Amsterdam. Kort daarvoor heeft hij van de organisatie te horen gekregen dat zijn schip niet meer nodig is. De organisatie van het festival – dat groots is aangekondigd en voor bezoekers een ‘once in a lifetime experience’ moet worden – wil met 12 boten op zaterdag 27 en zondag 28 augustus per dag 5500 bezoekers naar het Markermeer varen. Op een ‘tropisch eiland’, gelegen op drie pontons van bij elkaar 40 bij 8 meter, zullen bekende Nederlandse artiesten optreden. Zater­dag is een er urbanversie met hiphop­artiesten als Frenna, Jonna Fraser en Johnny 500, zondag een Dutchversie met zangers Frans Duijts, Yves Berendse en Mart Hoogkamer. De bezoekers zullen rondom het ponton varen en de muziek zal via een FM-verbinding op speakers op de boten te horen zijn. Als de eigenaar van de partyboot uit Rotterdam enkele andere rederijen spreekt die zijn ingehuurd, blijkt dat bijna de helft van de twaalf schepen is afgebeld. Zijn ‘onderbuikgevoel’ zegt hem dat het bij de organisatie een chaos is. Dat is de reden dat hij de gemeente twee dagen van tevoren een e-mail stuurt. Een ambtenaar belt de partybooteigenaar een dag later en de e-mail wordt doorgestuurd naar Tom Adolfsen (33), de organisator van het Fleet Festival. De gemeente heeft daarna contact met Adolfsen. Of een evenement wordt geannuleerd is een zaak van de organisatie, zegt een woordvoerder van de gemeente. Een tegenvallende kaartverkoop is voor de gemeente in elk geval geen reden om een vergunning in te trekken. Van de 5500 kaarten voor zaterdag zijn er maar 2800 verkocht. Het festival hoopt in de laatste dagen nog veel tickets te verkopen, maar dat gebeurt niet. Het evenement gaat door, maar een vriend van Adolfsen, Dennis Kooy (zie kader), stuurt berichten naar de partybooteigenaar die door hem als bedreigend worden ervaren. ‘Boontje komt om zijn loontje haha, nu al zin in’ en ‘hoop dat je kunt tellen, er is namelijk geen weg terug’, schrijft Kooy, die niet direct bij de organisatie is betrokken. Adolfsen zegt dat de berichten ‘naar zijn idee geen bedreigingen zijn’, Kooy vindt dat ze ‘verkeerd worden geïnterpreteerd’. Als de eerste bezoekers van het Fleet Festival zich zaterdagmiddag om half twee achter het Amsterdam CS bij Pier 14 melden, is er volgens verschillende bezoekers sprake van chaos. De vijf boten die zich hebben gemeld – met een capaciteit oplopend tot zeshonderd passagiers per boot – liggen achter elkaar in een rij. Sommige bezoekers kunnen daardoor niet aan boord en staan bijna twee uur te wachten op de kade. Alleen een kleinere boot scheept vlot in, op de Danzigerkade. Adolfsen zegt dat bezoekers gefouilleerd moesten worden en dat het ‘niet langer heeft geduurd dan bij andere bootfeesten’. Een reder die met nog een schip komt aanvaren, besluit rechtsomkeert te maken. “Er werd plotseling afgeweken van de afspraak over het inschepen,” zegt een van de kapiteins die op het laatste moment moest uitwijken naar Pier 14. Hij zegt dat het zo goed als onmogelijk was om er met zijn boot passagiers op te halen vanwege boeien die nog voor de kade lagen. De organisatie bevestigt dat de ‘indeling’ voor het inschepen een dag voor het evenement is gewijzigd, omdat er schepen ‘in goed overleg’ zijn afgezegd om ‘geen halflege boten’ mee te laten varen. Ook constateert de kapitein dat de beloofde aankomsttijd bij het eiland door de chaos onmogelijk kan worden gehaald. “Om te voorkomen dat we het publiek over ons heen zouden krijgen, besloten we terug te gaan,” zegt hij. “De schade nam ik voor lief.” De lezing van Adolfsen is dat het schip ‘niet meer nodig was, omdat een aantal deelnemers niet kwam opdagen’. Na het inschepen zetten de zes partyboten koers richting Markermeer door de Oranjesluizen, een tocht van tweeënhalf uur. Op een van de boten wordt onderweg een passagier onwel, waardoor die bij de Oranjesluizen moet wachten op een medisch team. Dat kost veel tijd. Op sommige boten is geen muziek. Adolfsen ‘betreurt’ dat. Later dan gepland arriveren ze bij het ponton op het Markermeer, waar op dat moment artiesten bezig zijn met optreden. Maar de techniek laat sommige boten in de steek en de livemuziek is er nauwelijks te horen. Een kapitein vertelt dat op zijn boot wel een set voor geluid en een FM-ontvanger is neergezet, maar dat was zonder technicus. “Wij moesten het verder regelen. Dat is natuurlijk een vreemde zaak.” Op sommige boten lukt het bezoekers om hun smartphone op de geluidsset aan te sluiten, en zij varen vanaf dat moment verder met hun eigen muziek. Na anderhalf uur zetten de boten weer koers richting het IJ. Bezoeker Raymone Apon (29) zegt later blij te zijn dat ze weer snel naar de wal kon. “Er waren maar twee toiletten aan boord en doordat veel mensen zeeziek werden, was dat een grote ramp.” Als de boten ’s avonds rond negen uur weer bij Amsterdam CS arriveren, blijken er op de pontons in het Markermeer nog 34 danseressen, technici en artiesten te zitten. De organisatie kan geen boot terug naar de wal voor ze regelen. Als ze het koud krijgen en de paniek toeslaat, bellen ze 112. De Koninklijke Nederlandse Redding Maatschappij wordt naar het eiland gestuurd en brengt de groep naar Uitdam, vanwaar ze met een taxi naar huis kunnen. Die nacht stapt de hoogste functionaris van de Veiligheidsregio Zaanstreek-Waterland rond een uur bij de organisatie naar binnen. Hij geeft ze de mogelijkheid zelf de tweede dag van het evenement af te blazen, anders doet hij het. De organisatie plaatst even later een bericht op Instagram waarin te lezen is dat de voor zondag geplande ‘Dutch’ editie niet doorgaat. Artiesten die moeten optreden krijgen die nacht nog bericht dat het evenement is geannuleerd. Op sociale media hebben dan al veel negatieve berichten van bezoekers gestaan, maar die zijn door de organisatie verwijderd en de Instagrampagina van het evenement is besloten gemaakt. De reden daarvoor is volgens Adolfsen dat er veel ‘bedreigingen werden geuit’ en dat er onwaarheden tussen stonden. Ook vragen veel mensen zich af hoe het kan dat de organisatie een vergunning voor het feest heeft gekregen. Als media zondag lucht krijgen van wat er is gebeurd, houdt de organisatie zich onbereikbaar. Pas maandagavond komt Adolfsen met een verklaring over de reddingsoperatie waarmee achtergelaten mensen van de pontons zijn gehaald. De partij die verantwoordelijk is voor het vervoer van de artiesten, zou zijn afspraken niet zijn nagekomen. Over de situatie aan boord van de partyboten wordt niet gesproken. Weer twee dagen later, op woensdag, krijgen leveranciers – van wie er veel hun geld nog moeten krijgen – na dagen van radiostilte bericht van de organisatie. Daarin wordt iedereen om geduld gevraagd en wordt gemeld dat er naar een oplossing wordt gezocht. Tal van bezoekers die voor de zaterdag een kaart hadden gekocht, willen compensatie. Adolfsen zegt die wens niet in te zullen willigen omdat het ‘overgrote deel van de bezoekers tevreden was en zij een leuke dag hebben gehad’. Voor de 2200 mensen die een kaartje voor zondag hebben gekocht, is de organisatie ‘druk bezig om zo snel mogelijk de ticketgelden terug te storten’.||https://www.parool.nl/amsterdam/achter-de-schermen-blijkt-veel-meer-fout-te-zijn-gegaan-bij-het-fleet-festival-op-het-markermeer~b70ab4c1/
2022-09-07||De oplossing voor de asielcrisis? ‘Begin met legalisatie van migratie’||Wat hij dacht, toen hij de beelden van Ter Apel zag? “Schandelijk,” zegt Henk van Houtum, oprichter van het Centrum voor Grensonderzoek en hoogleraar geopolitiek en politieke geografie aan de Radboud Universiteit in Nijmegen. “De Commissie voor Vreemdelingenzaken heeft vastgesteld: het is een door de overheid zelf gecreëerde crisis. Die nu wél wordt gebruikt om te pleiten voor minder asiel.” Maar het is geen uitwas, stelt hij, integendeel: het is een decennialang patroon, waarbij het asielbeleid juist steeds strenger wordt. “Het is al twintig jaar steeds nóg een tandje verder aandraaien.” “Er wordt steeds gezegd: de grenzen zijn open. Nee, de grenzen zijn voor grote delen van de wereld hartstikke gesloten. Bijna driekwart van de wereld mag van de EU niet visumvrij reizen. Daardoor kunnen ze alleen non-regulier vluchten. Daarom sterven er mensen. We zijn de dodelijkste grens op aarde als EU, en al jarenlang. Meer dan 75 procent van alle grensdoden valt aan de EU-grens.” “Meer grenzen leiden tot meer irreguliere migratie. Vervolgens zeggen we: o, dat moet niet, we hebben heimelijke deals en hekken nodig. Dat leidt tot meer onveiligheid aan de grens. De politiek gaat dat sentiment niet tegen, maar voedt het juist. Waardoor de roep om meer grenzen ontstaat. En zo gaat het verder. Maar er zit een wereld tussen volledig gesloten en volledig open grenzen. Waar ik voor zou pleiten is: begin met legalisatie van migratie.” “Daarom zijn het stapjes. Het zijn heel veel dingen die je tegelijkertijd moet doen. Je moet kleinschalige opvang hebben, eigenlijk gisteren al – daar is pas een rapport over verschenen van de Commissie voor Vreemdelingenzaken, en daar ben ik het grotendeels mee eens. Hier in Heumensoord in Nijmegen, vlak bij waar ik woon, stond een groot tentenkamp met circa drieduizend mensen. Alle sympathie voor de gemeente Nijmegen die zei: doe maar hier, maar dat kan toch niet de oplossing zijn? Het is bovendien tamelijk inhumaan, ook dat is vastgesteld, door het College voor de Mensenrechten. Laten we dus eens beginnen met een humane opvang die uiteraard kleinschalig is, en permanent. Die niet gelijk uitgehold wordt als er tijdelijk minder migranten asiel aanvragen. Zorg gewoon dat er reservecapaciteit is. Zo moeilijk is dat niet.” “Het vermaledijde draagvlak. Ik kan dat woord niet meer horen. Het draagvlak is niet een constante. Het is een construct dat we met elkaar maken, en dat wordt al jaren systematisch uitgehold. Volgens mij moet je niet steeds de ellende van de vluchtelingen benadrukken. Het zijn geen schapen, en het zijn ook geen wolven. Het zijn gewoon mensen. Elke keer maar inzoomen op – sommige ngo’s doen dat ook – ‘nooit zoveel vluchtelingen geweest, kijk wat een ellende’, die boodschap moet het niet zijn. We moeten ze niet reduceren tot ofwel terroristische testosteronbommen en messentrekkers, ofwel ‘we moeten ze helpen, ze zijn arm en zielig’.” “Kijk naar het taalgebruik: testosteronbommen, watermetaforen zoals stroom, dijk, tsunami. We hebben het over ‘de vluchtelingenstroom’, alsof dat een neutraal begrip is. Laten we alsjeblieft weer een beetje normáál gaan doen over migratie. We zoomen elke keer in op het spektakel dat de grens is geworden. Nu ook weer: alle media duiken op Ter Apel.” “Natuurlijk. Maar deze grotere vragen worden nooit gesteld. De boodschap is voortdurend: we kunnen het niet aan. Het rijkste continent van de wereld kan zoveel vluchtelingen niet aan, en de armere landen, die meer dan 85 procent opvangen, die kunnen het wel aan?” “Dat sentiment begrijp ik. Je ziet dat de onderkant van de woonmarkt al jarenlang wordt uitgespeeld tegenover asielzoekers. Natuurlijk krijg je dan het gevoel: ze pikken onze woning. Wat niet zo is. Asielzoekers zijn niet de grote drijvers van de krapte op de woningmarkt, cijfermatig klopt dat niet. Er zijn nu minder asielzoekers dan in 2015. Vanuit het vluchtelingenverdrag zijn we ook verplicht om humane opvang te regelen.” “Dus dan moet je daar maar aan meedoen? Je moet geen ratrace to the bottom organiseren, maar dat is wel waar we hard naar op weg zijn. Ik was onlangs in Lesbos, en heb daar tal van mensen gesproken. Daar zeggen ze ook: de rechteloosheid ís al norm. Er worden mensen teruggeduwd in het holst van de nacht. Dat mag niet, maar het gebeurt.” “Maar die morele discussie voeren we nu niet. En als we erover praten, dan gaat het over economische redeneringen, worden mensen teruggebracht tot kosten en baten. En wíj maken die kosten-batenanalyse voor ánderen. Maar zelfs als we dat doen, dan zijn de economen het grotendeels eens: dan zouden open grenzen het beste zijn. Dat we dat niet doen is politiek. En als je in Senegal of Saoedi-Arabië bent geboren, maar je hebt gigantisch veel geld, dan kun je gewoon legaal een paspoort kopen. Golden visa heet dat. Dan dondert het niet. Nederland is te koop.” “Dat is een terechte vraag denk ik. Dat is ook niet altijd zo goed te bepalen. Ze zoeken gewoon naar de plek waarvan zij denken: daar heb ik de meeste mogelijkheden om snel een menswaardig bestaan op te bouwen. Er gaan nog steeds mensen naar Engeland – dat is bijna onbegrijpelijk, waarom zou je als je in EU-gebied bent, in Schengengebied, alsnog naar het VK gaan? Dat heeft met de taal te maken, met netwerken – familie, vrienden, met de mogelijkheden die ze zien.” “We zijn toevallig net begonnen om precies dát te analyseren. Hoe keken de Romeinen naar grenzen en migratie? Zij hielden migranten helemaal niet tegen. De invasie van de barbaren, dat was pas later. En dat was niet het gevolg van beperkte grenscontroles, maar van de enorme decadentie van het rijk, dat al lang in verval was geraakt. De grens was juist een overgangsgebied, met allerlei mogelijkheden voor handel en relaties. We moeten niet doen alsof de Romeinen een soort fort hadden opgebouwd, dat als voorbeeld kan dienen voor de EU. Dat is namelijk helemaal niet het geval.”||https://www.parool.nl/nederland/de-oplossing-voor-de-asielcrisis-begin-met-legalisatie-van-migratie~bbc01532/
2022-09-07||De strijd om ‘de olie van het digitale tijdperk’: de VS wil positie in de chipmarkt versterken||Computerchips zijn wel de nieuwe aardolie genoemd, hét essentiële product waar economieën op draaien en staten geopolitiek om strijden. Van auto’s tot haardrogers en van computers tot telefoons, niets werkt meer zonder de kleine halfgeleiders die alle elektronica aansturen. Ook in de defensie zijn chips van levensbelang, omdat ze in alle moderne wapensystemen zitten. Toch gaat de vergelijking met olie niet helemaal op, zegt Peter Baltus, hoogleraar hoogfrequente elektronica aan de Technische Universiteit Eindhoven. Al was het maar omdat olie een vrij simpel product is. Het is een brandstof die door andere energiebronnen te vervangen is, iets dat voor computerchips niet geldt. “Zonder chips hebben we op termijn geen elektriciteit en geen drinkwater, en werken ziekenhuizen niet meer. Voor al onze eerste levensbehoeften zijn we ervan afhankelijk.” Die afhankelijkheid maakt veel politici zenuwachtig, zeker in de Verenigde Staten. Want de productie van chips is alleen mogelijk dankzij een complexe internationale keten, met hoofdrollen voor China en Taiwan. China is het land waar de meeste elektronica gemaakt wordt, Taiwan is de leverancier van het overgrote deel van de kleinste, meest geavanceerde chips. Juist die twee landen zijn met elkaar in conflict. Dat bleek begin augustus weer, toen China militair dreigend optrad na een bezoek van de Amerikaanse parlementsvoorzitter Nancy Pelosi aan Taiwan. Peking ziet het in de praktijk zelfstandige eiland als een afvallige provincie die moet terugkeren onder het centrale gezag. De Amerikaanse president Joe Biden vindt het daarom van groot belang de positie van zijn land in de chipketen te versterken. In juli kondigde hij de Chips Act aan, een plan van 280 miljard dollar om de productie van halfgeleiders in de VS te stimuleren. Dat plan heeft een praktische reden: voor verschillende producten, zoals auto’s, zijn recentelijk al tekorten aan computerchips ontstaan, met lange wachtlijsten tot gevolg. Maar op de achtergrond speelt de geopolitiek mee. Wat gebeurt er als China besluit Taiwan gewapenderhand in te nemen, met wellicht een groot militair conflict in Oost-Azië als gevolg? “Die kwetsbaarheid bezorgt andere landen grijze haren,” zegt Baltus. “Daarom willen ze eigen productiefaciliteiten hebben, voor het geval dat er iets gebeurt dat de keten verstoort.” Zelfs de VS zijn in de chipketen niet sterk genoeg om alleen een vuist te maken. Dat is een van de redenen achter het opzetten van Chip 4, een samenwerkingsverband tussen de VS, Japan, Zuid-Korea en Taiwan. Over de exacte datum en plaats wordt nog geheimzinnig gedaan, maar duidelijk is dat een dezer dagen de eerste bijeenkomst plaatsvindt van deze vier landen, die hun positie in de chipproductie willen versterken. Kan dit gezelschap straks om China heen? Nee, zegt Baltus. “Niemand kan het alleen. We kunnen de productie in China niet vervangen, die is te groot.” Toch is de logica achter Chip 4 voor hem wel duidelijk. “Het gaat om je onderhandelingspositie in de keten, dat je voldoende puzzelstukjes hebt om te ruilen. Je moet zorgen dat je iets in handen hebt zodat China wel móét meespelen.” En dat hebben de landen van de Chip 4: zij zijn samen het sterkst in het maken van de kleinste, geavanceerde chips. Naast koploper Taiwan hebben ook de VS en Zuid-Korea een vinger in de pap, met bedrijven als Intel en Samsung. Japan is onder meer sterk in het maken van geheugenchips en de kleinste sensoren voor camera’s. Of de Chip 4-landen op één lijn komen, valt nog te bezien. In Taiwan en Japan lijken de plannen voor samenwerking wel goed te vallen. Maar in Zuid-Korea, dat zeer afhankelijk is van de handel met China, bestaan twijfels. Opvallend was al dat de Zuid-Koreaanse president Yoon Suk-yeol geen tijd had om Pelosi in persoon te ontvangen, toen zij na Taiwan ook zijn land aandeed. Intussen heeft Yoon al plannen aangekondigd om samen met de industrie honderden miljarden euro’s te investeren in de chipproductie. Ook in Europa is het besef doorgedrongen dat een versterking van de chipindustrie niet alleen economisch, maar ook geopolitiek van groot belang is. In februari kwam de Europese Commissie met een voorstel voor investeringen in de sector ter waarde van 43 miljard euro. Waar dit geld precies naartoe gaat, moet nog nader ingevuld worden. Baltus heeft wel een idee waar Europa zich op moet richten. “We zijn hier goed in het produceren van bijzondere chips, bijvoorbeeld voor de auto-industrie en voor communicatie, zoals in creditcards en ov-passen. Die eigen business moeten we uitbouwen, niet proberen na te doen wat Taiwan doet.” Want het opzetten van een hele nieuwe productieketen kost veel tijd en geld. Tegelijk heeft Europa wel een grote troef achter de hand: het Nederlandse bedrijf ASML, wereldwijd marktleider in de productie van de machines waarmee computerchips gemaakt worden. “Als het gaat om machines voor de kleinste, meest geavanceerde chips, heeft ASML in feite een monopolie.” China zou die machines ook graag willen hebben en ze nog liever zelf maken, weet Baltus. “Maar de VS willen niet dat we die aan China verkopen.” Ze namaken is nog niet zo eenvoudig, “maar misschien kunnen ze dat over een aantal jaren wel.” Om dat gevaar voor te blijven, ontwikkelt ook ASML echter steeds nieuwe technieken. Europese subsidies kunnen daarbij goed van pas komen.||https://www.parool.nl/wereld/de-strijd-om-de-olie-van-het-digitale-tijdperk-de-vs-wil-positie-in-de-chipmarkt-versterken~b68c9d7f/
2022-09-07||Het was waarschijnlijk de hoge inflatie van dit moment waardoor München in mijn kop opborrelde||Ik weet niet meer welk jaar het precies was. We waren in München. Het was een grijze, koude dag, wat ik toen Naziwetter noemde. Als ik namelijk filmpjes zag over de oorlog in Duitsland was dat in een zwart-wit dat altijd grijs was. Ik wilde naar de Rosenheimerstrasse. Daar zou een Bierkeller zijn, de Bürgerbraükeller, waar Hitler op 8 november 1923 met een oproep tot het plegen van een staatsgreep de aanzet gaf tot wat later de Bierkellerputsch zou worden genoemd. Ik kende de foto’s. Een grote poort gaf toegang tot de Keller. Binnen was een gigantische zaal, verlicht met kroonluchters. Nog allemaal te zien op internet. Eind 1939 was er weinig meer van de Keller over, want op 8 november van dat jaar werd hier met een bom een aanslag op Hitler gepleegd. Helaas mislukte die. Het was komisch. Ik was er namelijk van overtuigd dat Hitler de zaal had laten herbouwen en dat de slechte naam die de Bürgerbraükeller ooit had gehad nu wel weggepoetst zou zijn, maar toen we op de Rosenheimerstrasse aankwamen, stond er een groot modern gebouw. Het Hilton City Hotel. Ik vond het jammer, begreep het, maar ik vond toen al dat een samenleving belangrijke lieux des mémoires moest behouden. Maar als die herinneringen nou gevaarlijk zijn en cultplekken worden voor bijvoorbeeld Hitlerverering? Ach, als men Hitler wil vereren, vindt men altijd wel een plek. Velen vinden die tegenwoordig in zichzelf. Destijds leerden we dat de hoge inflatie in Duitsland Hitler tot een staatsgreep had bewogen. Maar niet alleen de inflatie, ook het verlies van de eerste wereldoorlog en het daardoor oplevende nationalisme speelden een rol, plus nog een aantal redenen. (Het begrip Lügenpresse werd door Hitler in Mein Kampf weer van stal gehaald.) Het is waarschijnlijk door de hoge inflatie van dit moment dat München in mijn kop uit het duister opborrelde. Gigantische inflatie, oorlog in Oekraïne waardoor wij almaar stijgende energieprijzen hebben, een ontevreden jeugd omdat ze geen woonruimte kunnen vinden, groeiend racisme, groeiend nationalisme, ruzie met boeren, afnemende zorg voor de zieken, een gering vertrouwen in onze democratie, een nog geringer vertrouwen in onze regering, een kloof tussen rijklinks en armrechts – de virtuele Bierkeller in München wordt voller en luidruchtiger. Er is geen reden om rustig te gaan slapen. En als het tot een putsch komt? Ik hoor brallers al hun keel hees oefenen. Als ik probeer te bedenken hoe dat uiteindelijk zal aflopen, zie ik een groot Chinees hotel voor me dat op de Dam staat waar je alleen naar binnen mag met een bewijs van goed gedrag. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/het-was-waarschijnlijk-de-hoge-inflatie-van-dit-moment-waardoor-munchen-in-mijn-kop-opborrelde~bfa810fc/
2022-09-07||Opinie: ‘Nu het Amsterdam Museum verbouwen is duur en verwerpelijk’||56 miljoen euro gaat de verbouwing van het Amsterdam Museum kosten. Natuurlijk niet! Gegarandeerd worden er tegenvallers gepresenteerd die niet begroot zijn. Is er in Nederland de laatste twintig jaar één vergelijkbaar project geweest zonder financiële tegenvallers? Het zal mij verbazen als de verbouwing uiteindelijk minder dan 75 miljoen kost. De personeels- en materiaalkosten zullen gegarandeerd fors stijgen. Aannemers kunnen kiezen welke projecten ze willen doen. Ze kunnen het werk niet aan door een gebrek aan deskundig personeel. De verbouwing van het museum is niet echt noodzakelijk. De bouwvakkers zijn dringend nodig om huizen te bouwen en in Groningen te restaureren. Nu het museum verbouwen is extra duur en, door het tekort aan bouwvakkers, zelfs verwerpelijk.A.H. Jacobs, Amsterdam Vraagje: nu de jongen van de Rosmalense flatmoord vrijkomt door een vreselijke rechterlijke dwaling: zouden de desbetreffende rechercheurs dan niet zijn plek in de cel moeten innemen? Of gaan zij gewoonweg vrijuit? Ik ben benieuwd wat advocaat Pieter van der Kruijs daarvan zegt.Ellen van Dalen, Amsterdam Goed voorbeeld doet goed volgen. Eerder deze maand berichtte Het Parool al over het privévliegen en de daaraan verbonden milieuschade. Dat daar gemakkelijk overheen wordt gestapt als de dj of band maar op tijd op het festival is en de wedstrijd van zondag zijn sterspelers terug heeft op het voetbalveld. En dan heb ik ook nog gelezen dat dit jaar in Davos 1600 privéjets de hotemetoten van de politiek en industrie binnenvlogen om voor de zoveelste keer te praten over milieu en energievoorziening. Afgelopen weekend nogmaals een artikel in Het Parool over privévliegen en de vervuiling van ons leefklimaat. Zakenreizen worden geboekt als bedrijfskosten en er vliegen voortdurend gefortuneerden van hot naar her de wereld rond. De toon en nonchalance van de geïnterviewde gebruikers van privéjets komen in het betreffende artikel niet naar voren als milieubewust. Het geweten lijkt altijd wel ergens een verhaaltje te vinden waar de excuustruus aan het poetsen is. Het goede voorbeeld geven hoort blijkbaar niet bij de elite. Vandaar dat we met z’n allen makkelijk zelf het vliegtuig in stappen om voor even net zo nonchalant te zijn als onze voorbeelden. Wie de wereld wil verbeteren, laat zien hoe.Paul van den Aardweg, Lisse De verhalen in de media over mensen die de energierekening niet kunnen betalen zijn aangrijpend. Dat de energietoeslag al op is begrijp ik wel, dat kon iedereen verwachten. Als je rood staat dan is het direct weg. Heel erg, al die stress voor deze mensen. Maar ik kan niet ontkennen dat ik bij sommige verhalen kritisch ben. Klopt het wel wat ze beweren? Wonen ze niet in een te groot huis in vergelijking met hun inkomen? Waarom een hond of kat? Die zijn ook duur. Of waarom rookt iemand met zo’n klein budget? Geef die mensen een budget om te verhuizen naar een kleinere woning, hulp bij het budgetteren en verhoog de bijstandsuitkering voor mensen die echt niet kunnen werken. Maak het mogelijk dat ze zonder korting op de uitkering elke dag een uurtje post of maaltijden kunnen bezorgen. Dan hebben ze een beetje meer geld en ook nog eens lichaamsbeweging.Ton Jacobs, Amsterdam||https://www.parool.nl/columns-opinie/opinie-nu-het-amsterdam-museum-verbouwen-is-duur-en-verwerpelijk~bd7acced/
2022-09-07||Opinie: ‘Q-Park gijzelt de stad met zijn Bijenkorf-garage’||Een paar maanden geleden sprak ik mijn verbazing uit (Het Parool, 13 juli) over de lange file die zich in weekenden, maar soms ook op andere dagen, uitstrekt van de Amstel via het Rokin en het Damrak tot aan de parkeergarage van de Bijenkorf. De oorzaak? Automobilisten willen per se in die garage een plekje veroveren en wachten tot ze aan de beurt zijn. Ik meende de oplossing gevonden te hebben: zet bij die garage een paar handhavers neer die auto’s manen door te rijden als de garage vol is. Maar ik had buiten de waard gerekend. De eigenaar van de parkeergarage Q-Park, die in de stad meerdere parkeergarages exploiteert, heeft als eis dat als er een auto de garage verlaat, er een andere binnen kan rijden. De file zal hen een worst wezen. Q-Park gijzelt hiermee de stad. Ten eerste, door die oeverloos lange file is er op de route van de Amstel naar de Bijenkorf een luchtvervuiling die naar Nederlandse begrippen een recordhoogte bereikt. Ten tweede, omdat de route van de Blauwbrug naar de Bijenkorf en verder naar de Prins Hendrikkade voor auto’s bijkans de enige doorgaande route door de binnenstad is. Dat wil zeggen dat door de egoïstische eis van Q-Park, automobilisten (die helemaal niet naar die garage willen) toch drie kwartier stapvoets op die smerige route moeten zien vooruit te komen. Tot nu toe weigert Q-Park elk overleg om tot een oplossing te komen, áls die er al bestaat in een stukje stad dat uit de late middeleeuwen stamt. De beste oplossing is dat Q-Park die parkeergarage bij de Bijenkorf sluit en omtovert tot woningen. Dáár is behoefte aan. De voorwaarde daarvoor is wel dat de gemeente haar poot stijf houdt en dat voor de samenleving aanvaardbare oplossingen voor Q-Park commercieel onaantrekkelijk zijn. Dan sluiten ze vanzelf dat gedrocht dat stamt uit lang vervlogen tijden waarin de auto in de stad de baas was. Sluiten dus, en alvast een hartelijk welkom voor de aanstaande bewoners van de voormalige parkeergarage.Joost Smiers, Amsterdam||https://www.parool.nl/columns-opinie/opinie-q-park-gijzelt-de-stad-met-zijn-bijenkorf-garage~b64db431/
