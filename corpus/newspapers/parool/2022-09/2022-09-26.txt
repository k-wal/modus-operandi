2022-09-26||Kabinet beraadt zich op soepel beleid voor gevluchte Russische reservisten||Russische mannen die zijn opgeroepen om in Oekraïne te vechten en Rusland proberen te ontvluchten, melden zich nog niet massaal in Nederland. “In elk geval niet in aantallen dat het ons opvalt,” zegt een woordvoerder van de Immigratie- en Naturalisatiedienst (IND). De dienst houdt er wel rekening mee dat zij ook ‘zomaar in Nederland kunnen terechtkomen’. Al in de eerste acht maanden van dit jaar vroegen 328 Russen asiel aan in ons land, fors meer dan in eerdere jaren. In heel vorig jaar waren dat er 260 en in ‘coronajaar’ 2020 – toen reizen minder makkelijk was – wilden 180 Russische staatsburgers asiel in Nederland. De IND zag vooral kort na de Russische inval in Oekraïne een piek in het aantal aanvragen, in maart (83), april (68) en mei (56) gebeurde het meer dan in de afgelopen twee maanden (21). Onder de asielaanvragen van Russen zit ook een groep waarvoor staatssecretaris Eric van der Burg (Asiel, VVD) in juni een speciale regeling maakte voor Russische dienstplichtigen, Russen in de leeftijd van 18 tot 27 jaar die zijn opgeroepen voor militaire dienst. Dienstplichtigen die deserteren vallen ook onder de regeling, beroepsmilitairen niet. Omdat een dienstweigeraar bij terugkeer in Rusland celstraf wacht, geldt voor die groep dat zij tot in elk geval het einde van dit jaar in Nederland mogen blijven. Van der Burg kondigde daarvoor een moratorium af, iets wat vaker gebeurt als de situatie in een land onvoorspelbaar en onzeker is. De beslissing over de aanvraag en uitzetten van deze groep wordt daarmee op ‘pauze’ gezet. Hoeveel van de 328 asielaanvragen onder de groep dienstplichtigen valt, kon de IND gisteren niet zeggen. Duidelijk is wel dat het aantal asielaanvragen uit Rusland weer zou kunnen stijgen, nu Poetin vorige week een gedeeltelijke mobilisatie heeft afgekondigd. Volgens Poetin krijgen alleen ‘reservisten met relevante gevechtservaring’ een oproep. De boodschap leidde in Rusland tot een massale run op vliegtickets en files naar grenslanden. Als iemand uit de nieuwe dienstplichtige groep zich in Nederland meldt, wordt zijn asielaanvraag nu nog individueel beoordeeld. Maar het kabinet houdt wel een vinger aan de pols, zeggen bronnen. Als het aantal toeneemt, zijn er volgens Haagse bronnen wellicht ‘aanvullende maatregelen’ nodig. Mogelijk worden de regels van het eerder afgekondigde moratorium dan verruimd, zodat ook Russische mannen ouder dan 27 jaar een speciale behandeling krijgen en tijdelijk in Nederland kunnen blijven. Staatssecretaris Van der Burg zei vrijdag al dat Nederland Russen die in Nederland aankloppen omdat ze niet in Oekraïne willen vechten ‘zeker’ niet terug gaat sturen. “Want dan weten we in elk geval dat ze daar vervolgd zullen worden.” VVD-Kamerlid Ruben Brekelmans wil niet dat er een ‘grote aparte regeling’ wordt opgetuigd voor het geval dat Russische reservisten zich bij het aanmeldcentrum in Ter Apel melden. “Ik vind dat hun aanvragen individueel beoordeeld moeten worden. Is het iemand die écht is opgeroepen? En is het wel een tegenstander van het regime?” Mocht het kabinet het moratorium verruimen als de komende tijd toch veel Russische reservisten bij de IND aankloppen, accepteert Brekelmans dat wel. “Je weet dat er een aantal jaar gevangenis op staat.” CDA-Kamerlid René Peters wil ‘snel in overleg’ met het kabinet over wat er na het einde van het jaar met deze groep gebeurt.||https://www.parool.nl/nederland/kabinet-beraadt-zich-op-soepel-beleid-voor-gevluchte-russische-reservisten~bfdf60f5/
2022-09-26||Opinie: ‘De energietransitie dreigt te falen als we ons focussen op de korte termijn’||De noodzaak tot verduurzaming lijkt, 25 jaar na de laatste Elfstedentocht en in het eerste jaar van de Nijmeegse wandeldriedaagse, eindelijk in te dalen. Een gevoel dat wordt versterkt door de hoge energieprijzen en het besluit van de regering om vanaf 2026 geen een-op-eenvervanging van een cv-ketel meer toe te staan. De opgave is immens. Jaarlijks worden er alleen al ruim 400.000 cv-ketels vervangen. Vanaf 2026 moeten we dus in staat zijn om datzelfde aantal aan hybride warmtepompen te installeren. Naast de ‘normale’ aanvragen voor een hybride warmtepomp die, mede dankzij de gasprijzen en de Russische dreiging om te stoppen met de levering van gas, in rap tempo toenemen. Kortom, de urgentie wordt hoger en de complexiteit groter. Vooral burgers zijn de dupe. De hoge gasprijzen treffen vooral mensen met de lage inkomens, en dat terwijl toegang tot betaalbare energie over mensenrechten gaat. Dezelfde groep mensen woont vaak ook in een slecht geïsoleerd huis waar het lastig is om zelf maatregelen te treffen omdat het om een huurhuis gaat. Willen ze er toch mee aan de slag dan weten ze vaak niet waar ze moeten beginnen en hoe ze het moeten financieren. Complex is het ook voor gemeenten die verantwoordelijk zijn voor de warmtetransitie. De keuze lijkt zo simpel: een warmtenet in de ene wijk en een warmtepomp in een andere wijk. Alleen al de sterk verouderde wetgeving die toeziet op warmtelevering en de schuivende panelen vanuit de regering nodigen uit tot uitstel. En als de keuze is gemaakt, hoe krijg je dan de bewoners mee? Al die (hybride) warmtepompen, zonnepanelen en elektrische auto’s zorgen natuurlijk ook voor kopzorgen bij de netbeheerders. Want als congestie nu al een probleem is, hoe moet het dan als we per jaar 400.000 extra warmtepompen gaan aansluiten? Ten slotte de fabrikanten. Die moeten hun productiecapaciteit heel snel ombouwen of opbouwen. En waar haal je voldoende grondstoffen vandaan? Grondstoffen die ook nog eens betaalbaar zijn en niet nog meer schade bij winning en productie aan de natuur en aan gemeenschappen aanrichten. Kortom: we staan aan het begin van een heel grote transitie waarbij nu al duidelijk is dat er geen rekening wordt gehouden met alle stakeholders tegelijkertijd: consumenten, woningcorporaties, de netbeheerder, de overheid, de maatschappij én de natuur. Is de transitie, als we over 10 jaar terugkijken wel voldoende slim, schoon en rechtvaardig? Of gaan we weer tekeer als een sprinkhanenplaag, waardoor vorige energietransities noodzakelijk waren na een overdaad aan houtkap, turfsteken en gaswinning? Om een goede transitie te bereiken, moeten we anders leren kijken. Klimaat- en energieminister Rob Jetten zei al eerder dat hij de woorden betaalbaar en haalbaar voor de energietransitie niet meer wil horen. Maar wat dan wel? We moeten dit moment aangrijpen om de transitie in haar volle breedte te omarmen en te werken aan de impacteconomie. Een economie die niet alleen toeziet op de economische waarde, maar ook kijkt en stuurt naar de menselijke, sociale, en ecologische impact op alle stakeholders. Daarbij hoort ook het sturen op de echte prijs van energie, waarbij de kosten van klimaat, luchtverontreiniging en de onttrekking van schaarse materialen is ingeprijsd. Het spreekt voor zich dat de verantwoordelijkheid voor een nieuw speelveld bij de overheid ligt, maar het is te makkelijk om alleen naar de overheid te kijken. Een kenmerk van de impacteconomie is dat elke stakeholder zijn verantwoordelijkheid neemt en in samenwerking de transitie vormgeeft. De uitrol van schaarse warmtepompen komt ook met een verantwoordelijkheid om sociale waarde te creëren. We moeten dan ook voorkomen dat ze alleen terechtkomen bij mensen die ze kunnen betalen. Geef prioriteit aan mensen met een laag inkomen en een hoge gasrekening. De kapitaalkrachtigen van onze samenleving hebben namelijk zo langzamerhand wel genoeg voordeel gehad. Laten we ons tegelijkertijd realiseren dat we met de warmtetransitie juist een warmere wereld willen voorkomen. Beloon dan ook minder gebruik van energie. Dus begin niet met een warmtepomp in slecht geïsoleerde woningen, maar ga eerst extra goed isoleren. Ook kunnen we ons niet blindstaren op de klimaatbelofte bij elke nieuwe warmtepomp. Laten we niet dezelfde denkfout maken als bij elektrische auto’s gebeurt: emissievrij rijden bestaat niet, dus emissievrij verwarmen ook niet. We moeten verder kijken dan de uitlaat of het rookkanaal lang is. En met een groot beslag op schaarse materialen kunnen we geen wegwerpapparaten maken. Beprijs dus niet alleen de CO2-uitstoot – of de besparing daarvan – van een zonnepaneel of warmtepomp tijdens gebruik, maar reken de echte prijs af op basis waar de volledige ecologische impact in verrekend is. Een vorm van statiegeld dwingt fabrikanten na te denken over het gebruik van grondstoffen en de waarde daarvan op de langere termijn. Als we ons alleen concentreren op ‘zo veel en zo snel mogelijk de energievoorziening verduurzamen’ dan spannen we het paard achter de wagen en zullen we in 2030 zien dat we een pyrrusoverwinning hebben behaald. De energietransitie is alleen zinvol in samenhang met de overgang van een zuiver op financiële waarden gedreven economie naar een impact gedreven economie. Voor elke stakeholder betekent dat: van je sokkel afstappen, over je schaduw heen, voorbij het concurrentieframe, op weg naar echte samenwerking. Want alleen dan kunnen we impact maken!||https://www.parool.nl/columns-opinie/opinie-de-energietransitie-dreigt-te-falen-als-we-ons-focussen-op-de-korte-termijn~b8576da7/
2022-09-26||Vogelgriep vastgesteld bij pluimveebedrijf, 201.600 dieren gedood||De Nederlandse Voedsel- en Warenautoriteit (NVWA), dat onder het ministerie van LNV valt, houdt de dieren van zes andere bedrijven in de omgeving de komende twee weken intensief in de gaten om vogelgriep op te sporen. Binnen tien kilometer van het Drentse bedrijf liggen in totaal 24 andere boerderijen met pluimvee. Overal geldt nu een ophok- en afschermplicht. In de afgelopen weken werd de vogelgriep vastgesteld bij zeven andere bedrijven, onder meer in Gelderland, Groningen, Overijssel en Friesland. In totaal zijn er in september meer dan 620.000 dieren afgemaakt om verdere verspreiding van de vogelgriep te voorkomen. Sinds eind oktober 2021 zijn er in Nederland in totaal 4.750.627 vogels geruimd bij pluimveebedrijven. Hiervan zijn 3.814.527 kippen, kalkoenen, eenden en andere vogels gedood bij bedrijven waar een uitbraak was van H5N1. De andere 936.100 dieren zijn geruimd omdat de stallen zich binnen een straal van één kilometer van een besmet bedrijf in een gebied met veel pluimvee bevonden. In Nederland waren op 1 april 2021 52.842.592 legkippen en 47.056.063 vleeskuikens, blijkt uit cijfers van de universiteit van Wageningen. Deze dieren waren verspreid over respectievelijk 1119 en 623 bedrijven.||https://www.parool.nl/nederland/vogelgriep-vastgesteld-bij-pluimveebedrijf-201-600-dieren-gedood~bb273e29/
2022-09-26||En die jongen keek je recht aan als je de fout maakte naar hem te kijken||Toch even kijken. En ja hoor, de sticker zit nog steeds op de klep van mijn brievenbus. ‘Nee. Géén ongeadresseerd reclamedrukwerk, géén huis-aanhuisbladen. Nee.’ En daar lag toch een folder van een makelaarskantoor in de bus. ‘Wil jij ook jouw woning verkopen of ben je huurder en wil je weten of kopen tot de mogelijkheden behoort?’ Ze willen graag bij me langskomen voor ‘een gratis waardebepaling en/of (verkoop)advies’. Meteen verscheurd. Onder die makelaarsfolder lag nog iets. Niet een van de briefjes die ik al heel lang niet meer had gezien. Van Prof. Sidiki, of De Grote Meester Mr. Naby, of Professor Madiba. Die al mijn problemen als sneeuw voor de zon zouden laten verdwijnen. Gegarandeerd resultaat in 2 dagen. 100 procent garantie. Betaling na resultaat. Het was een boekje. De weg naar een gelukkig leven. Geschreven door L. Ron Hubbard. Inderdaad, de oprichter van Scientology. Het bracht me terug naar de tijd dat De Slegte nog in de Kalverstraat zat. Zo ongeveer de enige reden om door de Kalverstraat te lopen, was om bij dat boekenpaleis naar binnen te gaan. Maar je moest de Kalverstraat ook weer verlaten. Ik nam meestal een steegje. En op dat kruispunt van Kalverstraat en steegje stond vaak een jongen. Soort bloempotkapsel. Met bril. En die jongen keek je recht aan als je de fout maakte naar hem te kijken. De enige keer dat hij me aansprak, vroeg hij hoe het met me ging. “Goed,” zei ik, maar ik was met mijn gedachten bij Lentesneeuw, de net voor een paar gulden aangeschafte roman van Yukio Mishima. (Ik weet dat nog omdat ik de folder van de jongen aannam die nog een tijd voorin het boek heeft gezeten.) “Volgens mij niet,” zei de jongen. “Maar ik kan je helpen.” “Hoeft niet, hoor,” zei ik, en ik wilde verder lopen. De jongen pakte heel licht mijn arm, kwam met zijn gezicht iets dichterbij. “Ik zie dat je ergens mee worstelt,” zei hij op een heel kalme, bijna vaderlijke toon. (Hij was jonger dan ik was.) “Als je met me meeloopt, kan ik je naar het juiste pad leiden.” Hij wilde met me naar dat pand op de Nieuwezijds Voorburgwal. De Scientology Kerk. Mijn vriend S. had zich een keer op straat laten overhalen mee te lopen. Hij had een persoonlijkheidstest gedaan met een alarmerende uitslag. Hij was echter te helpen door peperdure cursussen te volgen. Waarna weer peperdure vervolgcursussen gevolgd dienen te worden. Maar met 100 procent gegarandeerd resultaat. Hij was net op tijd het enge pand én een hersenspoeling ontvlucht. “En dan ga je me dure cursussen aanbieden?” zei ik. De jongen schudde meewarig zijn hoofd. “We kunnen je helpen, ik zie dat je in nood bent.” “Ik wil lezen,” zei ik, en ik hield de gele tas van De Slegte in de hoogte. “Ik spreek je nog wel als je een echt boek wilt lezen,” zei hij. Voortaan keek ik vanuit de verte of ik hem zag staan, om dan zonder hem aan te kijken de steeg in te schieten. Na verloop van tijd zag ik hem niet meer. Misschien dat hij het boekje had bedoeld dat ik uit mijn brievenbus haalde. Ook nu, met dat boekje in mijn hand, vroeg ik me niet af of ik in nood verkeerde. Het ongeadresseerde en ongewenste boekje ging bij het oud papier. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/en-die-jongen-keek-je-recht-aan-als-je-de-fout-maakte-naar-hem-te-kijken~bc9fdfba/
2022-09-26||Dodenlijst? Liquidaties? Welnee. Justitie heeft alle moordverdachten verkeerd begrepen||Daar zaten ze dan, zes tot acht jaar nadat ze volgens justitie een trits liquidaties hadden beraamd – waarvan het niet kwam of die mislukten. Zeven spelers uit één van de kampen die elkaar gewapenderhand naar het leven stonden in de Amsterdamse onderwereldoorlog vanaf 2012, hadden zich naar de Amsterdamse rechtbank laten brengen. Aangevoerd door Benaouf ‘Ben’ A. (38) en Hamid ‘Bugs’ A. (33), al zien ze voor zichzelf veel bescheidener rollen dan de officieren van justitie ze toebedelen. Tekenend is het deeldossier over de verdenking dat enkele verdachten 75.000 euro zouden hebben aanbetaald aan ‘de tattookillers’ die Satudarahkopstuk Etou’s Belserang en David ‘Damascus’ H. zouden moeten laten doodschieten. Justitie ziet een verzameling foto’s van Benaouf A. als een soort dodenlijst, zoals een medeverdachte óók een vergelijkbare dodenlijst zou hebben: ‘el listo’. ‘Ben’ A. geeft toe dat hij vanuit detentie jarenlang versleutelde berichten verstuurde via de smartphones die hij daar stiekem had, maar hij geeft aan die berichten een heel andere draai: ze hebben niets met moorden van doen. Zo was hij niet in de weer met aanbetalingen van een ton dan wel ‘75 kop’ (75.000 euro) aan twee prominente ‘tattoos’ die hij uit detentie kende, voor die moorden op Belserang en ‘Damascus’, maar draaiden die om een soort oplichting van zijn eigen groep, die hem nog 380.000 euro schuldig zou zijn geweest. Medeverdachte Abdelghafour L. (43) moest van ‘Ben’ wel foto’s ophalen waarop onder anderen die twee vermoede doelwitten stonden, maar dat was omdat hij moest weten welke rivalen een gevaar konden vormen als L. bij hem op bezoek kwam in de gevangenis. Volgens andere berichten moest hij ‘pap’ brengen (straattaal voor papieren, geld) en een foto, maar die berichten koppelt justitie volgens de verdachten ten onrechte aan elkaar. Officier van justitie Aidan van Veen: “Dus volgens u was u vier van uw oude vrienden aan het oplichten? Dat lijkt niet heel waarschijnlijk in het licht van de rest van het dossier.” Daaruit rijst het beeld van nauwe banden tussen gedetineerde en niet-gedetineerde hoofdrolspelers. Benaouf A.: “Het ging mij erom dat ik mijn geld zou terugkrijgen.” Van Veen: “Dan ligt het bij u om aannemelijk te maken wie de tussenpersoon dan was die dat geld moest krijgen.” Benaouf A. noemde de hele dag geen namen: “Ik heb alleen het geld gepakt. Verder is er niets gebeurd en zou er nooit wat gebeuren. Geen liquidaties of zo.” Als gesproken werd over een lijst van mensen die ‘we moeten kieren’, was dat een running gag over seks met vrouwen, van wie A. de namen niet wilde noemen. Zo ging het ook bij de bespreking van het dossier over de vermoede voorbereidingen van de moord op de broers Chahid en Chafik Yakhlaf (denigrerend aangeduid als ‘de zusjes’) eind 2015 bij shishalounge Le Scenario in de Utrechtse Amsterdamsestraatweg. Aan de overkant van de straat werden 2 kalasjnikovs gevonden nadat een van de broers in paniek de politie had gebeld. Volop berichtenverkeer lijkt over een moordplan te gaan, waarvoor een gewezen medegedetineerde van Benaouf A. zou zijn ingeschakeld – die daarvoor van de rechtbank 9 jaar cel kreeg en van het hof zelfs 10 jaar. Benaouf A. haat de broers inderdaad, de ‘ondankbare honden’ met wie hij ooit vakantie vierde op Ibiza, maar dat wil niet zeggen dat hij ze dood wilde hebben. Dat hij schreef dat hij de broers ‘ging neuken’ moest uiteraard niet letterlijk worden genomen (‘ik ben hetero, meneer de rechter’). Het betekende evenmin ‘vermoorden’. Benaouf A.: “Ik haat wel mensen, maar heb daar geen consequenties aan verbonden.” Hier was sprake van een incasso. De ex-medegedetineerde moest twee personen onder druk zetten en ‘geld pakken’. Zo ging de openingsdag van het proces heen met geharrewar over de vele berichten die voor justitie boekdelen spreken, maar die de aanklagers volgens de verdachten en hun advocaten verkeerd interpreteren. Dinsdag gaat de zaak verder.||https://www.parool.nl/amsterdam/dodenlijst-liquidaties-welnee-justitie-heeft-alle-moordverdachten-verkeerd-begrepen~be9658ef/
2022-09-26||Weerwind: strenger regime voor zwaarste criminelen  in de EBI||Gedetineerden mogen onder meer minder bellen, minder bezoek ontvangen en minder onderling contact hebben. Dit geldt voor iedereen die wordt verdacht van het voortzetten van crimineel handelen tijdens detentie. Ook komt er visueel toezicht bij gesprekken met hun advocaten. Zo wil de minister tegengaan dat deze gedetineerden, onder wie Willem Holleeder, Ridouan Taghi en Richard R. (‘Rico de Chileen’), hun contacten houden met de buitenwereld en zo hun criminele activiteiten kunnen voortzetten. Weerwind schrijft dat in een brief aan de Tweede Kamer. Onlangs schreef De Telegraaf dat Ridouan Taghi en Mohammed B. elkaar vanuit de gevangenis brieven schreven. Mogelijk bespraken ze daarin het plegen van een aanslag op premier Mark Rutte en prinses Amalia. Taghi ontkent de beschuldigingen. Weerwind schrijft dat georganiseerde criminaliteit zich steeds vaker richt op de ‘hoeders van de democratische rechtsstaat’, zoals politici, rechters, journalisten, advocaten, politiemensen en officieren van justitie. “Recente ontwikkelingen laten zien dat het huidige wet- en regelgevend kader tekort schiet en dat er meer nodig is.” Volgens hem is het ‘kwetsbaar’ dat nu vaak eerst een incident nodig is, voordat maatregelen mogelijk zijn. De minister liet na de berichtgeving door De Telegraaf al in een reactie weten te werken aan aangescherpte wetgeving. In algemene zin zei hij toen al dat het juridisch mogelijk was om de mogelijkheden tot contact van een gevangene te beperken. Verder zei hij dat ‘geen maatregel geschuwd wordt’ in de bestrijding van georganiseerde misdaad. Eerder kon de directeur van een instelling het regime voor deze gedetineerden aanscherpen, met deze maatregel ligt de bevoegdheid bij de minister. Weerwind schrijft dat deze nieuwe maatregelen ‘omwille van de veiligheid van de directeur en medewerkers van de EBI zijn genomen’. Inez Weski, advocaat van Ridouan Taghi, laat in een reactie weten dat de aanscherping van de wet volgens haar ‘zonder meer in strijd is met internationale verdragen’. “Het lijkt alsof Nederland zich binnenkort zal moeten melden als zoveelste EU-land dat de rechtsstaat in het stof achterlaat in het licht van de opruiende meute aan de poort,” aldus de advocaat. Geertjan van Oosten, interim-voorzitter van de Nederlandse Vereniging van Strafrechtadvocaten, is niet blij met de aangekondigde maatregelen. Vooral op de invoering van visueel toezicht is hij kritisch. “Het recht op vertrouwelijk verkeer tussen advocaat en cliënt is een mensenrecht. Dit voorgestelde toezicht is een schending hiervan. Dat is dus problematisch en een slechte zaak.” Van Oosten stelt dat het incident met Youssef Taghi, advocaat en neef van Ridouan die ervan wordt beschuldigd communicatie tussen Ridouan en de buitenwereld in stand te houden, geen aanleiding moet zijn voor zo’n ingrijpende algemene maatregel.||https://www.parool.nl/nederland/weerwind-strenger-regime-voor-zwaarste-criminelen-in-de-ebi~b626c526/
2022-09-26||Cuba stemt voor huwelijksgelijkheid en draagmoederschap||De volksraadpleging ging over een nieuwe versie van de zogeheten familiecode uit 1975. Verkiezingsfunctionarissen spreken op basis van de voorlopige uitslag, met bijna 67 procent van de kiezers voor de wijziging, van een ‘onomkeerbare trend’. “De familiecode is geratificeerd door de mensen,” aldus de voorzitter van de kiesraad op staatstelevisie. Het besluit wordt gezien als een grote stap in een land waar de autoriteiten nog in de jaren zestig en zeventig homoseksuele mannen naar werkkampen stuurden. Het officiële standpunt is sindsdien veranderd. De regering heeft, voorafgaand aan het referendum, een grote mediacampagne gevoerd. De nieuwe familiecode is volgens president Miguel Díaz-Canel ‘een eerlijke, noodzakelijke, actuele en moderne norm die rechten en garanties geeft aan alle mensen’.||https://www.parool.nl/wereld/cuba-stemt-voor-huwelijksgelijkheid-en-draagmoederschap~b50cb612/
2022-09-26||Vijlbrief: Groningenveld komend gasjaar op ‘waakvlam’||Voor dit gasjaar, dat eind september afloopt, stond het winningsplafond op ongeveer 4,5 miljard kuub gas. Het was al langer bekend dat het kabinet de gaskraan wil dichtdraaien, maar door de oorlog in Oekraïne en het tekort aan gas als gevolg daarvan ontstonden veel onzekerheden. Uiterlijk in 2024 wil het kabinet de gaskraan helemaal dichtdraaien. Maar Vijlbrief houdt hierbij nog een slag om de arm: de winning uit het Groningenveld kan naar nul ‘als de geopolitieke situatie het toelaat’. De gaswinning in Groningen wordt al enige jaren teruggebracht. Zo werd er in 2013 nog ruim 53 miljard kubieke meter gas opgepompt. De directe aanleiding voor dat terugschroeven zijn de aardbevingen die worden veroorzaakt door pompen in de provincie. Afgelopen zaterdag waren er twee aardbevingen in Groningen, waarvan de sterkste 2.7 op de schaal van Richter had. Momenteel doet een parlementaire enquêtecommissie van de Tweede Kamer onderzoek naar de besluitvorming over de aardgaswinning, aardbevingen, schadeafhandeling en versterking in Groningen. Sinds het begin van de gaswinning in Groningen in 1963 is er 428 miljard euro winst gemaak. Daarvan vloeide 363,7 miljard euro naar de schatkist en 64,7 miljard naar Shell en ExxonMobil. De twee oliebedrijven zijn eigenaren van de NAM. Eerder deze maand maakten ze bekend dat ze het bedrijf willen verkopen. Uit onderzoek van de NOS blijkt dat sinds de aardbeving in Huizinge in 2012 3300 panden gesloopt. De cijfers zijn afkomstig van de Nationaal Coördinator Groningen (NCG).||https://www.parool.nl/nederland/vijlbrief-groningenveld-komend-gasjaar-op-waakvlam~b8d3889f/
2022-09-26||Rolschaatsen met bloemenprint en kleurrijke skateboards bij Skate Dokter in West||Dat skaten weer helemaal in is, merkt Ron Nieuwpoort (55), eigenaar van Skate Dokter, als geen ander. Hij groeide uit zijn minipand in de Jan van Galenstraat en verhuisde naar een grotere locatie twaalf panden verderop. In het pand, waar voorheen een vazenwinkel zat maar dat nu gevuld is met skates, stepjes en rolschaatsen, zweven de ballonnen van het openingsfeest nog rond. Tientallen skateboards met gekleurd motief prijken in de zij-etalage. Voor ijshockeyers is er boven een speciale ruimte ingericht. Voorin de winkel staat een paar rolschaatsen met bloemetjesprint in de uitverkoop. “Daar is echt veel meer vraag naar dan drie jaar geleden.” Zijn formule? Langetermijnkwaliteit, eerlijk advies en extra service, zodat klanten terugkomen. “Als mensen hier skates kopen en later nieuwe wielen nodig hebben, zet ik die er gratis onder.” Dit doet Nieuwpoort op zijn splinternieuwe werktafel van flink formaat, waarop hij ook schaatsen slijpt. Geen overbodige luxe na de enorme lockdowndrukte vorige winter, toen Amsterdammers massaal naar hem toetrokken voor een paar geslepen schaatsen. Naast de verkoop van skatespullen, variërend in prijs, verhuurt Skate Dokter skates voor een tientje per dag of 12,50 euro voor een heel weekend. “Ik kijk dan verder niet naar de tijd.” Ruim twintig jaar zit Nieuwpoort in de skatewereld, daarvoor was hij schoenmaker. “Toen de schoenmakerij een vrij beroep werd en een goedkope concurrent naast mij opende, hield ik niet meer genoeg over.” Nieuwpoort switchte naar de skatewereld en met succes. “Dit is fantastisch. Het verschil met een schoenmakerij is dat hier iedereen blij binnenkomt.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/rolschaatsen-met-bloemenprint-en-kleurrijke-skateboards-bij-skate-dokter-in-west~b7bdf5c4/
2022-09-26||In het Handboek voor de jonge rebel leidt boosheid tot een plan||“Er zijn al genoeg jongeren die zelf het heft in handen nemen, er gebeuren al heel veel toffe dingen en er wordt veel voor elkaar gekregen. Wij wilden wat toevoegen, want we blijven van crisis naar crisis gaan, dus acties mogen best wat meer effect hebben. Inhoud doet ertoe, maar vorm ook.” “Iedereen jong van geest die zich uit wil spreken, maar niet goed weet hoe en waar te beginnen. Of je nou op een school zit waar de kantine te veel vlees serveert, of dat je een enorm protest wilt organiseren op het Malieveld.” “Het boek bespreekt alle elementen die bij een campagne komen kijken, maar actie is geen exacte wetenschap natuurlijk. Daarom laten we tien jonge rebellen met ervaring aan het woord. De essentie is: maak een plan. Ja, het begint met boosheid, maar wat je wilt is een effectief plan de campagne. Hoe bereik je iets, hoe pak je iets aan?” “Zeker van Sander van der Kraan, de man achter het woonprotest: de tactiek van de bluf. Hij zei vanaf het begin: dit wordt het grootste woonprotest ooit in Nederland, en door dat zo te zeggen, werd het dat ook.” “We gaan gelijk op, we strijden hand in hand.”||https://www.parool.nl/ps/in-het-handboek-voor-de-jonge-rebel-leidt-boosheid-tot-een-plan~bb3fc086/
2022-09-26||Een Japans oranjefeestje als balsem voor de voetbalziel||Van het infame WK in Qatar wil ik niets zien. Vanaf medio november strekt zich een ‘winterstop XL’ voor mij uit. Ook weleens lekker. Toch kleurde mijn hart zondag een beetje oranje dankzij een appje van een Ajaxvriend, dat het vertrekpunt werd van een YouTubevoetbalreis naar de andere kant van de wereld. We zien een voetbalveld liggen met een brede atletiekbaan eromheen. ‘Stadion’ is een groot woord, het lijkt eerder het sportveld van een Amerikaanse college. Achter het veld schuiven auto’s voorbij op een snelweg die hoog wordt opgetild door betonnen pijlers. We zijn in Japan. Op de een of andere manier zie je dat direct aan de bergen die het decor vormen. Welkom in de prefectuur Mie, bij een voetbalwedstrijd in de Japan Football League, niveau vier van de Japanse voetbalpiramide: Veertien Mie tegen Verspah Oita. In de curva staat de fanatieke aanhang van de thuisclub, een paar dozijn sterk, bezeten te trommelen. “Vië-tjèn, vië-tjèn!” hoor je ze af en toe scanderen. Je zou bijna over de clubnaam heen lezen. Veertien. Ja, echt, in Mie, ergens ter hoogte van plaatsen als Kuwana en Yokkaichi, een slordige anderhalf uur bezuiden Tokio, speelt een club die zich vernoemde naar het rugnummer van Johan Cruijff. Op z’n Nederlands. In het clubembleem grijpt een Hollandse voetballeeuw de letter V van Veertien vast. Elftal en supporters gaan in het oranje gekleed. Veertien Mie vierde begin dit jaar zijn tienjarig bestaan. Of de club Cruijffvoetbal speelt, zou ik niet durven zeggen, maar men heeft de wind duidelijk in de zeilen: na vijf opeenvolgende promoties vanuit de kelderklassen speelt Veertien Mie inmiddels landelijk en is het een profclub geworden. Op 20 november, de dag waarop in Qatar de grote dans op het massagraf der over de kling gejaagde bouwvakkers begint, speelt Veertien Mie thuis tegen Maruyasu Okazaki. Een klein, alternatief oranjefeestje als balsem voor de voetbalziel. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie op maandag en schrijft elke week een column over de club. Lees ze hier terug. Reageren? m.pot@parool.nl.||https://www.parool.nl/columns-opinie/een-japans-oranjefeestje-als-balsem-voor-de-voetbalziel~be6db9bf/
2022-09-26||Bewoners Dichtersbuurt blij met sloop, maar onzeker over de toekomst: ‘Ik wacht tot ze me helpen’||Het lijkt wat verlaten op de Slauerhoffstraat, een van de straten die de Dichtersbuurt omheint. De gordijnen zijn dicht en er is de laatste jaren weinig aan onderhoud aan de huizen gedaan. Op de schuurtjes die aan de gezinswoningen gebouwd zijn, hangen geplastificeerde posters van de GGD en Gemeente Amsterdam met teksten als ‘Last van ratten?’ en ‘Samen houden we de straat schoon’. De Dichtersbuurt in Nieuw-West is rond 1960 gebouwd en bestaat uit voornamelijk kleine sociale huurwoningen. De huizen worden beheerd door woningcorporaties Eigen Haard en Stadgenoot en zijn flink verouderd. Samen met Gemeente Amsterdam zijn de corporaties in 2021 opnieuw plannen gaan maken voor de buurt, als onderdeel van de vernieuwing van Nieuw-West. In juni 2022 liet Eigen Haard, na meerdere bijeenkomsten met de buurt, een definitieve enquête rondgaan. De bewoners werden gevraagd te kiezen tussen twee plannen, waarvan volledige sloop er een was. “Van mij mag je het bombarderen, want dit is hopeloos.” Buurtbewoner Wiebe May (73) verwoordt wat veel anderen vinden. De keuze viel dan ook op volledige sloop. Buurtbewoner Ivana Cosic (33) vertelt over de staat van haar huis. “We wonen met z’n drieën in een tweekamerappartement dat naar schimmel stinkt. Eigen Haard doet wel wat aan onderhoud, maar tegen deze schimmel kun je niet op schilderen.” Het plan voor de sloop zal in fases gaan. In welke fase het huis van Cosic aan de beurt is, is nog onduidelijk. “We willen hier nu weg. Liever vroeg dan laat.” Maar ze zien zichzelf niet snel vertrekken. Hetzelfde geldt voor May. “Al 22 jaar hebben ze het hierover. Het is wachten, wachten en nog eens wachten.” De eerste gesprekken over de sloop van de wijk begonnen al meer dan twintig jaar geleden. Woordvoerder van de gemeente, Dirk van den Bosch, vertelt dat deze in 2008 stopten. “Door de economische crisis van toen werden veel plannen weer in de ijskast gezet.” Eduardo Sternberg (68) woont nu vijftien jaar in de Dichtersbuurt. “Het gesprek over de sloop liep al in 2007 toen ik hier kwam. Ik ben een beetje moe van deze poppenkast.” Als het zover is, vertrekt hij graag. Waarnaartoe, dat maakt hem niet uit. “Ik ga wachten tot ze me helpen, maar dat is moeilijk, die onzekerheid.” Eigen Haard zal aan elk gezin een bewonersbegeleider toewijzen. De bewoners krijgen de keuze om definitief te verhuizen of terug te keren naar de Dichtersbuurt. Voor wie wil terugkeren in het blok kan het zo zijn dat die langere tijd in een wisselwoning zal moeten verblijven. De bewoners die naar een nieuwe buurt verhuizen, krijgen voorrang bij het vinden van een nieuwe woning. “Volgens mij gaan ze in 2025 slopen, dus dan zullen we in 2024 wel ergens geplaatst worden,” zegt Emrah Sevis (35). “We hebben wel eindelijk hoop.” De voorlopige planning bevestigt dat, al is volgens Diana Minnaert, woordvoerder Eigen Haard, nog niet duidelijk welke bewoner wanneer zal vertrekken. “We weten op dit moment nog niet hoe de fasering eruit gaat zien, maar begrijpen dat er zorgen en vragen zijn. Daar proberen we zoveel mogelijk rekening mee te houden.” Een groot deel van de bewoners keert graag weer terug in de Dichtersbuurt. “Het is een wijk in een stad met een dorpsgevoel,” zegt Ginio Stjura (48). Er is best wat groen en op het grasveld spelen kinderen. Mustafa Ibrahimi (33) vertelt dat zijn schoonouders wel bang zijn dat ze de nieuwe huurprijs niet kunnen betalen, ook al blijft het sociale huur. “Terwijl als je hier dertig jaar hebt gewoond, je je plekje wel een beetje hebt verdiend, toch?” Volgens Eigen Haard is de kans dat de huurprijs omhoog gaat aanwezig. Minnaert legt uit dat de prijs gebaseerd zal worden op het inkomen en de grootte van het gezin; ‘passend toewijzen’ noemt Eigen Haard dit. “De huurprijzen zijn op dit moment heel laag omdat de woningen erg klein zijn. Er staat tegenover dat bewoners straks minder energie verbruiken, omdat ze een goed geïsoleerde woning krijgen.” Sommige bewoners zullen in één keer door kunnen verhuizen, doordat de sloop en bouw in verschillende stappen plaatsvindt. Maar voor de bewoners voelt dat nu nog ver weg. Volgens May kan het niet snel genoeg beginnen. “De ratten in de tuin kijken je aan van: wat mot je.”||https://www.parool.nl/amsterdam/bewoners-dichtersbuurt-blij-met-sloop-maar-onzeker-over-de-toekomst-ik-wacht-tot-ze-me-helpen~b3f85d7a/
2022-09-26||Schrijfster Suzanna Jansen over de vrouwenemancipatie in Nederland: ‘Zo’n abortuswet als in Amerika kan bij ons ook zomaar gebeuren’ ||Waarom, vraagt Suzanna Jansen zich af in De omwenteling of de eeuw van de vrouw, had ze op school wel het verhaal van de Franse revolutie geleerd maar niet dat van de Nederlandse vrouwenkiesrechtsstrijd, die toch ook een revolutie was van burgers die in opstand kwamen omdat ze geen zeggenschap hadden? Honderd jaar geleden konden vrouwen voor het eerst naar de stembus – en dat gold ook voor koniningin-moeder Emma die dan al acht jaar staatshoofd was geweest. Drie jaar heeft ze aan haar boek gewerkt, sinds het jaartal 1922 door haar hoofd begon te spoken. “Vrouwen kregen in 1919 bij wet kiesrecht, maar de eerste keer dat ze konden stemmen was in 1922 – ook het geboortejaar van mijn moeder. Maar er speelden meer dingen mee. Zo las ik een oproep uit 2019 voor ‘abortusbuddies’, mensen die vrouwen konden helpen veilig langs de demonstranten voor de abortuskliniek te komen. Daar schrok ik zo van. Ik dacht: ik heb voor vrije keuze bij abortus gedemonstreerd toen ik zestien jaar was, wat is hier aan de hand? Het was een soort ontwaken uit dat idee dat alles goed zat met vrouwenrechten.” Dat demonstreren deed ze samen met haar moeder, die ze in haar boek Betsy Jansen-Dingemans noemt. Op 30 maart 1981 hing Betsy een laken buiten aan het droogrek ten teken dat ze ging staken – de Eerste Kamer zou stemmen over de abortuswet die abortus in het Wetboek van Strafrecht liet staan. Haar jongste dochter, een nakomertje en in het boek ‘Sanne’, staakte mee en verscheen die dag niet op school. “Ik ben met haar geëmancipeerd, dat hebben we samen meegemaakt en dat is heel belangrijk geweest voor haar – en voor mij ook.” “Ja, heb je haar weer, dat mens met d’r familie! Nou ja, dat is dan maar zo. Want die brede geschiedenis van de emancipatie van vrouwen is in mijn familie haarscherp te zien. Het verhaal van mijn moeder is de geschiedenis van heel veel vrouwen die toen ze trouwden niet meer mochten werken, in een bestaan als huisvrouw werden gedwongen en een dienstbaar en ondergeschikt leven moesten leiden. Dus ben ik zowel dat persoonlijke als dat brede verhaal gaan uitzoeken.” “Ik had al vaker gemerkt dat mensen jonger dan ik, veertigers, dertigers, twintigers nog meer, niet weten waar we vandaan komen. Dat ze het idee hebben dat het normaal is dat vrouwen dezelfde rechten hebben als mannen. Ik dacht: wacht even! Als we niet weten hoe recent die rechten zijn en als we niet weten hoe ongelooflijk veel moeite het heeft gekost die te krijgen, hebben we niet in de gaten dat ze nog niet stevig verankerd zijn en dat is gevaarlijk. Dat blijkt wel met de abortuswet nu in Amerika, dat kan bij ons ook zomaar gebeuren.” “Heel veel dingen. In de grote lijn: dat elke verandering ten goede die bewerkstelligd is, decennia heeft geduurd, onbegrijpelijk lang. De strijd voor het kiesrecht heeft veertig jaar geduurd. Het internationaal verdrag uit 1951 dat landen opriep tot gelijk loon voor man en vrouw bij gelijke arbeid, is bij ons pas in in 1971 geratificeerd. En het streven ernaar is pas in 1975 bij wet vastgelegd – het stréven hè? Het is nog niet bereikt. Dat pas honderd jaar nadat we konden stemmen evenveel vrouwen als mannen in het kabinet zitten.” “En heel veel details: hoezeer vrouwen niet serieus werden genomen met hun medische klachten, met hun problemen. Dat in de jaren vijftig het fenomeen ‘huisvrouwenvermoeidheid’ werd vastgesteld en dat die huisvrouwen dat zelf maar moesten oplossen. Dat mijn moeder in 1963 werd opgenomen in een rusthuis en alleen werd vetgemest met melk en verder niks. Dat valium zo populair werd dat The Rolling Stones er een nummer over hebben geschreven, Mother’s Little Helper.” “En waar vandaag mijn oog weer op viel toen ik mijn boek zelf nog eens doornam voor dit interview: dat getrouwde vrouwen eerst het recht op werken wordt ontzegd, maar dat in de jaren zestig als de personeelstekorten in de zorg en het onderwijs oplopen, vrouwen expliciet op hun maatschappelijke verantwoordelijkheid worden gewezen. Dat ze ‘hun talenten niet voor thuis moeten bewaren’ maar dat ze bij het vervullen van die ‘nobele taken’ buitenshuis ook weer niet moeten streven naar geld verdienen omdat het huishouden hun hoofdtaak is.” “Als je drie van zulke conflicterende dingen van vrouwen verwacht – dat kán niet! Maar ik denk dat het nog steeds van vrouwen wordt verwacht. En dan zijn mensen verbaasd dat minder vrouwen dan mannen een serieuze carrière nastreven! Dat is precies wat ten grondslag ligt aan de discussie ‘deeltijdprinsesjes versus carrièremoeders’. Daarom is het zo belangrijk die honderd jaar te overzien. Want al die losse dingen die ik nu zo noem en die in mijn boek staan, zijn niet onbekend. Maar als je ze zo achter elkaar zet, zie je het patroon.” “Tweeënzestig uur! En dan hebben ze huisvrouwen met kinderen onder de twee jaar niet meegerekend, want dan zou het gemiddelde uit het lood raken. En al het werk dat langer duurde dan half een uur – of het bakken was of koken of je met de kinderen bezighouden – werd niet meegeteld. Want dan was het een ‘liefhebberij.’ Hoe kon je nou een jurk naaien in minder dan een half uur? Ik kan überhaupt geen jurk naaien, maar dat moest toen nog gewoon.” “Ik wil graag genuanceerd zijn, maar ja, het is ook een pamflet. Ik hoop dat mensen die het lezen inzicht krijgen en er iets mee doen. Ik hoop ook heel erg dat jongeren het gaan lezen en dat het niet als ‘vrouwenboek’ wordt weggezet. Dit gaat over ons allemaal, over de moeders en de oma’s, ook van mannen. Over hoe de geschiedenis van gezinnen waar we uit voortkomen ons heeft beïnvloed en beïnvloedt.” “Jaaa! Huishouden, ik doe het niet. Nou ja, ik doe de was. En ik kook tegenwoordig ook weleens. Het is niet eens een vorm van verzet, het is iets wat ik stom vind. Ik heb van huis uit zeker geen liefde voor het huishouden meegekregen en heb ook niet gevoeld dat ik het moest doen. Ik ben er niet voor gemaakt en wil het niet. Ik heb de mazzel dat het me niet kan schelen.” “Maar ik wil dat het boek ook een spiegel is voor hoe het er in veel huishoudens nu nog steeds aan toegaat. Ik beschrijf hoe mijn oudere zus ‘Petra’, die in ons gezin het ­feminisme binnenbracht, als ze gaat trouwen in 1973 met haar man overlegt over geld, kind, carrière. Enorm voor de troepen uit qua emancipatie. Alles werd besproken, behalve poetsen en koken. Ach, dat poetsen, zei ze, dat zou zij wel doen, ‘want dat deed ze veel sneller’. Eigenlijk gaat het mij altijd om nu, ik kijk naar het verleden om te begrijpen waarom de dingen nu zijn zoals ze zijn.” “Mijn zus maakte in 1977 een literaire canon met alleen vrouwelijk schrijvers, en dat mocht niet. En nu moeten we daar dus weer mee bezig zijn. Hoezo? Dat is echt heel schokkend! Ik heb in mijn boek expres teksten van langer geleden gebruikt. Zo was er Geeske Feddes die in 1870, 152 jaar geleden, het eerste pamflet schreef over hoe de Nederlandse wet vrouwen systematisch benadeelde. Er is een tekst van zeshonderd jaar oud van een schrijfster die zich afvraagt waarom zo veel mannen ‘geneigd waren en zijn’ uiting te geven aan hun afkeuring voor de vrouw en het vrouw-zijn. Om te laten zien dat er al zo lang wordt opgeroepen om vrouwen als normale mensen te zien. Dat we het allang wisten! We wisten het, we wisten het, we wisten het! En toch.”||https://www.parool.nl/ps/schrijfster-suzanna-jansen-over-de-vrouwenemancipatie-in-nederland-zo-n-abortuswet-als-in-amerika-kan-bij-ons-ook-zomaar-gebeuren~b03a96ca/
2022-09-26||Ondernemers halen bakzeil: asielopvang op cruiseschip Velsen gaat door||De ondernemers vroegen de gemeente Velsen via een voorlopige voorziening in te grijpen. Ze vrezen voor een onwerkbare situatie voor hun nabijgelegen bedrijven en stelden onder meer dat de situatie aan de kade onveilig is voor de bewoners van het schip. De werkzaamheden van hun bedrijven zouden stank- en geluidsoverlast voor de asielzoekers veroorzaken. De rechtbank Noord-Holland heeft het verzoek afgewezen. Het belang van het Centraal Orgaan opvang asielzoekers (COA) om onmiddellijk met de opvang aan de kade in Velsen te beginnen, weegt zwaarder dan de belangen van de ondernemers, vindt de rechtbank. Ook stelt de rechter dat onvoldoende onderbouwd is dat het cruiseschip bij een bedrijf met gevaarlijke activiteiten ligt. De gemeente zet bovendien hekwerken neer waardoor de bewoners van het schip de bedrijventerreinen niet kunnen betreden. ‘Goed nieuws: vluchtelingen mogen aan boord van de Silja Europa!’ reageert burgemeester Frank Dales van Velsen op Twitter. ‘Ik ben blij dat we in Velsen bijdragen aan de oplossing van de crisis. Vluchtelingen krijgen de menselijke opvang die ze verdienen.’ Aan de komst van het schip ging een hele soap vooraf. Het kabinet had een aantal cruiseschepen gehuurd, maar kon amper plekken vinden om ze aan te laten meren. Alleen Velsen toonde zich bereid, maar daar bleek de kade niet veilig genoeg om het enorme gevaarte te laten aanmeren. Inmiddels is de kade in overleg met Rijkswaterstaat aangepast. Ook Amsterdam heeft inmiddels toegezegd een cruiseschip te laten aanmeren voor de opvang van asielzoekers. De opvang in Velsen is in strijd met het geldende bestemmingsplan. Daarom heeft het COA een omgevingsvergunning aangevraagd. Deze is nog niet verleend. De gemeente heeft echter besloten de opvang te gedogen. Het schip is op 21 september aangemeerd aan de kade. Volgens de rechter verdient deze gang van zaken ‘niet de schoonheidsprijs’, maar is dat geen reden om een streep te zetten door de opvang. De rechter vindt dat de gemeente Velsen voldoende maatregelen heeft getroffen om de asielzoekers veilig te kunnen opvangen. Tijdens een schouw afgelopen weekend werd dit bevestigd door onder meer de brandweer, politie, GGD, de Gasunie en Omgevingsdienst. Zo zijn er looproutes gemaakt, wordt beveiliging ingezet en is verlichting en cameratoezicht geplaatst. Op het schip is het komende halfjaar plek voor zo’n duizend asielzoekers en vluchtelingen met een verblijfsvergunning. Ze komen gespreid naar Velsen-Noord. “De uitspraak geeft duidelijkheid en betekent dat we verder kunnen,” zegt een woordvoerder van het COA. De eerste honderd asielzoekers kwam maandagmiddag met bussen uit Ter Apel. Het COA heeft de extra plekken heel hard nodig. Deze zomer liep de Nederlandse asielketen helemaal vast, juist doordat er niet genoeg plekken waren.||https://www.parool.nl/nederland/ondernemers-halen-bakzeil-asielopvang-op-cruiseschip-velsen-gaat-door~bee9b66d/
2022-09-26||Poolse verdachte van betrokkenheid aanslag Peter R. de Vries overgeleverd aan Nederland||De verdachte is aangehouden door de Poolse politie op verzoek van Nederland. Het Openbaar Ministerie heeft om zijn overlevering gevraagd. Hij wordt ervan verdacht dat hij hielp bij de voorbereiding van de aanslag. Hij zou destijds in Rotterdam hebben gewoond. Misdaadverslaggever Peter R. de Vries werd op 6 juli 2021 neergeschoten in Amsterdam. Negen dagen later overleed hij. De vermoedelijke uitvoerders van de moord op De Vries, ‘schutter’ Delano G. (22) en ‘voorbereider en chauffeur’ Kamil E. (36), werden op 6 juli 2021 opgepakt en staan terecht bij de rechtbank Amsterdam. Tegen hen werden levenslange gevangenisstraffen geëist. Ook de vermoedelijke aanstuurder, de 27-jarige Poolse Krystian M., werd op 4 juli 2022 aangehouden. Op die dag werden in Spanje en op Curaçao ook twee verdachten opgepakt wegens betrokkenheid bij de aanslag. Enkele weken later werd een zesde verdachte aangehouden op verdenking van betrokkenheid. Krystian M. is te linken aan Ridouan Taghi, die alom wordt beschouwd als opdrachtgever voor de moord op Peter R. de Vries, omdat die vertrouwensman was van kroongetuige Nabil B. tegen Taghi en zijn groepering.||https://www.parool.nl/nederland/poolse-verdachte-van-betrokkenheid-aanslag-peter-r-de-vries-overgeleverd-aan-nederland~bba198cb2/
2022-09-26||Dode python gevonden in West, politie zoekt de eigenaar||Agenten kwamen een kijkje nemen nadat ze een melding hadden gekregen van een voorbijganger. Nabij de metrohalte Jan van Galenstraat zagen ze een python van zo'n 90 centimeter liggen. Zo’n lengte wijst erop dat het waarschijnlijk om een koningspython gaat: die is niet giftig, maar kan wel bijten. Een python is een wurgslang die doorgaans kleine zoogdieren eet. In principe mag iemand een python bezitten in Nederland, zegt een woordvoerder van de politie. Het is dus nog de vraag of de wet is overtreden. “Daarom hebben we de oproep geplaatst: we willen achterhalen van wie het dier is geweest, en of het is ontsnapt of bewust gedumpt.” De koningspython is niets vergeleken met de reuzenpython, die meer dan vijf meter lang kan worden. Ook deze is niet giftig, maar kan wel grotere zoogdieren eten – en dus ook, al komt het zelden voor, mensen.||https://www.parool.nl/nederland/dode-python-gevonden-in-west-politie-zoekt-de-eigenaar~ba283ab5/
2022-09-26||Doorstroming van talent naar het eerste: wat is er veranderd in Ajax’ werkwijze? ||Op een kersverse Oranjedebutant als Kenneth Taylor is Edmond Claus natuurlijk trots, vertelt hij aan tafel met presentator Menno Pot, Paroolverslaggever Dick Sintenie en Showtime-jeugdwatcher Thijs Zwagerman. “Zeker als je ook nog jongens als Gravenberch en Timber ziet lopen. En ziet hóe ze zich manifesteren.” Welke begeleiding krijgen de oudere Ajaxtalenten zoal? Hoe verloopt de doorstroom vanuit Ajax O18 naar de betaaldvoetbalteams Jong Ajax en Ajax 1? Wat is er de voorbije jaren veranderd in Ajax’ werkwijze? Hoe erg is het als een Ajaxjeugdteam verliest van leeftijdsgenoten van PSV, Feyenoord of AZ? Hoe problematisch is het dat jonge talenten als Julian Rijkhoff en Prince Aning al ruim voor het einde van hun Ajaxopleiding kozen voor een overstap naar het buitenland? Hoe kijkt Claus naar de prestigieuze UEFA Youth League, waarin Ajax O18 vaak aantreedt tegen aanzienlijk oudere tegenstanders? En: hoe tevreden is Claus eigenlijk over de doorstroming van talenten naar het eerste team? “Soms zit er een jaar tussen waarin weinig spelers de stap maken, maar je moet niet inzoomen op zo’n jaar. Hoe de doorstroom verloopt, moet je beoordelen over een langere periode. Dan zie je dat we het dan toch behoorlijk goed doen.”||https://www.parool.nl/podcasts/doorstroming-van-talent-naar-het-eerste-wat-is-er-veranderd-in-ajax-werkwijze~b71a270f/
2022-09-26||Opinie: ‘Baudet moet kunnen zeggen wat hij wil, inclusief de meest onzinnige complottheorieën’||We hebben het allemaal meegekregen: op de eerste dag van de Algemene Beschouwingen ontnam Kamervoorzitter Vera Bergkamp fractievoorzitter Thierry Baudet van Forum voor Democratie (FvD) het woord vanwege zijn uitlating dat minister Sigrid Kaag heeft gestudeerd aan het St Antony’s College in Oxford. Volgens Baudet is dat college ‘weinig meer dan een opleidingsinstituut voor westerse geheime diensten – dat wil dus zeggen, voor precies de globalistische elites die achter de schermen onze levens willen plannen en controleren’. De Kamervoorzitter kan een Kamerlid het woord ontnemen vanwege beledigende uitlatingen of uitlatingen die aansporen tot onwettige handelingen. Baudet heeft dat laatste niet gedaan, maar zijn uitlatingen kunnen wel als beledigend worden aangemerkt: hij heeft Sigrid Kaag in een kwaad daglicht gesteld en daardoor haar eer en goede naam aangetast. Kamerleden kunnen voor hun uitlatingen in de Tweede Kamer niet strafrechtelijk worden vervolgd, tenzij zij hun uitlatingen buiten de Kamer herhalen. Baudet heeft dat meteen gedaan door zijn toespraak integraal op de website van het FvD te publiceren, zodat hij voor belediging van Kaag kan worden vervolgd als zij aangifte doet. In het kader van het publieke debat bestaat echter een grote mate van vrijheid om met grove bewoordingen kritiek op politici te uiten. In 2009 besliste de Hoge Raad dat een spandoek met de tekst ‘Reisbureau Rita, arrestatie – deportatie – crematie, adequaat tot het bittere einde’ weliswaar beledigend was voor toenmalig minister van Vreemdelingenzaken Rita Verdonk, maar dat die beledigende uitlating onder de vrijheid van meningsuiting valt van de mensen die het spandoek hebben opgehangen. Baudet kan zich net als de demonstranten tegen Verdonk op zijn vrijheid van meningsuiting beroepen om een veroordeling te voorkomen voor zijn gepubliceerde toespraak. Dat zou hij dan ook in de Kamer moeten kunnen doen wanneer hij tot de orde wordt geroepen door de Kamervoorzitter. Daar moet een Kamerlid precies dezelfde kritiek op een minister kunnen uiten als buiten de Kamer. Nu is sinds 2009 de rechtspraak over beledigende uitlatingen van politici aanzienlijk verruimd. In 2021 bevestigde de Hoge Raad de veroordeling van Geert Wilders voor zijn ‘minder, minder, minder’-uitlating over Marokkanen. Die uitlating is volgens de Hoge Raad het aanzetten tot intolerantie jegens Marokkanen, en daarom een strafbare belediging. Het probleem met deze redenering van de Hoge Raad is dat het aanzetten tot intolerantie niet strafbaar is. De Nederlandse strafbepaling van groepsbelediging is beperkt tot het aanzetten tot haat, discriminatie of geweld. Als ook het aanzetten tot intolerantie strafbaar zou moeten zijn, moet dat gebeuren door een wetswijziging en niet door een uitspraak van de Hoge Raad. Tegen de veroordeling van Wilders is echter heel weinig protest gekomen en dat is illustratief voor de politieke en maatschappelijke wens om grenzen te stellen aan beledigende uitlatingen van politici. Het grote bezwaar tegen die grenzen is dat het aanzetten tot intolerantie een zeer ruim en vaag begrip is, waardoor niet meer duidelijk is wat politici mogen zeggen. Als dat ook in de Tweede Kamer het criterium zou zijn voor het ontnemen van het woord, is dat een ernstige beperking van de vrijheid van politici om kritiek te kunnen uiten op de overheid. Dat heeft bovendien het grote nadeel dat kiezers niet meer kunnen weten wat de werkelijke opvattingen van politici als Baudet en Wilders zijn. Daardoor brengen sommige kiezers wellicht hun stem uit op politici waarmee zij het helemaal niet eens zijn als zij die opvattingen zouden kennen. Daarom moeten politici in de Tweede Kamer en daarbuiten kunnen zeggen wat ze denken, inclusief de meest onzinnige complottheorieën. In een volwassen democratie is het uitgangspunt dat de meeste kiezers niet zullen geloven in de politieke idiotie van Baudet. En dat moet dan ook weer over hem kunnen worden gezegd door zijn politieke tegenstanders, ook al zou hij daardoor op zijn beurt in een kwaad daglicht worden gesteld.||https://www.parool.nl/columns-opinie/opinie-baudet-moet-kunnen-zeggen-wat-hij-wil-inclusief-de-meest-onzinnige-complottheorieen~b4e12b41/
2022-09-26||WK roeien van 2026 onder voorbehoud naar Amsterdam||De internationale bond eist dat de kosten van de hotels en andere verblijfsaccommodaties die de Nederlandse organisatie op het oog heeft naar beneden gaan. Als aan die eis wordt voldaan, vinden de wereldkampioenschappen over vier jaar plaats op de Bosbaan in het Amsterdamse Bos. Dat voorstel werd met ruim 95 procent van de stemmen aangenomen. Voor 2026 was geen andere kandidaat. Sjanghai kreeg de WK van 2025 toegewezen. Volgend jaar zijn de WK in Belgrado, Servië, en in 2024 worden ze in Canada gehouden. In 2014 streden de roeiers ook al op de Bosbaan om de wereldtitels. Twee jaar later werd het evenement gehouden op de Willem-Alexander Baan in Zevenhuizen, bij Rotterdam. De Nederlandse roeiploeg pakte afgelopen week in Tsjechië tien medailles, met als hoogtepunt het goud voor Karolien Florijn in de skiff. Daarnaast was er acht keer zilver en één keer brons voor Oranje.||https://www.parool.nl/sport/wk-roeien-van-2026-onder-voorbehoud-naar-amsterdam~b13bebd8/
2022-09-26||Dramaserie over Bijlmervliegramp: ‘Dit gaat ook over het Nederland van nu’||Het begint te miezeren bij het monument waar 43 slachtoffers van de Bijlmervliegramp worden herdacht. Scenarist Michael Leendertse schuilt onder ‘de boom die alles zag’, een stevige abeel die de vliegtuigcrash overleefde en zijn bijnaam kreeg door het oogvormige patroon op zijn schors. Het is 4 oktober dertig jaar geleden dat hier, in Amsterdam-Zuidoost, een Israëlisch vliegtuig neerstortte op de galerijflats Groeneveen en Klein-Kruitberg. Half Nederland zat met het bord op schoot voor de tv en zag hoe Studio Sport werd onderbroken voor een ingelast journaal met Gijs Wanders. Leendertse was tien jaar oud, wonend in Zwijndrecht. “Ik herinner me dat mijn moeder zwaar geëmotioneerd belde naar mijn tante in Amstelveen. Leefde ze nog? Er was iets verschrikkelijks in Amsterdam gebeurd. Later die avond zagen we de beelden van brandende flats in de Bijlmer en de wanhoop van de bewoners. Dat heeft zo’n indruk gemaakt.” Vlakbij het herdenkingsmonument werd een groot deel van zijn dramaserie Rampvlucht opgenomen. De set – met brokstukken, ‘gewonden’ en ambulances die af en aan rijden – leek zo levensecht dat Slachtofferhulp paraat stond om bewoners van de Bijlmer zo nodig bij te staan. “Natuurlijk ligt dat enorm gevoelig, maar de bewoners die we spraken zeiden ook: als ons verhaal dan toch verteld wordt, dan het liefste hier,” vertelt de scenarist, bekend van series als Van God Los, Feuten en Vliegende Hollanders. De vijfdelige serie volgt de jonge dierenarts Asha uit de Bijlmermeer en twee journalisten van concurrerende kranten, die op zoek gaan naar antwoorden. Na de ramp ontstond grote onduidelijkheid over de inhoud van het – naar later blijkt – militaire vliegtuig, de verdwenen zwarte doos en de onverklaarbare gezondheidsklachten van overlevers. Op de puinhopen werden mannen in witte pakken gespot. Wie waren zij? Al die vragen leidden tot complottheorieën. Pas zes jaar later, in 1998, werd een parlementaire enquête gehouden. “Alle grote gebeurtenissen in deze serie zijn waargebeurd. Dat kun je zo terugvinden op Google. Maar het blijft een gedramatiseerde interpretatie van de werkelijkheid,” benadrukt Leendertse een paar keer. Zo is de dierenarts een fictief karakter, een samensmelting van verschillende bewoners uit de Bijlmer die hij sprak. Zijn research besloeg tien jaar. In die tijd las hij alles over de ramp, sprak nabestaanden en oud politici, maar ook gepensioneerd journalist Vincent Dekker van Trouw, die zich vastbeet in de zaak en op wie een van de karakters is gebaseerd. “Tijdens mijn gesprekken met Vincent had ik het kippenvel in mijn nek staan. Hij vertelde over de internationale belangen van Nederland, Israël en Amerika om dit ongeluk – ik zeg bewust ongeluk, het was geen complot – in de doofpot te stoppen. Hij vond op een gegeven moment een pakje sigaretten van een Israëlisch merk in zijn tuin. Hield de geheime dienst Mossad zijn werk in de gaten of was hij paranoia aan het worden?” Leendertse is na een wandeling door het voormalig rampgebied – de galerijflat Klein-Kruitberg ging helemaal tegen de vlakte en is nu onderdeel van het park – neergestreken bij een halal slager, die ook fungeert als wijkcentrum annex koffietentje. Boven een kop dampende koffie: “Ondanks alle research blijf ik toch een buitenstaander in deze multiculturele wijk.” Tijdens het schrijven van het script vroeg hij hulp aan Joy Delima (28), een Rotterdamse actrice en schrijfster met roots in Suriname en Curaçao. “Zij was nog niet geboren toen de ramp plaatsvond, maar weet door haar afkomst veel beter hoe Surinaamse en Antilliaanse mensen in het leven staan dan ik als witte man. Door haar inbreng ging haar personage Asha leven.” Behalve de dramaserie Rampvlucht brengt de KRO-NCRV ook een documentaire, podcast en een digitale reconstructie uit met de gelijknamige titel. De tv-serie kostte miljoenen euro’s. Dat zat ’m onder meer in de bijzondere special effects, die – voor zover bekend – niet eerder in Nederland zijn gebruikt. Zo werden de scènes over de parlementaire enquête opgenomen voor reusachtige ledschermen, die volledig rond de set lopen en meedraaien met de camera. Het grote verschil met de bekende groene schermen is dat acteurs midden in een digitale omgeving staan, die er levensecht en spectaculair uitziet. In de afgelopen jaren heeft Leendertse zoveel research gedaan dat hij wellicht ook een documentaire had kunnen maken, maar hij maakte liever een thrillerserie waarin feiten en fictie vermengd zijn. “Dat geeft mij meer ruimte om een perspectief te kiezen. Voor mij gaat deze serie namelijk niet alleen over de vliegramp, maar ook over het Nederland van nu. In dertig jaar tijd is de kloof tussen politiek en burgers niet kleiner geworden: kijk maar naar de gasboringen in Groningen of de toeslagenaffaire waarin burgers nog steeds worden gezien als nummertjes. Ze worden niet gehoord, omdat er grotere, vaak economische, belangen meespelen. Het systeem faalt keer op keer.” Als de kijker die diepere laag eruit haalt, is dat bonus, zegt hij. “Ik hoop vooral dat de kijker straks zegt: wat een vette, aangrijpende doofpotthriller. Dan is mijn missie pas echt geslaagd.” Rampvlucht is vanaf donderdag 29 september dagelijks te zien bij KRO-NCRV om 21.30 uur op NPO1.||https://www.parool.nl/kunst-media/dramaserie-over-bijlmervliegramp-dit-gaat-ook-over-het-nederland-van-nu~b16fb7b3/
2022-09-26||Schulden? Pak ze meteen aan: ‘Oogkleppen ophouden en post niet openmaken is geen goed idee’||Nederlanders maken zich in toenemende mate zorgen of ze hun boodschappen en rekeningen wel kunnen blijven betalen. “Normaal gesproken vindt ongeveer een derde van alle mensen het lastig om rond te komen,” zegt woordvoerder Karin Radstaak van het Nibud (Nationaal Instituut voor Budgetvoorlichting). “We denken dat dat aantal nu veel hoger ligt.” Dat denkt ook Antoinette van der Veer. Ze werkt bij Geldfit, een organisatie die mensen met geldproblemen naar passende hulp verwijst. Zij heeft het al maandenlang druk. “Gewoonlijk is het rustig in de zomer, nu staat de telefoon roodgloeiend. We hadden in augustus ruim 135.000 bezoekers op onze website, bijna tien keer meer dan vorig jaar. We merken dat niet iedereen een financiële buffer heeft en dat is wel nodig. Mensen komen makkelijk in de knoei als ze een keer te weinig geld hebben om een rekening te betalen. Als dan ook nog de wasmachine kapotgaat of de ketel moet worden vervangen, ontstaat er een probleem.” In dat geval is het zaak zo snel mogelijk hulp te zoeken (zie kader onderaan). “Mensen wachten daar te lang mee,” zegt Ariane Kleijwegt, woordvoerder bij overheidsinstelling Wijzer in Geldzaken. “Dan zijn de schulden vaak al hoog opgelopen, tot gemiddeld zo’n 40.000 euro na vijf jaar, en is het veel lastiger de problemen op te lossen.” Met onbetaalde rekeningen kun je al snel te maken krijgen met extra kosten. “Het is vlek op vlek,” zegt Radstaak. “Er komen mogelijk incassokosten bij die jij moet betalen, administratiekosten, boetes en rente. Dat veroorzaakt veel stress en een vicieuze cirkel naar beneden.” Van der Veer spreekt veel mensen die altijd goed konden rondkomen en geen schulden hadden. “Een groep die sluipenderwijs in de problemen komt door kleine dingen. De energierekening is een duidelijke opgelopen kostenpost, maar daarnaast is alles ongemerkt duurder geworden en opeens is het geld op.” Wat je het beste kunt doen als je een rekening niet kunt betalen, is er gelijk bovenop zitten. “Als je niet gewend bent geldproblemen te hebben, leef je anders dan mensen die dat wel gewend zijn,” zegt Van der Veer. “Die groep kunnen we vaak helpen met een overzicht van inkomsten en uitgaven en vervolgens advies over anders leven en besparen.” Daarnaast kunnen mensen proberen iets toe te voegen aan de inkomstenkant. “Niet iedereen die recht heeft op toeslagen en vergoedingen weet dat en maakt er gebruik van,” zegt Kleijwegt. “Je kunt via de toeslagenwijzer (datgeldtvoormij.nl, red.) kijken of je ergens recht op hebt. Ook bij gemeenten zijn veel regelingen voor mensen met een laag inkomen. Voor minima is er, ook via de gemeente, een energietoeslag. Daarnaast kun je kijken of je meer kunt werken om je inkomen te vergroten.” “Mocht je in de problemen komen, betaal dan in elk geval je huur, energierekening, zorgverzekering en belasting,” somt Van der Veer op. “Dat is niet leuk, maar wel noodzakelijk om onderdeel te zijn van onze samenleving. Als je achterloopt met huur of hypotheek loop je het risico uit je huis te worden gezet. En je wil ook niet afgesloten worden van gas en licht. Mocht het een maand niet lukken om te betalen, bel de instelling dan om een regeling te treffen. Alle bedrijven willen helpen, want niemand zit te wachten op een schuldenprobleem.” Ook Radstaak raadt aan om direct afspraken te maken met instanties. “Helaas zijn de problemen daarmee niet gelijk opgelost. Je kunt wel een betalingsregeling treffen, maar de schulden blijven staan tot ze zijn afbetaald. We hebben voor beginnende schulden de site zelfjeschuldenregelen.nl met informatie over hoe je kunt beginnen en een aflosplan maakt. Je vindt er ook voorbeeldbrieven om goede afspraken te maken met je schuldeisers.” Als de schulden al hoger zijn opgelopen en je te maken krijgt met schuldeisers, incassobureaus of deurwaarders, is het verstandig contact op te nemen met je gemeente. In vrijwel alle gemeenten kun je terecht voor – gratis – hulp. Er zijn inloopspreekuren en vrijwilligers die kunnen helpen met het maken van een overzicht en het schrijven van brieven. Ook kunnen ze kijken of je in aanmerking komt voor toeslagen en tegemoetkomingen. Zij kunnen je helpen met verschillende organisaties (voedselbank, kledingbank), bijzondere bijstand en extra potjes ter compensatie. Soms stelt de gemeente een bewindvoerder aan die zorgt dat de belangrijkste schulden worden voldaan. Als je schulden heel hoog oplopen, kan een deurwaarder beslag leggen op een deel van je inkomen. Je werkgever moet daaraan meewerken. Op de website schuldenwijzer.nl kun je, na inloggen met je DigiD, een overzicht krijgen van de beslagen op je inkomsten. Je hebt altijd recht op een beslagvrije voet, om van te kunnen leven. Op uwbeslagvrijevoet.nl kun je controleren of jouw gegevens juist zijn ingevuld en of die voet wel hoog genoeg is. Als dat niet zo is, kun je bezwaar aantekenen bij de beslaglegger. Dat moet wel binnen vier weken. Mocht je er niet uitkomen, dan kun je naar het Juridisch Loket, dat biedt gratis hulp bij juridische vragen. Als het niet lukt uit de schulden te komen, is de laatste oplossing schuldsanering. Daar moet de rechter toestemming voor geven. Die kijkt wat er tot dan toe is gebeurd en waarom eerdere acties niet (voldoende) hebben geholpen. Bij schuldsanering los je drie jaar lang zo veel mogelijk af en krijg je een klein bedrag om van te leven. Na die drie jaar ben je volledig schuldenvrij en kun je met een schone lei beginnen. “Heel veel mensen hebben op dit moment moeite om rond te komen,” zegt Kleijwegt. “Het is dus niet gek om erover te praten en hulp te zoeken. Het taboe moet er echt af.” Daar sluit Radstaak zich bij aan. “Mensen die al langer van een laag inkomen moeten leven, weten waar de schuldproblemen kunnen ontstaan. Maar nu is een nieuwe groep mensen in de penarie gekomen en zij hebben daar nog geen ervaring mee. Waar kun je terecht? Wat kun je doen? Voor die mensen is het zwaar om hulp te zoeken, maar wel verstandig. Oogkleppen ophouden en je post niet openmaken is geen goed idee. Het gaat namelijk niet zomaar weg.”||https://www.parool.nl/ps/schulden-pak-ze-meteen-aan-oogkleppen-ophouden-en-post-niet-openmaken-is-geen-goed-idee~bc478601/
2022-09-26||Virgil van Dijk is terug van zijn vormcrisis||L’Equipe noemde het Nederlands elftal maandag een ‘serieuze outsider’ voor de wereldtitel. Van Gaal begon na de wedstrijd onmiddellijk met het downplayen van het resultaat tegen de Belgen. “We waren slecht,” herhaalde hij een paar keer. Tuurlijk Louis, wat waren we slecht. We wonnen wel van de nummer twee van de wereldranglijst. Weet je wie slecht waren, Louis: België, Italië, Engeland, Duitsland, Frankrijk en Spanje, die waren slecht. Wij niet. Wij waren goed. Als Bergwijn even scherp was geweest als aan het begin van het seizoen, hadden we aan het slot nog twee keer gescoord. Timber bleek wereldtop, Pasveer, Gakpo en Taylor kwamen erbij als mogelijke basisspelers. Wat een rijkdom. En, niet onbelangrijk, Van Dijk is terug van zijn vormcrisis. Hij was beslissend met die kopbal en achterin de soevereine heerser die even was weggeweest. We waren níét slecht. Luister onze Ajaxpodcast Branie:||https://www.parool.nl/sport/virgil-van-dijk-is-terug-van-zijn-vormcrisis~b2272d00/
2022-09-26||6 x het beste Aziatische streetfood van Amsterdam||“Als je Indiaas gaat koken moet je bij Saeed’s Curry House zijn: ze verkopen goede paneer en de allersappigste mango’s die je al ruikt zodra je de zaak binnenloopt. Loop vervolgens door naar de bar waar ze chaat maken, een verzamelnaam voor Indiaas streetfood. Zo kun je er papdi chaat bestellen, gefrituurde koekjes in een frisse yoghurtsaus met verschillende chutneys, koriander, ui en pepers. Iedereen die ik dit laat proeven staat versteld: zo fris en zoet, is dat Indiaas? Ze hebben ook een goede zelfgemaakte mango lassi en als je toch in de Javastraat bent: loop vervolgens even door naar Authentic India voor de lekkerste samosa’s van de stad.” Javastraat 9 (Oost) “In de volksmond beter bekend als het stokjesrestaurant en die naam doet dit Japanse restaurant eer aan: je eet hier namelijk geweldige yakitori van de houtskoolgrill. Je hebt keuze uit vijftien soorten yakitori: van kip tot paling en daarnaast hebben ze een groot aantal goede bijgerechten, waaronder koude tofu. Eten doe je aan de bar en het is op een prettige manier rumoerig, izakayastyle. Ook leuk: ze hebben heel veel verschillende soorten sake en vaste gasten hebben een eigen fles achter de bar staan.” Wielingenstraat 16 (Zuid) “Er bestaan een hoop mensen die niet van bubble tea houden. Maar er zijn ook minstens zoveel mensen die het wél kunnen waarderen en hun zou ik graag The Bubble Society willen tippen. De bubble tea hier doet me denken aan hoe ik het in Taiwan dronk: de tapiocaballetjes hebben een perfecte bite en de thee is van goede kwaliteit. Zelf bestel ik graag de classic zwarte thee met melk en suiker of de taro milk tea – die ziet er door het gebruik van de Aziatische wortel taro paars uit. De smaak is romig, bijna kokosachtig en fris. Ze verkopen ook erg goed softijs in de smaken taro en matcha. Dat is heel wat anders dan het softijs bij de Febo.” Haarlemmerdijk 96 (Centrum) “Hoi Tin aan de Zeedijk verkoopt knapperige custardbroodjes met een verslavend lekkere suikerige bovenkant. Ze hebben ook een soortgelijke versie met varkensvleesvulling. Dat is heel Chinees: een zoet broodje met een hartige vulling. Voor zo’n broodje betaal je 1,50 euro per stuk en ik vind het leuk om broodjes in een doos te laten verpakken en als cadeau mee te nemen als ik bij iemand ga eten. Naast een bakkerij is Hoi Tin ook een restaurant en het restaurant is een van mijn favoriete dimsumplekken in de stad. De rettich cake in xosaus is misschien wel het best bewaarde geheim van de stad.” Zeedijk 122 (Centrum) “De Lange Leidsedwarsstraat is niet echt een straat waar je als Amsterdammer naartoe gaat om te eten. Tóch is het de moeite waard. Ga bijvoorbeeld eens naar Xi’an Delicious Foods. Ze maken er handpulled noodles – mijn favoriet is de vegetarische spicy hot-oil noodle, je krijgt er van die lekkere judasoren bij. Ook lekker: de Chinese varkensburger, de cold skin noodles, de komkommersalade en alle dumplings op de kaart. Het smaakt precies zoals ik het in China heb gegeten.” Lange Leidsedwarsstraat 21H (Centrum) “Veel meer streetfood dan dit wordt het niet, bij Thai Thai Poppetje zit je namelijk op de door mij zo geliefde plastic kruk. Hun signatuur hier is khao soi, een curry uit het noorden van Thailand. Mijn favoriet is om de tafel vol te zetten met snacks zoals de gefrituurde tofu in een fris-zoete saus, verschrikkelijk lekkere viskoekjes en krokant gebakken buikspek. De moeder van de eigenaresse komt zelf uit Bangkok en maakt alles zelf. Neem sowieso ook nog een laab (frisse salade) met kleefrijst om te delen en een bucket bier. Dan waan je je op dit kleurrijke terras onmiddellijk in Thailand.” Van Speijkstraat 157HS (West)||https://www.parool.nl/uit-in-amsterdam/6-x-het-beste-aziatische-streetfood-van-amsterdam~b642ffbb/
2022-09-26||Ajax waarschuwt fans voor risico’s in Napels: ga niet in clubkleuren de straat op||Ga niet in de rood-witte clubkleuren over straat in Napels en neem vooral geen kinderen mee naar Italië. Dat is de kern van de waarschuwing die Ajax afgeeft aan de supporters voor de uitwedstrijd in de Champions League. Het duel Napoli-Ajax staat voor 12 oktober op het programma. In het verleden zijn uitsupporters vaker doelwit van geweldplegingen geweest in de Italiaanse stad. De harde kern van Napoli, momenteel koploper in de Serie A, worden gezien als zwaar agressief. Bij duels tegen onder andere Feyenoord, Leicester City en Inter zijn al rellen uitgebroken. Liverpool, ook actief in poule A van de Champions League, waarschuwde de eigen fans afgelopen maand ook al. Voor Ajax reden genoeg om op voorzichtigheid te hameren. De supportersvereniging volgt de richtlijnen van de club. “Ik hoop dat iedereen zich netjes gedraagt,” zegt Fabian Nagtzaam als vertegenwoordiger van de Ajaxaanhang. “De sfeer kan daar zeer explosief zijn.” De supporters krijgen tijdens het duel te maken met maatregelen van de lokale autoriteiten. Om de veiligheid te kunnen waarborgen worden supporters vanaf een verzamelplaats met de bus naar het Diego Armando Maradona Stadion gebracht. Ook worden bezoekers gefotografeerd met hun ID en mogen ze geen aanstekers of riemen met grote gespen mee het stadion in nemen. Daarnaast wordt alcohol niet verkocht.||https://www.parool.nl/sport/ajax-waarschuwt-fans-voor-risico-s-in-napels-ga-niet-in-clubkleuren-de-straat-op~bdb745ef/
2022-09-26||Oud-leerling schiet mensen dood op school in Rusland||Zijn motief wordt nog onderzocht. De man, die zichzelf om het leven heeft gebracht, droeg een bivakmuts en een zwart T-shirt met een rood hakenkruis. Het onderzoeksteam onderzoekt of de schutter neofascistische of neonazistische opvattingen had. President Vladimir Poetin “treurt diep” om de doden en omschrijft het schietincident als een “terroristische daad door een persoon die die blijkbaar tot een neofascistische organisatie of groep behoort”, aldus een woordvoerder van het Kremlin. De man had volgens het Russische staatspersbureau TASS twee pistolen en een grote hoeveelheid munitie bij zich. Hij maakte tientallen slachtoffers. Zeven kinderen en zes volwassen stierven. Van de 21 gewonden zijn er veertien minderjarig. Het bloedbad vond plaats in de stad Izjevsk, ongeveer 950 kilometer ten oosten van Moskou. Rusland is in de recente jaren opgeschrikt door meerdere fatale schietincidenten op scholen. In april dit jaar werden twee kinderen en een leraar doodgeschoten op een kleuterschool in de Russische regio Oeljanovsk. In 2021 vielen negen doden op een school in de stad Kazan en zes doden op een universiteit in de stad Perm.||https://www.parool.nl/wereld/oud-leerling-schiet-mensen-dood-op-school-in-rusland~b866a611/
2022-09-26||Robbie Williams komt voor twee shows naar Ziggo Dome||Williams doet de Ziggo Dome aan in het kader van zijn XXV Tour. De tournee is opgebouwd rond zijn nieuwe album XXV, dat is verschenen 25 jaar na zijn eerste soloplaat Life Thru a Lens. Voor de plaat nam Williams zijn grootste hits opnieuw op, samen met het Nederlandse Metropole Orkest. De zanger treedt behalve in Amsterdam ook op in talloze andere grote Europese steden. De kaartverkoop voor de Ziggo Dome begint vrijdag. De goedkoopste kaarten kosten 90 euro.||https://www.parool.nl/kunst-media/robbie-williams-komt-voor-twee-shows-naar-ziggo-dome~b365f6e6/
2022-09-26||Amsterdams onderzoek: laag inkomen betekent meer kans op een plotselinge hartstilstand||“Het is bekend dat groepen met een lagere sociaal-economische status een grotere ziektelast dragen,” aldus Van Nieuwenhuizen (Amsterdam, 1991). “Dat is ook het geval bij hart- en vaatziekten.” De studie maakt de relatie tussen inkomen en hart- en vaatziekten heel concreet. Van Nieuwenhuizen onderzocht het verband tussen een plotselinge hartstilstand die plaatsvond buiten de muren van een ziekenhuis en het jaarlijkse besteedbare inkomen van mensen van 25 jaar en ouder. De gezondheidswetenschapper vond dat de kans op zo’n plotselinge hartstilstand voor mensen in de groep met de laagste 20 procent van de inkomens 1,7 keer groter is dan in de groep met de hoogste 20 procent van de inkomens. De grens van het besteedbaar huishoudelijk jaarinkomen in de laagste groep is 15.526 euro of minder. De hoogste groep begint bij 33.503 euro. Eerdere studies in Engeland vonden kleinere verschillen: in de orde van grootte tussen 1,2 tot 1,5. “Mogelijk omdat die studies gebruik maakten van buurtdata, terwijl ik individuele inkomensgegevens kon gebruiken,” aldus Van Nieuwenhuizen. De studie is gebaseerd op gegevens van 1,6 miljoen mensen van 25 jaar en ouder die wonen in Noord-Holland, dus ook in Amsterdam. In totaal werden bij hen bijna 5500 plotselinge hartstilstanden vastgesteld in een periode van zes jaar. De kans om zo’n hartstilstand te overleven is gemiddeld 23 procent, volgens de Nederlandse Hartstichting. Van Nieuwenhuizen denkt dat er een causaal verband is tussen een laag inkomen en een hogere kans op een hartstilstand. “We hebben statistische technieken gebruikt om uit te sluiten dat mensen een laag inkomen kregen als gevolg van een slechte hartconditie. Daarom is het heel aannemelijk dat een laag inkomen ten grondslag ligt aan de hartstilstand.” Van Nieuwenhuizen veronderstelde dat een laag inkomen voor chronische lichamelijke stress zorgt die het autonome zenuwstel beïnvloedt en zo de kans op een hartstilstand vergroot. Die hypothese werd echter niet volledig bevestigd. Andere mogelijke verklaringen voor het gevonden verband: laag-inkomensgroepen hebben meer onderliggende aandoeningen en een ongezondere leefstijl, en daardoor een hogere kans op een hartstilstand. “Wat ook kan, is dat de stress bij laag-inkomensgroepen zich vertaalt via een lichamelijk systeem dat ik niet heb onderzocht: de hypothalamus-hypofyse-bijnier-as. Vervolgonderzoek kan dat uitwijzen.” Luister ook de podcast Amsterdam wereldstad over de gezondheidsongelijkheid in de stad||https://www.parool.nl/amsterdam/amsterdams-onderzoek-laag-inkomen-betekent-meer-kans-op-een-plotselinge-hartstilstand~b1c36437/
2022-09-26||Amsterdamse raadsleden roepen Kamer op in te stemmen met Transgenderwet: ‘We hopen een signaal af te geven’||Op initiatief van D66 heeft een ruime meerderheid van PvdA, GroenLinks, SP, Bij1, Partij voor de Dieren en Volt een open brief richting de Tweede Kamer ondertekend. Daarin roepen ze de Tweede Kamer op deze week in te stemmen met de nieuwe Transgenderwet. ‘Een stem voor de Transgenderwet is een stem voor mensenrechten.’ Het gaat om een veelbesproken wetswijziging rond de Transgenderwet. Met de voorgestelde wetswijziging kan iemand zelf beslissen of diegene een V of een M in het paspoort wil. Nu moet daarvoor nog een deskundigenverklaring gehaald worden. Daarnaast vervalt de leeftijdgrens, die nu op zestien jaar ligt, al moet iemand onder de zestien nog steeds een verzoek aan de rechtbank doen voor een wijziging. “In Amsterdam is een grote trans en intersekse gemeenschap,” licht D66-raadslid Marja Lust toe. “Hiermee hopen we als hoofdstad een signaal te geven aan twijfelende Kamerleden.” Een jaar na het indienen van het wetsvoorstel door toenmalig VVD-minister Sander Dekker en D66-minister Ingrid van Engelshoven lijkt het allerminst zeker dat het voorstel in de Tweede Kamer een meerderheid haalt. Van de coalitiepartijen is alleen D66 expliciet voor, VVD en CDA spreken zich nog niet echt uit en ChristenUnie is tegen. De Amsterdamse raadsleden schrijven dat er ‘twijfels gezaaid zijn binnen verschillende fracties in Den Haag’. Ze wijzen daarbij onder meer op het manifest Gendertwijfel, een initiatief van een groep voornamelijk conservatieve publicisten en wetenschappers, en een daarbij behorende postercampagne. Daarin wordt juist opgeroepen tegen de wetswijziging te stemmen. Ook Diederik Boomsma, CDA-fractievoorzitter in Amsterdam, ondertekende het manifest – op persoonlijke titel. De critici vinden dat jonge kinderen voortaan te makkelijk impulsief een andere geslachtsaanduiding kunnen kiezen. Daarnaast zouden vrouwen geen nee meer kunnen zeggen tegen de aanwezigheid van een man in bijvoorbeeld een vrouwentoilet. Daarmee zou hun privacy en veiligheid in het geding komen. “Onzinverhalen,” aldus GroenLinksraadslid Yasmine Bentoumya. “Ik vind het zorgelijk dat om zo’n kleine stap al zo’n kabaal gemaakt wordt. Het gaat hier om het recht op zelfbeschikking.” Dinah Bons, raadslid Bij1 en zelf trans vrouw: “Ik hoop juist dat het minder lang rondlopen met de verkeerde genderaanduiding tot minder geweld tegen trans mensen gaat leiden.” De oproep uit Amsterdam is niet ondertekend door JA21, Denk, Forum voor Democratie, CDA en VVD. Volgens VVD-fractievoorzitter Claire Martens zegt dat niets over het standpunt van de de grootste oppositiepartij in de stad. “Transgender rechten zijn ontzettend belangrijk. Echter, wij vinden dat Amsterdam moet stoppen met ‘Amsterdam roept op tot’. De gemeenteraad gaat hier niet over. Dit is een vraagstuk voor de VVD-fractie in de Tweede Kamer.” Het is zeker niet de eerste keer dat de Amsterdamse raad zich uitspreekt over onderwerpen waarover de besluitvorming in Den Haag ligt. Vorige week nog stemde een meerderheid van de raad in met de oproep richting de Tweede Kamer om het boerkaverbod in te trekken. Dat deed de raad in 2020 ook al, toen zonder succes. Dinsdag en woensdag wordt het wetsvoorstel rond de Transgenderwet besproken in de Tweede Kamer. Per jaar wijzigen tussen de 600 en 700 mensen hun geboorteakte.||https://www.parool.nl/amsterdam/amsterdamse-raadsleden-roepen-kamer-op-in-te-stemmen-met-transgenderwet-we-hopen-een-signaal-af-te-geven~b8a7f24f/
2022-09-26||Zangeres Jenny Arean draagt al 60 jaar bakken emoties weg in het Nederlands||Ruim dertig jaar geleden woonde een nog jonge Lips een paar maanden in de Jordaan, in een souterrain, maar wel om de hoek bij Jenny Arean. Sindsdien heeft hij een zwak voor de actrice en zangeres die volgende week ook alweer 80 jaar wordt. Dat was voor Han Peekel een terechte reden om zondagavond een TV Monument op te richten voor ‘de Edith Piaf der Lage Landen’ zoals hij haar noemde in zijn kenmerkende gezwollen taalgebruik. Hij begon zijn ode alsof hij al begonnen was met haar grafrede: “Ze is een van onze laatste vedettes nu Adèle Bloemendaal, Liesbeth List, Corry Brokken en Conny Stuart niet meer onder ons zijn.” Peekel was van mening dat Arean ‘in haar allure en emoties on-Nederlands’ was, ook al werd dat tegengesproken door Areans biografe Xandra Knebel, die het toch echt beter zal weten. “On-Nederlands? Ik vind haar juist heel Nederlands omdat ze met de poten stevig op de grond staat. Maar ze heeft een Fransachtige manier van zingen en een mediterrane warmte in haar stem.” Doch Peekel hield stug vol dat Arean on-Nederlands was, ook tegen de zangeres zelf: “Door jouw manier van zingen krijg je wel een on-Nederlandse allure.” De ‘Edith Piaf der Lage Landen’ reageerde met typisch Hollandse nuchterheid: “Nou, gelukkig dan maar.” Peekel vroeg ook nog aan Arean of ze de Nederlandse taal geschikt vond om emotie over te brengen. Best beledigend als iemand al zo’n zestig jaar in het Nederlands zingt. De zangeres antwoordde dan ook terecht: “Absoluut, ik heb me een portie emotie weggedragen in de loop der tijden en dat was allemaal in het Nederlands.” Het TV Monument voor Arean was opgebouwd uit fraaie fragmenten – alleen jammer dat het zouteloze geneuzel van Peekel het metselwerk vormde. Reageren? hanlips@parool.nl||https://www.parool.nl/kunst-media/zangeres-jenny-arean-draagt-al-60-jaar-bakken-emoties-weg-in-het-nederlands~b61e249a/
2022-09-26||Mathieu van der Poel veroordeeld voor aanval meisjes in hotel, maar mag vandaag wel naar huis||De rechtszaak stond eigenlijk gepland voor dinsdag, maar werd op verzoek van de advocaat van Van der Poel een dag vervroegd. Op die manier kan de 27-jarige renner deze ochtend gewoon zijn vlucht naar huis nemen. Zijn advocaat zegt wel hoger beroep aan te tekenen in de hoop op vrijspraak, Van der Poel zelf gaf geen reactie. De rechter rekende het Van der Poel zwaar aan dat hij het recht in eigen hand nam. Volgens de rechter had hij dat niet mogen doen, maar had hij de beveiliging van het hotel moeten bellen. Van der Poel bracht de nacht van zaterdag op zondag in de cel door omdat hij de meisjes van 13 en 14 had geduwd. Dat deed hij omdat ze lawaai maakten en herhaaldelijk op zijn deur klopten. Hij raakte daardoor gefrustreerd omdat hij niet kon slapen vlak voor zijn deelname aan het WK. Van der Poel, een van de favorieten voor de WK-wegwedstrijd, gaf de volgende dag op na 30 kilometer. Van der Poel werd aangeklaagd wegens common assault. Dat is een aanval ‘waarbij het slachtoffer geen letsel wordt toegebracht of waarbij de verwondingen van voorbijgaande aard of onbeduidend zijn’, luidt het in een toelichting op de site van een advocatenkantoor in Sydney gespecialiseerd in straf- en familierecht. ‘De aanklacht vereist in feite niet het gebruik van fysiek geweld. Het kan ook bedreigingen met geweld zonder fysiek contact omvatten als de bedreiging het slachtoffer bang maakt voor dreigend letsel’. Van der Poel verklaarde de meisjes niet te hebben aangeraakt.||https://www.parool.nl/sport/mathieu-van-der-poel-veroordeeld-voor-aanval-meisjes-in-hotel-maar-mag-vandaag-wel-naar-huis~bac0f5d3/
2022-09-26||Wachtlijsten voor psychische zorg kunnen korter||Zo’n 80.000 mensen staan op een wachtlijst bij ggz-instellingen. Ruim 41.000 van hen moeten langer dan de gewenste maximaal veertien weken wachten op een behandeling. Door corona zijn de wachtlijsten eerder langer dan korter geworden. De Nederlandse Zorgautoriteit (NZa) maakt zich al langer zorgen over de aanhoudende wachtlijsten. “We zien dat er te automatisch naar specialistische ggz wordt verwezen, terwijl veel vragen ook anders beantwoord kunnen worden,” constateert Joep Beckers, unitmanager toezicht op zorgaanbieders. Om welke aantallen het gaat, is niet onderzocht. Het gaat bijvoorbeeld om mensen met een depressie en schulden. Beckers: “We behandelen nu te vaak de depressie en niet de schulden, waardoor zo iemand blijft terugkomen naar de ggz.” Ggz-instellingen zien dat cliënten soms onnodig lang op de wachtlijst staan en vervolgens alsnog naar een andere organisatie worden verwezen. Daarom lopen diverse proeven en projecten om mensen sneller op de juiste plek te krijgen. Zo richtte GGz Breburg in Brabant mentale gezondheidscentra op. Specialisten beoordelen cliënten niet vanuit een klacht waarvoor behandeling nodig is, maar kijken breder wat er in hun leven speelt. GGz Breburg stelt vast dat bijna een kwart van deze cliënten geen ggz-behandeling nodig heeft. “Voorheen zouden die bij ons in een traject zijn beland, dus dat heeft zeker effect op de wachtlijsten,” stelt bestuursvoorzitter Juliëtte van Eerd. Ook Zorgverzekeraars Nederland constateert dat niet alle hulpvragen per se vanuit de zorg hoeven te worden opgelost. “Het helpt om mensen bij het begin in het goede poortje te krijgen en ze meteen de best passende hulp te bieden, ook als het gaat om grote sociale of financiële problemen. We zien dat hulpverleners meer kijken naar wat iemand nodig heeft, binnen en buiten de zorg,” zegt algemeen directeur Petra van Holst. Uiteindelijk kan dat ook tot kortere wachtlijsten leiden, doordat mensen geen of een kortere psychische behandeling nodig hebben.||https://www.parool.nl/nederland/wachtlijsten-voor-psychische-zorg-kunnen-korter~b2246a92/
2022-09-26||Waarom Amsterdammers in het ene stadsdeel ouder worden dan in het andere||In de nieuwe aflevering van Amsterdam wereldstad zoomen we in op de gezondheid van Amsterdammers. Presentator Lorianne van Gelder praat met Parool-verslaggever Jop van Kempen (gezondheidszorg) en Karien Stronks, hoogleraar publieke gezondheid van Amsterdam UMC, over de vraag waarom er zulke verschillen in levensverwachting bestaan tussen de stadsdelen. Inwoners van Zuidoost leven gemiddeld maar liefst zes à zeven jaar korter dan inwoners van Zuid. “En als je kijkt naar het aantal jaren dat iemand in goede gezondheid leeft, zijn die verschillen nog groter,” stelt Stronks. Samen met Van Kempen bespreekt ze de oorzaken van en eventuele oplossingen voor deze gezondheidsongelijkheid. Stronks: “Dat gezondheid alleen een gevolg is van individuele keuzes, kun je niet met droge ogen volhouden.” Luister ook naar de andere afleveringen van Amsterdam wereldstad:||https://www.parool.nl/nederland/waarom-amsterdammers-in-het-ene-stadsdeel-ouder-worden-dan-in-het-andere~b1dbc80a/
2022-09-26||Alle strips van Dirkjan||Bekijk ook oude afleveringen van DirkJan||https://www.parool.nl/kunst-media/alle-strips-van-dirkjan~bb8266d2/
2022-09-26||Pukkels||Bekijk ook oude afleveringen van Pukkels.||https://www.parool.nl/kunst-media/pukkels~b16a62f3/
2022-09-26||S1NGLE||Bekijk ook oude afleveringen van de strip S1ngle||https://www.parool.nl/kunst-media/s1ngle~b383f6ea/
2022-09-26||Bekijk hier alle cartoons van Hein de Kort ||||https://www.parool.nl/nederland/bekijk-hier-alle-cartoons-van-hein-de-kort~b144acc5/
2022-09-26||Heftige protesten, ook van aanhang Poetin, tegen chaotische mobilisatie Rusland||De voorzitters van het Russische lager- en hogerhuis uitten zaterdag hun zorgen over de paniek die is ontstaan na de door president Poetin afgekondigde mobilisatie. Het regent klachten over de campagne. De Poetingetrouwe voorzitters hebben regionale bestuurders opgedragen de ‘excessen’ snel uit te bannen. De eerste mobilisatie in Rusland sinds de Tweede Wereldoorlog heeft geleid tot een reeks protesten in het hele land, waarbij volgens mensenrechtenorganisaties meer dan tweeduizend mensen zijn opgepakt. Mannen die de leeftijd hebben dat ze een oproep kunnen verwachten, proberen massaal het land te ontvluchten. Met name voor de grensovergang tussen Rusland en Georgië staan nog steeds lange files. De voorzitter van de Federatieraad, het hogerhuis van het Russische parlement, Valentina Matvijenko, gaf via Telegram aan ervan op de hoogte te zijn dat mannen die ongeschikt zijn – zoals gepensioneerden en chronisch zieken – toch worden opgeroepen. Er zouden zelfs Russen willekeurig op straat worden opgepakt om te worden gerekruteerd. “Het is volstrekt onacceptabel. En het is in mijn opinie terecht dat er in de maatschappij scherp op wordt gereageerd.” Doemavoorzitter Vijatsjeslav Volodin heeft eenzelfde boodschap. “Als er een vergissing wordt begaan, is het nodig die recht te zetten. De autoriteiten op alle niveaus moeten zich bewust zijn van hun verantwoordelijkheden.” Volgens de officiële lezing heeft president Poetin bij de mobilisatie 300.000 mensen opgeroepen. Berichten in onafhankelijke Russische media dat het in werkelijkheid zal gaan om meer dan een miljoen mannen, zijn tot twee keer toe door het Kremlin ontkend. De Oekraïense president Volodomir Zelenski richtte zich afgelopen weekend in zijn videoboodschap rechtstreeks tot de Russische bevolking en noemde de gedeeltelijke mobilisatie een misdaad. “Het is beter een oproep voor militaire dienst te weigeren dan te sterven op buitenlands grondgebied als een oorlogsmisdadiger,” zei Zelenski. Hij riep de militairen van Moskou op de wapens neer te leggen en zich over te geven. “U zult op een beschaafde manier worden behandeld en niemand zal de omstandigheden van uw overgave kennen.” Zelenski verwees naar de strengere straffen (tien jaar cel) voor deserteurs die Poetin heeft afgekondigd.||https://www.parool.nl/wereld/heftige-protesten-ook-van-aanhang-poetin-tegen-chaotische-mobilisatie-rusland~b4178d39/
2022-09-26||Belgische minister ontsnapt aan ontvoering. Zijn criminelen tot steeds meer bereid?||Afgelopen weekend maakte minister Van Quickenborne bekend dat hij voorlopig moet onderduiken, nadat de politie een auto had gevonden met een kalasjnikov, een revolver en flessen benzine bij het huis van de Belgische justitieminister in Kortrijk. Ook lagen er een kogelwerend vest en spanbanden in. De dreiging zou komen van een groep Nederlanders. De politie kreeg al eerder informatie dat er iets op handen zou zijn, en schroefde de beveiliging rond het huis op. Mogelijk schrokken de daders daarvan en maakten ze afgelopen donderdag rechtsomkeert toen ze het plan wilden uitvoeren. De politie kon hen echter volgen. Na de verijdeling werden al snel in Den Haag en Leidschendam drie mannen van 20, 29 en 48 jaar opgepakt. Een vierde verdachte werd nog enige tijd gezocht, maar kon zondagmiddag ook worden aangehouden. Ook dat gebeurde in Den Haag. Van Quickenborne liet in een videoboodschap weten dat de 48 uur na de ontdekking een ‘werkelijke rollercoaster’ waren geweest voor zijn gezin. “Maar gelukkig stellen we het goed. We zijn veilig en we zijn in goede handen.” Belgische media gaan ervan uit dat de dreiging komt uit het drugsmilieu. In het land zijn de afgelopen maanden regelmatig aanslagen gepleegd en verijdeld, ook veel met Nederlandse betrokkenheid. Een tiental Nederlanders zit inmiddels vast voor incidenten op Belgische bodem. Dat criminelen zo openlijk de confrontatie lijken op te zoeken met de overheid, komt voor hoogleraar criminologie Emile Kolthoff niet als een verrassing. “We zien dat geweld door criminelen heftiger en openlijker wordt. Hoe meer de overheid strijdt tegen georganiseerde criminaliteit, hoe meer criminelen bereid zijn tegenacties uit te voeren. Ze durven meer risico’s te nemen.” Ontvoeringen in het criminele milieu gebeuren weleens om zakelijke geschillen uit te vechten. Een voorbeeld daarvan waren de martelcontainers die in Wouwse Plantage die werden ontdekt. Dat ze het nu zouden hebben voorzien op mensen uit de bovenwereld, is volgens Kolthoff vrij bijzonder. Ook in Nederland kwam vorige week naar buiten dat Mark Rutte en prinses Amalia dreigden te worden ontvoerd. Criminelen grijpen volgens Kolthoff niet snel naar dit middel. “Het kan een poging zijn om te intimideren met de boodschap: we zijn tot alles bereid. Maar ze weten dat een ontvoering daadwerkelijk uitvoeren, ingewikkeld is. Criminelen moeten er veel voor organiseren, er is een behoorlijk risico dat ze worden gepakt en dan is het ook nog eens zeer onzeker of ze ermee bereiken wat ze willen.” In het verleden zijn er wel vaker gijzelingen van mensen met publieke functies geweest, maar dat was vooral het werk van terroristen. Volgens Kolthoff is er een belangrijk verschil tussen hen en criminelen. “Terroristen zijn politiek geëngageerd en bereid te sterven voor hun zaak. Criminelen hebben die behoefte doorgaans niet.” Met de mislukte actie werkt de georganiseerde drugscriminaliteit zichzelf tegen, zegt de bekende Belgische misdaadjournalist Faroek Özgünes. “De aanpak krijgt nu nog meer prioriteit.” Özgünes zou er niet van staan te kijken als blijkt dat ze geen directe banden hebben met het Nederlandse drugsmilieu, zoals nu misschien wordt aangenomen. “We hebben meestal te maken met Belgische opdrachtgevers, die in Dubai of Turkije zitten en vanuit daar hun organisatie aansturen,” zegt hij. “Ik denk dat het moeilijk was om een Belgisch commando te vergaren dat zich aan de ontvoering van een minister wil branden. De kans was ook groot dat dat zou uitkomen. Daarom ook dat men is uitgeweken naar Nederland.” Van Quickenborne is doelwit omdat hij gezien wordt als uithangbord van de strijd tegen de georganiseerde criminaliteit. Hij sloot een uitleveringsverdrag met Dubai en is in België boegbeeld van het kraken van de versleutelde criminele telefoons en de golf van arrestaties die dat teweeg heeft gebracht. “40 procent van de politiecapaciteit in Antwerpen is daar momenteel mee bezig,” weet Özgünes. “Maar nu ga je zien dat ze zichzelf in de voet hebben geschoten. Als je plannen hebt om de minister te ontvoeren, krijg je de volle aandacht en prioriteit.”||https://www.parool.nl/wereld/belgische-minister-ontsnapt-aan-ontvoering-zijn-criminelen-tot-steeds-meer-bereid~bdced2620/
2022-09-26||Rode Kruis opent gironummer voor Syrië: ‘Mogen humanitaire ramp niet vergeten’||Bijna vijftien miljoen mensen hebben humanitaire hulp nodig. Dat is het hoogste aantal sinds het conflict elf jaar geleden begon en een miljoen mensen meer dan vorig jaar. “Velen leven in de puinhopen van de oorlog, gezondheidsfaciliteiten zijn verwoest, er is weinig stroom en mensen hebben nauwelijks inkomsten. Daar komt bij dat alles veel duurder is geworden in Syrië, waardoor de situatie nog erger is geworden,” zegt Rode Kruiswoordvoerder Iris van Deinse. De hulporganisatie wil de inwoners meer hulp bieden dan nu het geval is en heeft daarvoor meer geld nodig. Om die reden opent het Rode Kruis vanaf vandaag gironummer 6251. Deinse beseft dat er momenteel veel speelt in de wereld, ook in Nederland, maar dat haar organisatie zoveel mogelijk mensen wil helpen. “Ik begrijp dat veel Nederlanders door de economische situatie minder geld kunnen geven, er spelen veel crises op hetzelfde moment. Maar de omstandigheden in Syrië zijn zo nijpend dat we toch deze actie beginnen. Alle beetjes helpen.” Het Rode Kruis richt zich vooral op schoon drinkwater en medische zorg. “Extra belangrijk nu er sprake is van een cholera-uitbraak. In amper een maand tijd zijn er honderden mensen ziek geworden. Cholera kan worden overgedragen via vervuild water. Ons team zorgt voor herstel van de watervoorziening en installeert waterpompen, zodat mensen schoon drinkwater krijgen. Naast deze noodhulp proberen we Syriërs ook te helpen voor de langere termijn. Zo leiden we mensen op om een onderneming te starten en delen we drachtige schapen uit, zodat families hun veestapel kunnen uitbreiden en daarvan kunnen leven.’’||https://www.parool.nl/wereld/rode-kruis-opent-gironummer-voor-syrie-mogen-humanitaire-ramp-niet-vergeten~b481b558/
2022-09-26||Humans of Amsterdam: ‘De relatie met mijn stiefmoeder werd steeds moeizamer’||“Na de scheiding van mijn ouders bleef ik bij mijn moeder wonen, maar toen ik grafische vormgeving ging studeren in Hoorn, verhuisde ik naar mijn vader in Alkmaar. In het begin ging dat goed, maar naar verloop van tijd werd de relatie met mijn stiefmoeder steeds moeizamer. Op een avond ging ik een vriendin ophalen bij het station. Vlak voordat ik deur uitliep, zei mijn stiefmoeder: ‘Je gaat daar vast drugs verkopen.’ Ik geloofde niet wat ik hoorde. Ik had een bijbaantje bij Kruidvat en van drugs wist ik niets. De situatie thuis werd steeds ongezelliger. Daardoor probeerde ik zoveel mogelijk van huis te zijn. De bom barstte toen er een brief van de gemeente kwam, waarin stond dat ik me op hun adres moest inschrijven. Als ik dat niet deed, zou ik een boete riskeren van ongeveer 500 euro. Dat is een fors bedrag als je zeventien bent. Mijn vader en stiefmoeder weigerden dat, dat ik mij bij hun zou inschrijven, omdat ik mij met ‘illegale zaken’ bezighield. Die boete moest ik maar zelf betalen. Toen ben ik in discussie gegaan. Dat liep zo uit de hand dat ze me op straat hebben gezet. ‘Pak je spullen maar, je slaapt hier niet meer,’ zei mijn stiefmoeder. Ik ben toen naar mijn moeder gegaan. Vanuit daar heb ik de stap gemaakt om naar Amsterdam te verhuizen. Inmiddels heb ik hier een heel fijn leven opgebouwd. De relatie met mijn vader is gelukkig hersteld, maar mijn stiefmoeder spreek ik niet meer. Die periode was mentaal enorm zwaar, maar ik heb ook geleerd dat ik sterk genoeg ben om op eigen benen te staan.”||https://www.parool.nl/ps/humans-of-amsterdam-de-relatie-met-mijn-stiefmoeder-werd-steeds-moeizamer~bdd75c31/
2022-09-26||Poetin wil bewijzen dat hij geliefd is, terwijl hij wéét dat hij het niet is||Schijndemocratie is de consequentie van nepnieuws en leugens. Uiteindelijk krijgt het iets kinderachtigs. Maar het kost wel levens. Rusland houdt bijvoorbeeld een referendum waarvan iedereen de uitslag al weet. Vooral omdat je ook kunt zien hoe er gereferendeerd wordt: militairen bellen bij je aan met een cameraploeg en vragen of je ‘ja’ of ‘nee’ wil invullen. (Close-up van een pen die ’ja’ invult.) Waarom zegt Poetin niet domweg: “Dit gebied is van ons!” Waarom wil hij een soort legitimatie? Waarom wil hij een zogenaamde meerderheid achter zich? Het lijkt op democratische prostitutie. Poetin wil bewijzen dat hij geliefd is, terwijl hij wéét dat hij het niet is. Dus koopt hij liefde met een mitrailleur. “Ja, ik wil je, Poetin.” Dit doet Poetin ook met de vrijheid van meningsuiting, een pijler van de democratie. Zonder die vrijheid geen democratie. Poetin heeft die vrijheid in stukken gehakt en er mag slechts een splinter worden benut. Zo krijg je Russische talkshows waarin iedere dag weer hetzelfde wordt gezegd. (“We strijden tegen de nazi’s.” “Wie zijn de nazi’s?” “Het hele Westen!”) In Nederland hebben we daar soms ook last van, en er zijn vele keren dat ik tegen het scherm roep: “Ha, we krijgen weer een Russische talkshow vanavond!” De meningen liggen vast. Debat is dan het aanlengen van water met water. Sommige columnisten – en ik wil best de hand in eigen boezem steken – hebben daar ook last van. Leest u ergens ‘Poetin’ in mijn column, dan mag u ervan uitgaan dat ik geen liefhebber van de man ben. Integendeel. Ik vind hem gevaarlijk en wil daarvan constant getuigen. Ik snap eveneens dat er mensen zijn die Baudet en zijn kameraden gevaarlijk vinden en ons dat dag in dag uit willen vertellen. En ja, Ongehoord Nederland is ook een ‘Russische talkshow’. Maar er is een verschil. Óf Baudet en zijn adjudanten willen niet in andere talkshows zitten, of worden niet uitgenodigd. En ja, dan zijn ze wel aangewezen op hun ON-reservaat (waarvan ik trouwens hoop dat het blijft bestaan.) Ook hier in eigen land rukt de kinderachtigheid op. We zijn aan het pesten en soms staat er iemand op die roept: “Maar juf, hij slaat echt!” Maar een waarschuwing is op zijn plaats (‘Hear! Hear!’). Als ons lieve volk in de penarie zit en geen uitweg meer ziet – en die kant gaat het op – moet voor onze democratie alle kinderachtigheid overboord. Dat wordt nog een hele toer. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/poetin-wil-bewijzen-dat-hij-geliefd-is-terwijl-hij-weet-dat-hij-het-niet-is~b5df8f05/
2022-09-26||Opinie: ‘Misverstand nummer een is al jaren dat KNSM- en Java-eiland tot de Oostelijke Eilanden behoren’||Het was weer eens raak: een geografische chaos (Het Parool, 21 september). In het artikel over buurttevredenheid werden Java-eiland en KNSM-eiland genoemd als buurten met de hoogste score. Deze werden geschaard onder de Oostelijke Eilanden. Misverstand nummer een is al jaren dat KNSM- en Java-eiland tot de Oostelijke Eilanden behoren. Deze twee eilanden liggen in het Oostelijk Havengebied. De Oostelijke Eilanden zijn het veel oudere Kattenburg, Wittenburg en Oostenburg. Daar bevindt zich ook het in het artikel genoemde buurthuis De Witte Boei, en dus niet in de meest tevreden buurt van Amsterdam. Nog bonter maakt de auteur van dit verhaal het door te spreken over overlast van lawaaierige zwemmers bij het Entrepotdok. Dat water ligt tussen Artis en de Kadijken. Waarschijnlijk wordt de Entrepothaven bedoeld, waar veelvuldig overlast wordt ervaren van zwemmers die gebruikmaken van de steigers. Dat water ligt weliswaar in het Oostelijk Havengebied, maar weer niet bij het KNSM- of Java-eiland. Wel bij het Borneo-eiland, behorend tot nummer 10 in de top 10 van best beoordeelde buurten. Vier verschillende locaties worden dus door elkaar gehaald.Onno van den Muysenberg, Amsterdam Heel mooi om in de oud-verzetskrant Het Parool (20 september) een wandeling op te nemen langs de sporen van het Joods verleden. Maar een klein kritiekpuntje moet me toch van het hart. Bij punt I. staat te lezen dat er in de buurt vele Stolpersteine aanwezig zijn. Dat klopt: er zijn veel struikelstenen in de buurt, bijvoorbeeld op de hoek van de Anne Frankstraat en de Nieuwe Herengracht (punt F.). Maar op de Nieuwe Keizersgracht liggen er geen. Wat er wel is, is een indrukwekkend monument genaamd De Schaduwkade. Langs de kademuur aan de kant van de Hermitage zijn naambordjes met huisnummers in het plaveisel aangebracht. De naambordjes van de tweehonderd vermoorde Joodse bewoners van de huizen aan de overkant, nu voor altijd in de schaduw. Geen struikelstenen dus, maar vele, vele naambordjes!Edith de Leeuw, Amsterdam In zijn lezersbrief noemt Hicham el Ouahabi (Het Parool, 22 september) Mahsa Amini een Iraanse vrouw. Haar echte naam is Zhina Amini, een Koerdische naam. Het is bizar dat de beste meneer het over All Lives Matter heeft, maar vervolgens niet meldt dat Mahsa Koerdisch was. Het is heel belangrijk om dit erbij te vermelden. Vrouwen in Iran dragen heel vaak losjes hun hoofddoek, maar worden niet altijd op dezelfde manier behandeld als Mahsa. Haar dood heeft veel te maken met haar Koerdische achtergrond.Sana Raoof, Amsterdam||https://www.parool.nl/columns-opinie/opinie-misverstand-nummer-een-is-al-jaren-dat-knsm-en-java-eiland-tot-de-oostelijke-eilanden-behoren~b97c56ce/
2022-09-26||Vergeet de naam Poetin. Blijf maar lekker zwemmen in mijn buik||Lieve jongen, Ik hoop dat je lekker aan het rondzwemmen bent in mijn buik. Ik voel je nog niet vaak, maar af en toe geef je kleine schopjes. In het begin dacht ik dat het mijn bewegende darmen waren; nu weet ik dat het jouw voetje is. Volgens de echoscopiste is dat voetje drie centimeter lang. Vorige week hadden we een belangrijke echo. Die was spannend, want we kregen te horen of er grote afwijkingen te zien waren. Gelukkig was dat niet zo. Ik kan het soms nog nauwelijks geloven, maar het ziet er daadwerkelijk naar uit dat je eind januari geboren gaat worden. Over de bevalling denkt mama nog maar niet te veel na. Natuurlijk proberen we nu al contact met je te maken. Ik praat vaak tegen je en neem je mee op avontuur – zo noem ik mijn alledaagse werkzaamheden, om het spannender te laten klinken voor jou. Papa zingt voor je en speelt piano. Hopelijk vind je dat net zo mooi als je moeder. Terwijl jij steeds groter groeit daarbinnen, dendert het leven gewoon door. Ik doe mijn best om niet te veel te somberen over het nieuws, iets wat ik normaal gesproken wél geneigd ben om te doen. Ik geloof overigens niet dat je het doorhebt als ik me zorgen maak om de grote buitenwereld, al weet ik nooit helemaal zeker wat jij meekrijgt. Het is de laatste tijd wel wat uitdagend voor mama om zorgeloos te zijn. De wereld is soms een gekke plek, waar onvoorspelbare dingen gebeuren. Op zich is dat niet erg: dat hoort nou eenmaal bij ons bestaan. Sommige dingen zijn alleen wel héél spannend. President Poetin van Rusland heeft net gedreigd met het gebruik van kernwapens tegen het Westen. In de Tweede Kamer worden nu tijdens plenaire bijeenkomsten openlijk complottheorieën verkondigd en in steeds meer Europese landen komen fascistische leiders aan de macht. Als mama eerlijk is, vindt ze dat allemaal een beetje eng. Misschien is dit wel het ambivalente aan het moederschap: je bent nog niet eens geboren en nú al heb ik het idee dat ik je niet overal tegen kan beschermen. Het liefste zou ik elke vorm van dreiging of ongeluk eigenhandig bij je weghouden – tegen beter weten in uiteraard. Gek dat ik dat nu al zo voel eigenlijk, ik heb immers geen idee wie je bent of hoe je eruitziet. Toch is het ontegenzeggelijk zo. Lieve jongen, wat doe ik nou? Vergeet de helft van wat ik gezegd heb. Jij hoeft nog lang niet te weten wat kernwapens, complottheorieën of fascistische leiders zijn. En vergeet de naam Poetin al helemáál. Blijf maar lekker zwemmen in mijn buik en groei nog een heel stuk groter. Dat is uiteindelijk het enige wat ertoe doet. Dikke kus van mama Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/vergeet-de-naam-poetin-blijf-maar-lekker-zwemmen-in-mijn-buik~bdbb8985/
2022-09-26||Vraag naar speciaal onderwijs stijgt explosief: te weinig plekken in Amsterdam||In Amsterdam zijn vorig jaar 20 procent meer aanvragen gedaan voor een plek op het speciaal basisonderwijs dan in het jaar ervoor. Die aanvragen komen van reguliere scholen. Voor Amsterdam beoordelen deskundigen van het Samenwerkingsverband Amsterdam-Diemen of er inderdaad een toelaatbaarheidsverklaring voor het speciaal onderwijs wordt afgegeven. Joost van Caam, directeur van het samenwerkingsverband, ziet dat het systeem vastloopt. Er zitten nu al 1200 kinderen in het speciaal basisonderwijs in Amsterdam. “Normaliter druppelen er gedurende het schooljaar gestaag leerlingen binnen en aan het einde van het schooljaar is het altijd wel puzzelen om een plek te vinden. Maar nu zitten we in september, aan het begin van het schooljaar al op het niveau waar we normaal pas aan het einde van het jaar op zitten. Je kunt stellen dat we een serieuze uitdaging hebben als stad.” Ook landelijk neemt het aantal leerlingen dat naar het speciaal onderwijs gaat toe, blijkt uit cijfers van de Onderwijsinspectie. Daardoor blijkt het haast onmogelijk om alle kinderen van goed en passend onderwijs te voorzien. Van Caam ziet verschillende oorzaken: “Het lerarentekort duurt maar voort en dat wordt steeds merkbaarder in klassen. De onderwijskwaliteit gaat omlaag omdat er minder bevoegde en bekwame leraren voor de klas staan. Als een minder bekwame leraar niet kan omgaan met kinderen die in andere tempo’s leren, classificeert die hen eerder als kinderen die op het speciaal onderwijs thuishoren.” Ook de coronapandemie heeft een grote rol gespeeld. “We zien kinderen in groep 1 die nog niet goed kunnen praten, omdat ze de coronajaren in een taalarme omgeving doorbrachten. Of kinderen die niet zindelijk zijn of niet samen kunnen spelen met anderen, omdat ze weinig contact hebben gehad met leeftijdsgenoten. Scholen zijn onvoldoende toegerust om deze ontwikkelingsachterstanden het hoofd te bieden.” Het kabinet heeft 8,5 miljard euro uitgetrokken voor een Nationaal Programma Onderwijs, zodat scholen de corona-achterstanden kunnen inlopen. De invulling mochten scholen zelf bepalen, waardoor bijvoorbeeld mindfulnesscursussen werden ingekocht, maar de impact van de ontwikkelingsachterstand komt nu pas werkelijk aan het licht. Al langere tijd roepen betrokkenen dat het onderwijs fundamenteel anders moet worden ingericht. Van Caam eveneens, al noemt hij het inmiddels wensdenken. “Inclusief onderwijs, waar kinderen op hun eigen school de hulp krijgen die nodig is, werkt op deze manier niet. Met de huidige middelen moeten we noodgedwongen op een andere manier naar prestaties van kinderen gaan kijken. De lat moet lager; we moeten afscheid nemen van de prestatiedruk in het onderwijs, nu de huidige werkelijkheid is dat kinderen een ontwikkelingsachterstand hebben.” Thijs Roovers, dagelijks bestuurder van de Algemene Onderwijsbond, zag deze ‘onderwijsramp’ van mijlenver aankomen. “Het gaat niet goed. Er mist een visie voor de langere termijn voor het belangrijkste van onze maatschappij: de scholen, de instituties waar de basis wordt gelegd. Er worden continu noodoplossingen bedacht. Wat er écht moet gebeuren, is nadenken hoe we over tien, vijftien jaar kinderen kwalitatief goed onderwijs kunnen bieden.” Dat er íéts anders moet, is evident. De sterke groei van het aantal aanvragen voor speciaal onderwijs staat immers haaks op de Wet passend onderwijs, die tien jaar geleden werden aangenomen. Die moest waarborgen dat er voor kinderen met een specifieke onderwijsbehoefte zo passend mogelijk onderwijs zou worden gerealiseerd op een reguliere school. In de praktijk lijkt dat te mislukken. In 2020 gaf bijna 70 procent van de leraren aan moeite te hebben om voldoende ondersteuning te regelen voor leerlingen die dat nodig hebben, bijvoorbeeld vanwege leer- en gedragsproblemen. Sharon Martens van het Lerarencollectief zei toen al: “Leraren willen graag passend onderwijs bieden aan alle leerlingen, maar in het huidige systeem gaat dat niet.”||https://www.parool.nl/amsterdam/vraag-naar-speciaal-onderwijs-stijgt-explosief-te-weinig-plekken-in-amsterdam~bf0d9ffc/
2022-09-26||Schrijverscollectief blijft erop hameren: lees eens wat meer boeken van vrouwen||Dat er sprake is van genderongelijkheid in de letteren is bekend. Toch zijn de cijfers altijd weer ontluisterend: binnen de canon van de (Vlaamse) Koninklijke Academie voor Nederlandse Taal en Letteren (KANTL) zijn vijf van de vijftig (1/10) titels geschreven door een vrouw, in die van de (Nederlandse) Maatschappij der Nederlandse Letterkunde, met 125 literaire werken, zijn tien titels afkomstig van vrouwen (1/12,5). En uit recent onderzoek van Jeroen Dera naar de praktijk van de leeslijst blijkt dat een op de drie boeken op de leeslijst is geschreven door een vrouw, om over het gebrek aan culturele diversiteit nog maar niet te reppen. Geen opsteker, maar ook geen grote verrassing. Waarom deze informatie dan toch keer op keer onder de aandacht brengen? ‘Er is maar één manier om als vrouw iets te bereiken in de kunsten: stay in the room until you are seen, even if you are told to leave,’ citeert Gaea Schoeters de Finse componiste Kaija Saariaho uit haar toespraak toen ze in 2021 in Venetië haar Gouden Leeuw in ontvangst nam. ‘Blijven zeuren,’ schrijft Schoeters, tot er daadwerkelijk wat gebeurt. Ze besluit met de veel herhaalde oproep: ‘Dus ik zou zeggen: lees eens wat meer vrouwen, en verruim zo je horizon.’ Waarschijnlijk helaas een gevalletje preaching to the choir. Hoogleraar moderne Nederlandse literatuur Yra van Dijk legt uit waarom het uitmaakt wát we lezen: ‘Lezen vergroot ons vermogen tot empathie.’ ‘Lezen begint bij herkennend lezen. Maar wat als verhalen nooit over jou gaan?’ vraagt Van Dijk. Ze reageert in haar essay ook op de kritiek die ze eerder dit jaar onder meer uit leesbevorderende hoek ontving toen ze in samen met Marie-José Klaver in de Volkskrant betoogde dat gewelddadige, misogyne jeugdthrillers geen plaats zouden mogen hebben in het onderwijs: ‘Waar geweld in sprookjes nog een culturele of psychologische functie heeft, en is ingebed ineen fantasieverhaal met een structuur en een catharsis, wordt het geweld in deze teksten extreem realistisch verteld, en bestaat het uit een louter onverklaarbare misogynie.’ Dit houdt patriarchale en seksistische machtsstructuren in stand en zorgt voor gebrek aan solidariteit onder meisjes. Van Dijk pleit voor meerduidige literatuur met een grotere diversiteit aan perspectieven. Met name dergelijke essays met een specifieke invalshoek zijn de moeite waard, zoals ook de briefwisseling tussen Shantie Singh en Rachida Lamrabet. De laatste noemt hun literatuur ‘een tegendiscours, dat het dominante narratief ontmantelt en op losse schroeven zet’. Het schrijven vanuit die positie is soms vermoeiend en er valt lastig aan te ontsnappen. Zou ze in een andere context anders schrijven? En waarover dan? Toch komt ze tot de conclusie dat ze dat schrijft wat ze belangrijk vindt: ‘De literatuur verdient deze verhalen.’ Leuk detail: onder aan elke pagina zijn doorlopend namen van internationale vrouwelijke auteurs te vinden. Behoorlijk wat namen waren voor ook ondertekende onbekend, wat direct de noodzaak van Fixdit onderstreept. Fixdit: Optimistische woede, De Geus, € 12,99||https://www.parool.nl/kunst-media/schrijverscollectief-blijft-erop-hameren-lees-eens-wat-meer-boeken-van-vrouwen~bbaca849/
2022-09-26||Rapper Sor mengt hiphop met klassiek: ‘Ik moest de componisten eren’||Hoewel Sor (Rosario Mussendijk, 26) nu binnen hiphopkringen wordt geprezen om de sound die hij heeft bedacht, het mengen van klassieke muziek en hiphop, weet hij dat hij dat eigenlijk al zijn hele leven doet. Het eerste moment kan hij zich nog goed herinneren: hij zat in de eerste klas van de middelbare school toen hij achter een piano plaatsnam en een bijzondere ontdekking deed. “Ik kwam er ineens achter dat de akkoorden op de linkerhand van What Comes Around van Justin Timberlake terechtkwamen op de noten op de rechterhand van Für Elise van Beethoven.” Niet veel later speelde hij het tijdens een optreden op school. “Een clash tussen Justin Timberlake en Beethoven. Toen was ik twaalf jaar.” Al jaren geldt Sor als een groot hiphoptalent. Bij platenlabel Noah’s Ark bracht hij de ep’s Phonak (2019) en Professor (2020) uit. Toen hij twee jaar geleden de naam Bae Doven voor zijn volgende project bedacht, wist hij meteen dat het een debuutalbum zou worden. En dat hij klassieke muziek met hiphop zou gaan mengen, dat hij voor een nieuw genre zou gaan zorgen. Hij bedacht één regel voor zichzelf: op het album zou hij alleen met echte, klassieke instrumenten mogen spelen. Dus gingen er in zijn studio doeken over zijn geliefde synthesizers. Uiteindelijk bleek het mengen van beide genres toch moeilijker dan gedacht. Sor: “Ik vond dat ik de componisten moest eren, dat ik trouw moest blijven aan wat zij hebben gemaakt. Dat was soms lastig.” Daarnaast ontdekte hij verschillen. “Ze gebruiken rare toonsoorten. Dan zeggen ze dat het een E mineur is en dan is het gewoon een F mineur. Ook wordt er in klassieke muziek heel veel gemoduleerd. Als in hiphop een nummer in A mineur staat, is er geen één kans dat het midden in het nummer naar C mineur gaat. Echt geen één kans. Maar in klassieke muziek? Voor je het weet, is het al gebeurd. Dat is echt insane.” En dan te bedenken dat Sor sinds een aantal jaren kampt met gehoorproblemen. Hij is bijna volledig doof, maar kan gelukkig met gehoorapparaten wel horen. Het is iets waarover hij al vaak in interviews heeft gesproken. In dit gesprek komt het ter sprake als hij het over Beethoven heeft, naar wie hij verwijst met de titel van zijn album. “Hij had ook gehoorproblemen. En hij had geen gehoorapparaten, man. Hij heeft het nooit geaccepteerd en bleef muziek maken. Ik vind het knap hoe hij composities in elkaar heeft weten te zetten.” Het is niet zo dat Sor zich in Beethoven herkent. Maar hij herkent wel hoe alles verandert zodra je doof wordt. “Ik kreeg haat voor mensen met een zachte stem. Haat voor mensen überhaupt, die dachten dat ik een asshole was als ik niet reageerde.” Het veranderde ook het muziek maken. “Ik werd veel geconcentreerder in het maken van muziek en ik zonderde me veel meer af terwijl ik tegelijkertijd meer de chaos opzocht om daaraan te ontsnappen.” Niet alleen Beethoven is te horen op het album, uiteraard passeert ook Mozart de revue. Hoe verhoudt Sor zich tot beide componisten? “Voor mijn gevoel is Mozart een geboren genie en is Beethoven een hardwerkende en koppige kill. Daarom zie ik mezelf niet echt als Beethoven. Ik zie mezelf eerder tussen hen in.” Heeft Sor het gevoel dat hij het talent voor componeren heeft gekregen? “Weet je wat het is? Ik ben gewoon slecht in heel veel dingen. Ik kan niet koken. Ik kan niet voetballen. Maar muziek? In muziek ben ik altijd goed geweest. Het eerste wat ik kocht met eigen geld was een keyboard, het tweede waren speakers.” Een vriend van Sor zei hem laatst dat hij nu voor het eerst op dit album met zijn hart rapt. Sor begreep wat zijn vriend bedoelde. “Ik ben erachter gekomen dat hoe meer ik mezelf ben, hoe meer ik ervoor word beloond. Hierdoor durven andere mensen ook meer zichzelf te zijn.” Hij is naar eigen zeggen gestopt met zichzelf af te remmen. “Ja, man. Er zat echt een rem op.” De remmen losgooien betekende ook dat Sor zich twee jaar lang iedere dag in de studio bevond. Hij gaf alles voor dit debuutalbum. “Veel mensen werden boos op me, omdat ik er nooit was, maar ik wist gewoon dat ik het beste hiphopalbum ooit moest gaan maken, in dat de sound nieuw klonk, in dat je niets wilde skippen.” Hij lacht. “Voor mijn gevoel is het gelukt.” Bae Doven No. 1, 2 en 3 zijn te beluisteren via Spotify en iTunes.||https://www.parool.nl/kunst-media/rapper-sor-mengt-hiphop-met-klassiek-ik-moest-de-componisten-eren~b1bbef12/
2022-09-26||Zeven korte films uit NFF-programma maandagavond te zien in Het Ketelhuis||Sinds 2015 kent het Nederlands Film Festival naast de welbekende Gouden Kalfcompetitie ook een programma specifiek voor de auteursfilm: het Forum van de Regisseurs. Dat biedt een podium aan, in de woorden van het NFF zelf, ‘grensverleggende Nederlandse auteursfilms die één ding gemeen hebben: hun eigenheid’. Veel meer lijkt er inderdaad niet te overlappen in de selectie. Er ligt een flinke afstand tussen Sam de Jongs kleurrijke satire Met mes en archiefdocumentaire Three Minutes – A Lengthening van Bianca Stigter, tussen de Nederhorror van Moloch (Nico van den Brink) en de intieme documentaire Housewitz (Oeke Hoogendijk), tussen de dynamische jeugddocu Shabu (Shamira Raphaëla) en Netflixthriller Forever Rich (Shady El-Hamus). Naast die zes speelfilms zijn ook zeven korte films voor de competitie geselecteerd, die maandag worden vertoond in de Amsterdamse bioscoop Het Ketelhuis. Dit zevental toont een andere opvallende overeenkomst: de bescheiden rol die het gesproken woord erin speelt. In meerdere van de films wordt zelfs helemaal niet gesproken. Uitzondering die de regel bevestigt is Obesk van Jonas Smulders, vooral bekend als acteur. In rokerig zwart-wit en plat Rotterdams accent vangt de film de woordenstroom van vier dokwerkers in een morsig havencafé. Het andere uiterste biedt Stilte in augustus, een zintuiglijke documentaire waarin Paul de Ruijter in sferische scènes een portret schetst van zijn vader en diens boerderij in West-Friesland, waar de regisseur opgroeide. In plaats van het in dialogen te gieten, schetst De Ruijter met fragmenten van ritselend gras, de nog natte pootjes van een pasgeboren kalf en zijn vader die over zijn land uitkijkt, een gevoel van vergankelijkheid. Twee andere films kiezen voor dans om dingen over te brengen die niet in woorden gevat kunnen worden. In La última ascensión toont fotograaf en regisseur Kevin Osepa het leven van een visser op Curaçao, die op het water herhaaldelijk een geestverschijning ontwaakt. Hun woordeloze dans is een hoogtepunt in deze rijke film vol mystieke beelden. Anahit van Laura Hermanides bestaat geheel uit dans. Als een bezoek aan een zwembad bij het titelpersonage een traumatische herinnering aan een aanranding oproept, leidt dat tot een steeds intensere choreografie, alsof het fysieke trauma zich ook alleen in beweging laat uiten en verwerken. Ook als er wel gesproken wordt, zijn andere zaken van groter belang. In Een weefsel van licht plakt Bram Ruiter onder de beelden van een teruggevonden rolletje 8mm-film schijnbaar willekeurige flarden tekst. In de documentaire So Loud the Sky Can Hear Us van Lavinia Xausa zijn het gezangen die de dialogen overstemmen. De film waarin het meest gesproken wordt, Buurman Abdi van Douwe Dijkstra, is ook degene met de meest experimentele vorm, en de meest intrigerende in de selectie. Dijkstra verbeeldt samen met zijn atelierbuurman, de uit Somalië gevluchte Abdi, diens bewogen levensgeschiedemis. Maar de film draait vooral om dat maakproces zelf, in de kleine studio van Dijkstra, en hoe dat wel of niet zou kunnen raken aan wat er werkelijk gebeurd is. Maandag 19.30 en 21.00 in Het Ketelhuis, kaarten ketelhuis.nl||https://www.parool.nl/kunst-media/zeven-korte-films-uit-nff-programma-maandagavond-te-zien-in-het-ketelhuis~b2b8fc7b/
2022-09-26||David Hockney werpt in Haarlem een nieuw perspectief op oude kunstwerken||Dat David Hockneys werk nu in Teylers Museum te zien is, lijkt op het eerste gezicht een beetje merkwaardig. Want wat moet een museum met natuurkundige instrumenten, fossielen, tekeningen van oude meesters en negentiende-eeuwse schilderijen nou met een hedendaagse kunstenaar? De ontbrekende schakel is dat Hockney zijn leven lang gefascineerd is door theorieën over perspectief en de toepassing van lenzen en spiegels voor het maken van afbeeldingen. En zulke optische hulpmiddelen heeft juist Teylers in de verzameling. Hockneylegde ruim twintig jaar geleden een bommetje onder de kunstgeschiedenis door in zijn boek Secret Knowledge (2001) te stellen dat kunstenaars sinds de renaissance gebruik hebben gemaakt van twee apparaten, de camera obscura en de camera lucida. Dat hielp kunstenaars volgens Hockney om de vertaalslag te maken van drie naar twee dimensies, lang voor de uitvinding van de fotografie. Dat zette gevestigde ideeën op losse schroeven over de werkwijze van kunstenaars en het totstandkomen van naturalistische tekeningen en schilderijen. Hockney ontwikkelde zijn theorie vanuit het maken en het kijken, niet zozeer vanuit historische bronnen. Daarom werd door kunsthistorici nogal sceptisch gereageerd op zijn claim dat een half millennium aan kunstproductie eigenlijk nooit goed begrepen was. Dat de camera obscura vroeger gebruikt werd voor het maken van afbeeldingen, was al langer bekend. Een camera obscura is een verduisterde ruimte met een gaatje, waar een lens in kan zitten. Door het gaatje vallen lichtstralen naar binnen, die op de tegenoverliggende wand worden geprojecteerd, op zijn kop. Daarmee is de camera obscura een soort model van het menselijk oog. Teylers is in bezit van een schilderij van Wybrand Hendriks dat gemaakt is in Teylers Huis, onderdeel van het museum. Het vermoeden bestaat dat Hendriks het aangrenzende hofje heeft geschilderd door gebruik te maken van een camera obscura. Het leuke is dat het museum ter plekke een camera obscura heeft gemonteerd, zodat je als het ware over de schouder van de kunstenaar kunt meekijken die ruim tweehonderd jaar geleden op dezelfde plek werkte. Of hij daarbij gebruik maakte van een instrument is overigens niet helemaal overtuigend, want er zijn nogal wat verschillen tussen het uitzicht, de projectie en het schilderij. In de camera obscura lopen alle verticale lijnen bijvoorbeeld perspectivisch naar elkaar toe, terwijl ze op het schilderij evenwijdig zijn. In dit geval lijkt het gebruik van een camera nodeloos ingewikkeld. De camera lucida is misschien wat minder bekend. Het instrument werd in 1806 ontwikkeld en bevat een prisma op een verstelbare stang. De gebruiker kan door het prisma kijken en ziet dan zowel voorwerpen of personen voor de camera lucida als een blad papier op tafel. Hockney raakte geïntrigeerd door het fantastische tekentalent van Jean-Auguste-Dominique Ingres (1780-1867). Hij vond de tekeningen zo trefzeker, dat hij begon te experimenteren met de camera lucida. Bingo, dacht Hockney, de resultaten hebben precies hetzelfde effect als de tekeningen van Ingres. Kleine, uiterst precieze kopjes worden omgeven door kleding en handen die veel minder uitgewerkt zijn. Die zien er bovendien uit alsof ze zijn overgetrokken van een projectie. Daar staat tegenover dat er geen enkel historisch bewijs is dat Ingres een camera lucida zou hebben gebruikt. Tijdgenoten repten er niet over. Een camera lucida werd door velen gezien als een hulpmiddel voor beginners, niet iets wat een professionele kunstenaar als Ingres zou hanteren. Overigens benadrukt Hockney dat Ingres het het instrument gebruikte als hulpmiddel voor bepaalde verhoudingen, waarna hij de details moest tekenen met oog en hand, wat hij ‘eyeballing’ noemt. Optische instrumenten maken geen kunst. Hockney: “Ze kunnen niet voor je tekenen.” Hockneys experimentele portretten met de camera lucida – waarvoor onder andere Damien Hirst model zat – zijn in Haarlem te zien. Daarnaast maakte hij een mooie serie portretten van suppoosten van de National Gallery in Londen, als ode aan Ingres. Hockney laat de toeschouwer kijken naar kunstwerken met mensen die naar hen kijken als ze naar kunstwerken kijken. De tentoonstelling laat ook zien dat Hockney zelf altijd technische hulpmiddelen van zijn eigen tijd heeft omarmd om kunst te maken. De laatste jaren werkte hij bijvoorbeeld met een iPad en fotografische beelden die met de computer gegeneerd zijn. Een ander stokpaardje van Hockney gaat over de werking van het centraalperspectief en de fotografie, die ervoor zorgen dat er altijd een afstand is tussen de kijker en de voorstelling. Door het perspectief om te keren of door de fotografie op een nieuwe manier te gebruiken, laat hij zien dat je de ruimte opeens anders ervaart. De tentoonstelling in Haarlem laat de bezoeker zelf kijken en vergelijken, maar geeft geen eensluidend oordeel of Ingres een camera lucida heeft gebruikt of niet. Zo is het eigenlijk een tentoonstelling waarin je meekijkt met Hockney, die weer kijkt naar oudere meesterwerken. In de prachtige film A Day on the Grand Canal with the Emperor of China (1988) neemt Hockney de kijker mee langs een Chinese rolschildering uit de zeventiende eeuw. De ruimte komt overtuigend en levensecht over, juist omdat het perspectief niet klopt. Hockney’s Eye: t/m 29 januari 2023 in Teylers Museum, Haarlem.||https://www.parool.nl/kunst-media/david-hockney-werpt-in-haarlem-een-nieuw-perspectief-op-oude-kunstwerken~b34f3e81/
2022-09-26||Turken proberen slachtoffers van pushbacks te helpen: ‘Wat er ook gebeurt, iemand is een mens’||Nieuwe schoenen, keurige colberts, een doos vol dekens en ondergoed. Dit zijn slechts een paar van de hulpgoederen die liggen opgeslagen in een rommelkamer naast het kantoor van dorpshoofd Mehmet Hamdi Aksoy. Deze spullen zijn niet bedoeld voor de inwoners van het Turkse grensdorpje Elçili, maar worden uitgedeeld aan vluchtelingen en migranten die illegaal worden teruggeduwd door Griekenland – de zogenoemde pushbacks. Aksoy maakt een klein doosje open met daarin een voedselpakket. De inhoud: een pakje abrikozensap, voorverpakt brood, een mueslireep, een blikje met bonen en een plastic lepel. Voor kinderen liggen er pakken Pampers en vrouwen kunnen een lang vest krijgen. “We zien het zelf, ze zijn helemaal naakt en zonder schoenen,” zo beschrijft Aksoy de slachtoffers van deze pushbacks. “Sommigen zijn gewond geraakt, ze vertellen dat ze geslagen zijn door de Grieken.” Ze zijn er inmiddels zelfs een beetje gewend aan geraakt, zegt Aksoy. Hij wijst naar het café en het naastgelegen winkeltje. “We vangen ze hier op, zetten de kachel voor ze aan en geven ze wat te eten.” Het boerendorp Elçili ligt aan de Evros-rivier, die in het Turks de naam Meriç draagt. Hier ligt de grens tussen Turkije en Griekenland. De rivier is niet het grootste obstakel, die is zo’n 30 meter breed en in de zomer op vele plekken doorwaadbaar. Daarna volgen de Griekse grenswachten, waarvan bekend is dat ze regelmatig alle kleding – inclusief ondergoed – en spullen afpakken en ook geweld niet schuwen. “Ze worden echt mishandeld,” zegt Aksoy daarover. “Het maakt ons verdrietig, iemand zo slaan en alles afpakken. Een schande.” Dergelijke uitspraken controleren is moeilijk. Het grensgebied is militair terrein en ontoegankelijk voor journalisten, ngo’s en andere onafhankelijke waarnemers. Maar in elk dorp aan de grens vertellen de bewoners soortgelijke verhalen. Zo ook in Doyran, dat nog dichter bij de rivier ligt. Vanaf de rand van het dorp, waar een herder rustig zijn schapen laat grazen, kijk je bijna recht in de ogen van de Grieken die een uitkijkpost bemannen. Het kloppend hart van het dorp zijn de drie theehuizen in het midden van het plaatsje, waar gepensioneerde mannen uit het dorp zich vermaken met een potje rummikub. Dorpshoofd Tevabil Cevik is in eerste instantie een beetje argwanend. Het is niet dat hij iets verkeerd doet, ook hier helpen ze de pushback-slachtoffers waar ze kunnen, maar het onderwerp ligt gevoelig en het dorp ligt in een militaire zone. Terwijl er twee keer een Turkse militaire truck voorbijkomt, vertelt hij toch voorzichtig over de situatie in Doyran. Ceviks ervaringen zijn ongeveer hetzelfde als die van zijn collega-dorpshoofd in Elçili: uitgehongerde vluchtelingen op blote voeten en migranten met wonden die om hulp en eten vragen. Van de regering krijgen ze hulpgoederen opgestuurd die ze uitdelen als het nodig is. Op fluistertoon: “We willen dat niemand met honger achterblijft.” Het is een pijnlijke situatie, zegt Cevik, maar hij weet ook niet wat hij verder kan doen. De laatste tijd is het wel wat rustiger, vaak kiezen de migranten nu een meer zuidelijke oversteek. Aan de noordkant van de grens heeft Griekenland namelijk een 40-kilometer lange stalen grensmuur gebouwd, afgewerkt met prikkeldraad. Deze zomer kondigde de Griekse migratieminister aan dit hek met nog eens 80 kilometer te willen verlengen. De Grieken hebben voor de financiering EU-geld aangevraagd en volgens plan zou de bouw eind dit jaar moeten beginnen. Het hek weerhoudt migranten er niet van toch een poging te wagen hier de grens naar Europa over te steken. “Vroeger was het makkelijker, nu is er een hek met prikkeldraad, maar nog steeds proberen mensen het hier, met een trap, met dekens, maar het hek is heel hoog,” vertelt dorpshoofd Agah Korkan van de wijk Karaagaç, net buiten Edirne. Deze wijk ligt aan de doorgaande weg naar de Griekse grens, en wie het juiste paspoort en de juiste papieren heeft, is vanaf hier in een mum in Griekenland. Agah Korkan heeft een visum voor Griekenland en vertelt honderduit over zijn bezoekjes aan het buurland en de goede vrienden die hij aan de andere kant van de grens heeft. Op hoog volume en met wilde handgebaren geeft hij zijn kijk op de situatie, af en toe onderbroken door dorpsbewoners die zijn kantoor binnenlopen en om hulp vragen. Dat er zoveel vluchtelingen door zijn wijk lopen maakt hem wel ongemakkelijk. “Als muhtar van Karaagaç ben ik tegen migranten.” Boeren of arbeiders op het land klagen dat vrouwen bang zijn als er opeens groepen mannen opduiken tussen de maisvelden, onderweg naar de grens. Korkan, die zelf ook landerijen heeft, baalt ervan dat migranten lopend over de akkers schade aanrichten aan zijn gewas. Toch probeert hij de pushback-slachtoffers te helpen. Onlangs kwam hij ’s ochtends vroeg weer een groepje mannen tegen, zonder kleding en afgeranseld door de Grieken. Hij kocht brood, water en wat eten voor ze. “Wat er ook gebeurt, iemand is een mens.” Het is voor Korkan onbegrijpelijk hoe de Griekse grenspolitie met hen omgaat. “Als mens kan je dat toch iemand anders niet aandoen.”||https://www.parool.nl/wereld/turken-proberen-slachtoffers-van-pushbacks-te-helpen-wat-er-ook-gebeurt-iemand-is-een-mens~b78aad913/
2022-09-26||Wat volleyballer Myrthe Schoot doet op haar rustdag? Trainen. ‘Meeste mensen geven over, bij hun eerste training hier’||Haar maag speelt op. Nee, denkt Myrthe Schoot (34), terwijl het zweet langs haar hoofd druipt. Het zal me niet gebeuren. Niet nu. Het is woensdag, rustdag bij het Nederlandse volleybalteam, maar Schoot staat in een krachthonk in Rotterdam-Noord. Sinds een klein jaar onderwerpt de libero van Oranje zich aan een afwijkend trainingsregime. Lang speelde Schoot in het buitenland, maar vorig jaar keerde ze terug naar Nederland. Niet omdat ze zo graag in de eredivisie wilde spelen. Maar, dacht ze: wat gebeurt er als ik eens een heel seizoen werk om sterk en fit te worden? “In het volleybal krijg je nooit de tijd om iets op te bouwen,” zegt Schoot. “Wij zijn altijd bezig met moeten presteren. Elk weekend een wedstrijd. Dan maakt het niet uit of je sterk bent, of je na wedstrijd drie omvalt. De club betaalt je om die wedstrijd te winnen en als je langdurig geblesseerd bent, kopen ze wel iemand anders die die rol oppakt. Van de club ga je direct weer door naar het Nederlands team.” Maar dit jaar is het WK in Nederland. Bovendien startte volleybalbond Nevobo met Project 2022, een plan om een selecte groep speelsters fulltime op Papendal te laten trainen. Schoot besloot: “Ik wil bij het WK in eigen land zorgen dat ik op de top van mijn kunnen ben. En niet een hijgend paard, zoals ik me vorige zomer bij het EK af en toe voelde, omdat ik had lopen kwakkelen met blessures.” Nu is ze hier, in Rotterdam, in de sportschool van Hans en Jordan Kroon. Tussen een acteur uit GTST en een wand met gesigneerde sportshirts van onder anderen voetballer Tyrell Malacia. Ze is halverwege haar training. Schoot wandelt naar een plek, buiten beeld van toekijkers, hopend dat de misselijkheid wegtrekt. Ooit hoorde ze: “De meeste mensen geven over, bij hun eerste training hier.” Reden voor Schoot om die eerste keer nauwelijks te eten, waardoor ze na een minuut of drie aan fitnessapparaten hangen dacht: het lichtje gaat al uit. Eerste les geleerd. Ze werd door Francisco Elson uitgenodigd. De voormalig basketballer sponsort haar met zijn bedrijf in sportzalf. “Kom je een keer meetrainen bij Hans Kroon?” vroeg hij. Daar in Rotterdam-Noord trainen meer topsporters, onder wie Malacia, judoka Roy Meyer en bokser Nouchka Fontijn. Hard werken past bij de positie die Schoot al jarenlang vervult. Ze is libero. De stofzuiger van het team. “Bikkelen, dat is je rol. Als je denkt dat je geen kans hebt, toch proberen net dat ene vingertje eronder te krijgen. Een ander kan denken: dit was een foutje en ik kan het later goedmaken. Ik kan niks compenseren. Dat vond ik vroeger mentaal wel lastig. Nou hoef ik geen heldenrol te hebben, maar als libero speel je nooit in de plus.” Ze dacht altijd dat ze tot de fittere meiden van het Nederlands team behoorde en daarom dus heel fit was. “Maar goed, dan kom je hier.” Kroon zei bij haar eerste bezoek: “Het geraamte staat er, maar ik vind jou zwaar ondertraind.” Schoot: “Maar ik had ook direct het gevoel dat hij zag wat ik kon, wat erin zat en dat ik bij hem heel erg kon groeien.” Eén keer per week traint Schoot hier, zolang het schema van Oranje het toelaat, onder directe begeleiding van Kroon. Een uur lang van oefening naar oefening. Haar bewegingen kunnen efficiënter, vindt Kroon, al ziet hij duidelijk vooruitgang. De trainingen gaan in hoog tempo: niet op kracht of uithoudingsvermogen alleen, ook op het effectief uitvoeren van bewegingen die ze in het veld ook moet maken. Op Papendal worden zaaltrainingen afgewisseld met kracht- en atletiektrainingen. Alles gaat in groepsverband. Het programma wordt bepaald door de krachttrainer en door de bondscoach, Avital Selinger. Wat Schoot in haar vrije tijd doet, is aan haar. “Ik moet naar mijn mening iets extra’s doen om fit te zijn, naast wat mij werd aangeboden. Maar ik kan moeilijk op Papendal vragen of de krachttrainer daar ook nog eens wekelijks met mij alleen aan de slag gaat. Jezelf in je eentje zo ver pushen als Hans mij nu pusht, terwijl hij ernaast staat, is lastig.” Afgelopen winter leerde ze zichzelf ook anders kennen. Ze trainde nog niet zo lang in Rotterdam, toen ze een nieuwe uitnodiging kreeg. “Op zondagen gaan wij trappenlopen en hardlopen door de duinen en daarna 15 minuten de zee in. Ga je mee?” Het was december, de temperatuur rond het vriespunt. Schoot, die toch al niet van kou houdt, zei eerst ‘nee’, maar werd overgehaald. “Wat kan er gebeuren, dacht ik.” Maar na de ‘uitputtingsslag’ op de trappen en in het mulle zand, hoorde ze ook: “Niemand gaat het water uit voor de 15 minuten voorbij zijn.” Schoot: “Toen dacht ik wel: dit wordt heel vervelend. Maar na 10 minuten naar de horizon kijken, dacht ik: het valt eigenlijk best mee, is dit het nou? Ik zat in mijn eigen coconnetje.” Normaal gesproken is ze altijd onderdeel van een team, hierbij is ze op zichzelf aangewezen. “Ik denk dat het zelfvertrouwen geeft.” Tegelijkertijd zegt ze: “Gedisciplineerd en obsessief liggen dicht bij elkaar. Maar weet je, je weet niet wat de grens is als je nooit het randje opzoekt. Mijn allergrootste motivatie is eigenlijk mijn nieuwsgierigheid naar hoe ik hierop reageer. Wat gebeurt er, waar ligt mijn grens?” Als deze middag de misselijkheid is weggezakt, loopt Schoot weer terug. Kroon: “Je bent er weer.” Hij knikt naar het apparaat voor hem. Er moet gewerkt worden. Af en toe probeert Schoot teamgenoten mee te krijgen.“Ik denk dat het voor iedereen in ons team goed zou zijn om zoiets te doen. Daar geloof ik in. En ik vind het gewoon leuk om die meiden te laten zien: het kan ook anders, het kan beter, het kan intensiever.” Lachend: “Maar het is me nog niet gelukt om ze te overtuigen.”||https://www.parool.nl/sport/wat-volleyballer-myrthe-schoot-doet-op-haar-rustdag-trainen-meeste-mensen-geven-over-bij-hun-eerste-training-hier~bd0b3946/
2022-09-26||Opinie: ‘De enige oplossing voor overtoerisme: de toestroom aanpakken. Durft Amsterdam dat aan?’||Het rapport van ABN Amro met ‘een nieuwe kijk op het toerisme in Amsterdam’ gaat voorbij aan de crux van het probleem. Namelijk dat toerisme naar Amsterdam sinds 2014 jaarlijks – met uitzondering van de coronajaren – met 10 procent groeit en het aantal inwoners met 1 procent. Het probleem is het volume, het aantal toeristen in relatie tot de omvang van de stad. De kern is dus de toevoer van toeristen, iets waarover ABN Amro met geen woord rept. Niets over de plannen van Schiphol om uit te breiden met een vierde terminal voor tien miljoen extra passagiers, niets over de plannen om een tweede luchthaven in Lelystad te openen. Niets over plannen om de Passenger Terminal Amsterdam te verhuizen of een tweede cruiseterminal in de regio te bouwen. Zonder iets te doen aan de toestroom, zullen alle maatregelen onvoldoende effect hebben. De bank adviseert de gemeente om het niet alleen op te pakken, maar ‘samen met de toeristensector’. Eerder in het rapport schrijft zij dat daarbij gezegd moet worden ‘dat 86 procent het probleem van het “overtoerisme” niet onderkent’. Begrijpelijk, want de sector profiteert van overtoerisme. De toerist blijft niet weg omdat het te druk is. Integendeel, de massa trekt de massa aan. De andere aanbeveling is het spreiden van drukte vooraf. ABN Amro stelt voor om de drukte te spreiden door de toeristen vooraf te informeren, om zo hun gedrag te beïnvloeden. Dit gaat voorbij aan het feit dat de meeste vrijetijdstoeristen die Amsterdam aandoen van dichtbij komen, hun beslissing kort voor vertrek maken, vooraf vervoer en logies boeken maar vaak ter plekke bepalen wat ze willen doen. Spreiding is een illusie, en vooraf al helemaal. In het rapport en in Het Parool gaat de discussie ook over het wel of niet verhogen van de toeristenbelasting om zo het aantal bezoekers te beïnvloeden. Amsterdam heeft al de hoogste toeristenbelasting in Europa en het fors verhogen zal een waterbedeffect hebben. De toerist zal in de omliggende regio verblijven en Amsterdam als dagbezoeker aandoen, waardoor het economisch belang sterk zal afnemen. Voelt de gemeente de urgentie, durft zij vergaande maatregelen te nemen? Gaat ze gebruikmaken van haar positie als aandeelhouder van Schiphol? Kiest ze voor het afbouwen van cruisetoerisme, de meest vervuilende vorm van toerisme met de laagste besteding? Gaat ze alles op alles zetten om de tweede luchthaven niet open te laten gaan? Heeft de stad, kortom, voldoende lef? Stephen Hodes, Muiden||https://www.parool.nl/columns-opinie/opinie-de-enige-oplossing-voor-overtoerisme-de-toestroom-aanpakken-durft-amsterdam-dat-aan~b703df52/
2022-09-26||Heel voorzichtig kruipt de spaarrente omhoog, maar niet bij de grote banken||Om de Europese economie op gang te houden en de gierende inflatie te beteugelen, verhoogde de Europese Centrale Bank (ECB) twee weken geleden haar belangrijkste rentes met 0,75 procentpunt. In juli was de ECB-rente al een half procentpunt omhoog gegaan. De centrale bank wil daarmee de inflatie beteugelen. Een hogere rente maakt lenen duurder. Mensen zullen dan minder uitgeven, waardoor de vraag naar producten en diensten afneemt en de prijzen minder hard zullen stijgen, is de gedachte. De verhogingen betekenen dat de ECB weer geld betáált aan banken die hun geld in Frankfurt stallen. Maar ook dat banken meer rente moeten betalen als ze geld van de ECB willen lenen. Dat maakt het voor banken gunstiger om geld van spaarders aan te trekken. De hypotheekrente stijgt alweer een tijdje en ook de rente op sommige leningen en kredieten gaat omhoog. Maar rond spaarrekeningen blijft het vooral erg stil. Dat verandert nu, zegt Amanda Bulthuis van rentevergelijker Geld.nl, maar wel heel voorzichtig. Sinds eind juli hebben 10 spaarbanken het voorbeeld van de ECB in meer of mindere mate gevolgd. Vooral exotische aanbieders als Big Bank uit Estland en de Franse Renault Bank, die nu met 0,65 procent de hoogste spaarrente van Nederland biedt. Inmiddels melden zich ook de eerste Nederlandse banken zich met hogere rentes. Zo jubelt het Amsterdamse Bunq maandag de eerste Nederlandse bank te zijn die de rente verhoogt, naar 0,27 procent. Dat is niet helemaal waar. Centraal Beheer voerde begin september haar spaarrente al bescheiden op, en NIBC vervijfvoudigde half september haar rentepercentage naar een kwart procent. En vorige woensdag verhoogde Leaseplan de rente op spaarrekeningen naar 0,4 procent; vergeleken met de vorige Leaseplanrente van 0,05 procent een aanzienlijke sprong. Nu zijn dat ‘banken’ van bedrijven die een andere hoofdactiviteit hebben; Leaseplan is vooral bezig met het leasen van voertuigen, Centraal Beheer is een verzekeraar. Vandaar dat Bunq, vooral bank, zich wat marketingvrijheid denkt te kunnen veroorloven. De Zilvervloot vaart nog lang niet binnen. De gemiddelde rente op spaarrekeningen ligt nu op 0,1 procent. Voor spaarders die hun geld eventjes kunnen vastzetten, doen depositorentes van 2 tot 2,6 procent (voor een jaar vast) de ronde. Bij de grote spaarbanken van ons land blijft het echter stil. ING, ABN Amro en Rabobank hebben al twee ECB-verhogingen geïncasseerd zonder enige ingreep in hun spaarrente, terwijl onder meer hypotheekrentes bij die banken wel al stijgen. “Bij de grootbanken is het al jaren gebruik om zo lang mogelijk te wachten met het verhogen van de spaarrente,” zegt Bulthuis. “De rentes liggen daar vaak al lager.” Banken als ING, Rabo en ABN Amro zitten helemaal niet te wachten op ons spaargeld, zeker zo lang het beheer ervan hen meer kost dan het oplevert. Bovendien weten ze ook dat spaarders maar moeilijk van bank veranderen, zeker als de voordelen nog zo gering zijn als nu. Buitenlandse spaaraanbieders zijn wel bereid hogere kosten te maken door hun rentes te verhogen, zodat ze geld in Nederland kunnen ophalen om in hun thuisland weer uit te lenen. De kleinere spaaraanbieders op de Nederlandse markt zien nu hun kans schoon om zich met renteverhogingen te onderscheiden en misschien wat spaarders van de concurrentie af te snoepen. Bulthuis verwacht dat de spaarrentes verder stijgen en uiteindelijk ook de grote drie zullen meegaan. Zonder dat daar al besluiten over zijn genomen, is aannemelijk dat de ECB haar rentes de komende tijd verder zal verhogen. Toch zit een rente-oorlog niet in het vat. Daarvoor zijn de Europese renteverhogingen nog te gering en de onzekerheden over de economie en de inflatie te groot. En renteverhogingen klinken mooi, maar zolang de inflatie records breekt, levert sparen op langere termijn nog altijd flink verlies op. Tegen de gemiddelde jaarlijkse prijsstijging van 12 procent in augustus, steken rentepercentages als 0,65 procent bleek af.||https://www.parool.nl/nederland/heel-voorzichtig-kruipt-de-spaarrente-omhoog-maar-niet-bij-de-grote-banken~baf1b9c9/
2022-09-26||Nationalistisch rechts van Giorgia Meloni wint Italiaanse parlementsverkiezingen||De stembussen in Italië sloten vanavond om 23.00 uur. Volgens de eerste exitpolls van onderzoeksbureau YouTrend heeft Giorgia Meloni’s Fratelli d’Italia 23,5 procent van de stemmen gehaald. Met een foutmarge van 1,5 à 2 procent kan Meloni kan uitkomen op 25 procent. Meloni zou daarmee de eerste vrouwelijke premier van het land kunnen worden. Haar coalitiegenoten Silvio Berlusconi’s Forza Italia en de Lega van Matteo Salvini blijven, volgens diezelfde exitpolls, steken op respectievelijk 7,8 en 9,6 procent. De centrum-rechtse coalitie komt daarmee uit op ruim 42 procent in zowel Kamer als Senaat. Dat is met de huidige kieswet genoeg om met een ruime meerderheid te regeren. Een derde van de zetels wordt verdeeld via een districtenstelsel, ook met één stem meer win je de zetel, de andere zestig procent van de zetels worden via evenredige vertegenwoordiging verdeeld. Volgens YouTrend schommelt de centrum-linkse Partito Democratico rond de twintig procent en blijft het de tweede partij in het Italiaanse parlement. De centrum-linkse coalitie, naast de PD nog twee splinterpartijen, komt waarschijnlijk uit op zo’n 28 procent. De grote verrassing van deze verkiezingen is de Vijfsterrenbeweging, volgens de eerste exitpolls komt de partij van voormalig premier Conte uit op zo’n 17 procent. In de laatste peilingen, twee weken geleden, schommelde dat cijfer rond de 14 procent. Conte leek de grote verliezer te worden van deze verkiezingen, maar zijn strategie om zich vooral op het zuiden te concentreren lijkt zich te hebben uitbetaald. De voormalig premier hield de meerderheid van zijn verkiezingsbijeenkomsten ten zuiden van Napels en hamerde op het behoud van het Reddito del Cittadinanza. Die door de Vijfsterrenbeweging ingevoerde bijstandsuitkering wil Giorgia Meloni zo snel mogelijk afschaffen. Alleen al in Napels zijn ruim 400 duizend mensen afhankelijk van het Reddito di Cittadinanza. Overal in het land stonden lange rijen voor de stembureaus, niet zozeer vanwege de bijzonder hoge opkomst, maar door een anti-fraude maatregel. Het onderste deel van het stembiljet moest door medewerkers van het stembureau worden afgescheurd vlak voor het indienen van de stem. Die handeling leverde flinke vertraging op. De opkomst was fors lager dan bij de vorige verkiezingen, zo'n 65 procent van de ongeveer 51 miljoen kiesgerechtigden is gaan stemmen. In 2018 was dat 73 procent. Met name in het zuiden van het land was de opkomst laag, met de regio’s Campania en Calabria als dieptepunt. In het noorden lag de opkomst een stuk hoger met als uitschieters de regio’s Emilia-Romagna en Toscane, traditioneel de ‘rode’ regio’s van Italië. Het waren de verkiezingen van twee primeurs. Voor het eerst kozen de Italianen een parlement met zeshonderd leden, vierhonderd parlementariërs en tweehonderd senatoren, in plaats van 945. En ook konden jongeren vanaf achttien jaar voor het eerst ook voor de senaat stemmen. Tot de vorige keer was dat voorbehouden aan Italianen van 25 jaar en ouder.||https://www.parool.nl/wereld/nationalistisch-rechts-van-giorgia-meloni-wint-italiaanse-parlementsverkiezingen~b47d6d10/
