2022-09-23||Schiphol koerst af op pijnlijke oplossingen: ‘Het gaat verder dan alleen de beveiligers’||Het lukt Schiphol tot nu niet om de drukte pijnloos op te lossen. Nog altijd staan er rijen passagiers tot buiten de terminals omdat er simpelweg te weinig personeel is voor de veiligheidscontroles, een situatie die al sinds begin mei tot chaos op de luchthaven leidt. Wat Schiphol ook probeert - een extra bonus voor personeel, banenmarkten en luchtvaartmaatschappijen opdragen om vluchten te schrappen - niets lijkt te helpen. Dus blijven vooral machteloos ogende ingrepen over. Zoals de aanschaf van paraplu’s voor mensen die niet eens onder de ad-hoc neergezette wachttenten passen. Of, zoals vorige week, een vergoeding van 350 euro per passagier, als luchtvaartmaatschappijen vluchten schrappen. Een noodgreep, zo verdedigt de financieel topman Robert Carsouw van Schiphol die stap. “We doen er alles aan om de problemen op te lossen. Het is ook niet zo dat we alleen geld aan zo’n maatregel besteden. We geven geld uit aan alle maatregelen die helpen.” Het hielp een beetje, maar ook afgelopen weekend waren de rijen weer lang. Het was vooral een tijdelijke ingreep. “Die vergoeding was er tot en met zondag, niet langer. Sinds maandag geldt de regel dat het aantal passagiers tot eind oktober dagelijks gemiddeld 18 procent moet verminderen. Luchtvaartmaatschappijen moeten dat aanpassen. Hoe ze dat doen, is aan hen. Daarmee wordt een grote slag geslagen. We verwachten dan niet meer ad-hoc te hoeven krimpen, zoals de afgelopen week.” “Daar staat geen vergoeding meer tegenover. Dat is een maatregel die we ruim tevoren hebben aangekondigd en door de onafhankelijke slotcoördinator is verwerkt in het aantal vluchten. Daarmee zijn de grootste problemen opgelost.” De wachtrijen zullen niet helemaal verdwijnen. Maatschappijen hebben twee weken om zich aan te passen en de kans blijft aanwezig dat er op dagen nog te weinig beveiligers zijn. Of ook in de laatste twee maanden van het jaar het aantal passagiers gedwongen wordt beperkt, is volgens Carsouw afwachten. “De komende twee weken hebben we meer inzicht in hoeveel beveiligers we kunnen verwachten. Wij praten nu met de beveiligingsbedrijven over maatregelen om toch meer personeel te leveren.” Volgens de financieel topman maakt een betere beloning deel uit van de ingrepen. Schiphol betaalde tot 1 september een zomerbonus van 5,25 euro per uur aan beveiligers. De dag dat die verviel, waren de rijen weer op recordlengte. Toch klopt het – mede door vakbond FNV geschetste – beeld niet dat beveiligers massaal wegliepen nadat de bonus was vervallen, zegt Carsouw. “Zowel de instroom van nieuwe beveiligers als de uitstroom van bestaand personeel veranderde niet significant nadat de zomerbonus was afgeschaft. De uitstroom nam niet toe en de groei vlakte niet af. We betalen ook nog steeds 1,40 euro extra. Alleen is die groei van het aantal beveiligers per saldo nog steeds te klein om aan onze behoefte aan personeel te voldoen.” De zomerbonus had ook nadelige gevolgen. “Sommige beveiligers raakten toeslagen kwijt doordat hun loon plots was gestegen. Anderen gingen juist minder uren werken, terwijl hun salaris door de toeslag hetzelfde bleef. Zulke effecten moeten we voorkomen. Maar ik verwacht dat we binnenkort naar buiten komen met maatregelen op het gebied van beloning, naast die 1,40 euro. Die rekening komt rechtstreeks bij ons. Dat is niet onlogisch, het zijn ónze beveiligers.” Geld lost niet alles op, zegt de cfo. “Beveiligers vinden vooral de roosters met onregelmatige werktijden zwaar. We zijn nu met de beveiligingsbedrijven bezig die roosters te vereenvoudigen, de komende paar weken. Sneller lukt niet. En we verbeteren de rustruimtes voor beveiligers, die vinden ze niet prettig genoeg.” Vakbonden hameren er al jaren op dat Schiphol veel meer personeel in eigen dienst moet nemen, in plaats van hun werk uit te besteden. Carsouw sluit zo’n stap niet uit. “We zijn bezig met acties voor de korte termijn. Maar daarnaast kijken we de komende maanden naar ons hele operationeel model op de middellange termijn, inclusief de vraag welk werk we zelf moeten doen. Daar liggen alle opties open. Dat gaat verder dan alleen de beveiligers.” Volgens Carsouw is de enige oplossing voor het aantrekken van meer personeel het aantrekkelijker maken van het werk op Schiphol. Permanente krimp van het aantal vluchten lost volgens hem de problemen op termijn niet op. Ook de door het kabinet afgedwongen krimp van een half miljoen naar 440.000 vluchten vanaf november 2023 niet. “12 procent minder vluchten betekent niet 12 procent minder passagiers. Mogelijk halen we de passagiersaantallen van 2019 weer (toen Schiphol 72 miljoen reizigers verwerkte, red.) doordat maatschappijen grotere vliegtuigen zullen gebruiken. Dan hebben we die beveiligers ook hard nodig.” De chaos kost Schiphol tientallen miljoenen euro’s. De zomerbonus en toeslag van 1,40 euro kost het bedrijf dit jaar 50 miljoen euro, de vergoeding aan maatschappijen nog eens circa 3 miljoen. Vergelijkbare bedragen zijn gemoeid met het schadeloos stellen van inmiddels bijna 3000 gedupeerde passagiers. En in de eerste helft van het jaar moest Schiphol al 26 miljoen euro extra uitgeven aan veiligheidsmaatregelen. “We laten een veer,” zegt de cfo. “We nemen de kosten van deze situatie echt voor onze rekening. Dat berekenen we niet door aan de passagiers, maatschappijen of aandeelhouders. En we hoeven hierdoor niet onze investeringen aan te passen. Gelukkig kunnen we dit dragen, We hebben voor corona voldoende vermogen opgebouwd. We moeten het probleem oplossen. Dan gaat ons financiële herstel maar wat langzamer.”||https://www.parool.nl/nederland/schiphol-koerst-af-op-pijnlijke-oplossingen-het-gaat-verder-dan-alleen-de-beveiligers~b95c3db1/
2022-09-23||Meike Krüger van het populaire @Mokumeet komt met een kookboek: ‘We moeten thuis terug naar al het eten tegelijk op tafel’||“Laatst had ik een taart gebakken voor een personeelsuitje bij de GGD. Mijn collega’s vroegen bezorgd of ik er sichuanpeper of orgaanvlees in had gedaan, maar het was gewoon een simpele chocoladetaart.” Die collega’s kennen ongetwijfeld het insta-gramaccount van de Duits-Amsterdamse psychotherapeut Meike Krüger: @Mokumeet. Ze begon er vier jaar geleden mee, om in aanraking te komen met mensen die net zoveel van eten en koken houden als zij. Inmiddels heeft ze een groot culinair netwerk opgebouwd en plaatst ze regelmatig foto’s van haar favoriete eetadressen en creaties in de keuken. En ja, ze maakt graag orgaanvlees – daarover later meer – en van sichuanpeper is ze ook niet vies. Maar bovenal is men onder de indruk van het ogenschijnlijke gemak waarop Krüger elke avond haar tafel volzet met schalen eten. Precies daarover gaat haar boek Een tafel vol, dat vrijdag verschijnt: in vijftien hoofdstukken geeft ze recepten uit vijftien landen om de tafel mee vol te zetten. Van Libanon tot Korea, Peru tot Spanje en Rusland tot Turkije. “Vrienden noemen me weleens een tovenaar: als ze komen eten ga ik een half uurtje de keuken in, en kom ik er met tien gerechten uit. Maar alles is dan al voorbereid: ik heb een strakke planning.” Krüger zit aan een lange eettafel in haar appartement tussen de Amstel en Artis, waar ze woont met haar man en dochter van tien. Zesentwintig jaar geleden kwam ze vanuit Duitsland naar Amsterdam. Ze leerde de taal, begon aan een studie psychologie en ging nooit meer weg. Inmiddels werkt ze als psychotherapeut, vooral met mensen met een angststoornis. “Heel waardevol en fijn werk, maar soms zwaar om mee thuis te komen. Koken is voor mij dan een uitlaatklep. Ik word heel rustig als ik een uur groente sta te snijden.” Voor vandaag heeft ze ook het een en ander voorbereid, uit het hoofdstuk Georgië. De adzjika’s (kruidenpasta’s) staan al in de koelkast, het deeg voor de chatsjapoeri (brood met kaas, boter en ei), heeft ze zojuist gemaakt. Ze rolt het deeg uit als een bootje en verdeelt er een mengsel van feta, Gouda en geklutst ei over. Dan vouwt ze de randen op en zet ze het brood in de oven van haar kleine keuken. “Vroeger maakte ik hier meergangenmenu’s als vrienden en familie kwamen eten, en daarbij nog aangepaste gerechten voor alle diëten en eetvoorkeuren. Dan ging iedereen heel lief de borden tussendoor naar de keuken brengen en was het hier binnen de kortste keren ontploft. Daarbij was ik het grootste deel van de avond in de keuken en niet bij mijn gasten. Hoe ik het nu doe, vind ik veel fijner: ik zet alles in één keer op tafel en de rest van de avond sta ik niet meer op, alleen om het dessert uit de koelkast te halen. Gezelliger en logischer ook: iedereen pakt waar ie zin in heeft.” Krüger noemt haar boek een pleidooi om thuis terug te keren naar service à la française, waarbij al het eten tegelijk op tafel komt. Dat was eeuwen het gebruik in Europa, tot rond 1800 de service à la russe opkwam, waarbij eten in afzonderlijke gangen werd geserveerd. “Mensen krijgen vaak een kortsluiting als ze voor veel gasten moeten koken – denk aan al die tips voor stressvrije feestdagen. Maar je kunt ook alleen drie gerechten koken en er verder lekker brood, olijven en ingeblikte vis bij kopen. In mijn boek probeer ik die angst weg te nemen, eigenlijk zoals ik ook in mijn praktijk doe.” Alle landen in Een tafel vol heeft Krüger bezocht. “Al jaren reis ik zoveel als ik kan, en als ik reis ben ik vooral aan het eten. Vaak heb ik al een heleboel voorwerk gedaan. Zo leerde ik twintig jaar geleden ook de Georgische keuken kennen: ik was in Moskou en had een lijst gemaakt met restaurants waar ze kookten uit verschillende Russische regio’s en voormalige Sovjetlanden. Zo kwamen we in een kelder waar je Georgisch kon eten. Ik wist niet wat ik zag: in alle gerechten zat én koriander én peterselie én basilicum én dille én knoflook én ui én granaatappel – dat soort eten was hier nog helemaal niet bekend. Er waren gevulde broden met vlees of kaas, kruidenpasta’s, bonen, en nog veel meer. Op die reis ben ik meer Georgisch gaan eten; thuis kookte ik het enige boek dat ik kon vinden helemaal stuk. En toen ik vijf jaar geleden eindelijk naar Georgië kon gaan, heb ik zoveel mogelijk geproefd, kookcursussen gedaan en wijnbedrijven bezocht.” Ondertussen breekt Krüger vier eieren boven de chatsjapoeri. “Ik maak de Adzjarische versie, met in het midden zachte eidooiers. Vlak voor je hem eet, roer je de dooier met wat boter door de gesmolten kaas.” Ze serveert er een Georgische aardappelsalade bij met bietjes, radijsjes en verse kruiden, en een tomatensalade met granaatappelpitjes. “Als mijn uitgever me had gelaten, had ik nog tien landen extra gekozen, zoals Japan, Maleisië, Vietnam en Suriname. Maar goed, uit deze vijftien keukens kook ik het vaakst.” Het orgaanvlees dat ze ook graag op tafel zet, haalde het boek niet, op de Peruaanse spiesjes van runderhart en Thaise laab (salade met geroosterde rijst en kruiden) met kippenlever en -hartjes na. “Ik heb mijn eigen gezin zover dat ze het eten, maar ik weet dat de meeste van mijn vrienden er niet op zitten te wachten, en lezers waarschijnlijk ook niet. In veel landen is het gebruikelijk om alle onderdelen van een dier op te eten. Ik ben ermee opgevoed, op de boerderij van mijn ouders. Wij aten vrijwel alleen ons eigen vlees, groente en fruit. Toen ik een jaar of acht was maakte ik de kippen schoon en als beloning kreeg ik het hartje en levertje, dat mijn moeder even door de bloem haalde en in boter bakte. Toen ik op mijn negentiende naar Nederland kwam, zag ik in de supermarkt bakken met levertjes. Waarschijnlijk voor de honden bedoeld, maar ik vond het zó’n luxe.” Levertjes, hartjes en niertjes: graag, maar je hoeft Krüger niet wakker te maken voor iets zoets. “Maar aangezien de meeste mensen wél van toetjes houden, vind ik het bij een etentje horen. In mijn boek staan ze daarom wel. Die vind ik trouwens wel allemaal lekker, want ze zijn niet te zoet.” In het Turkse hoofdstuk staat bijvoorbeeld een granita van watermeloen met pistache en olijfolie. Waarop een Turkse vriendin zei: “Leuk bedacht Meike, maar dat gaat een Turk natuurlijk nooit als toetje eten, doe mij maar die baklava.” Meike Krüger: Een tafel vol, Carrera, €35,-.||https://www.parool.nl/ps/meike-kruger-van-het-populaire-mokumeet-komt-met-een-kookboek-we-moeten-thuis-terug-naar-al-het-eten-tegelijk-op-tafel~bbe9cc0f/
2022-09-23||‘Ik wil geen man met een roeimachine. Ik ben toch niet getrouwd met een patser?’||“Ik wil geen man met een roeimachine.” Dat riep een spreker vorige week tijdens de presentatie van Bijna een man, het eerste dagboekdeel van J.J. Voskuil in een volle Oude Lutherse Kerk aan het Singel. Er werd strijdlustig met de vuisten bij gezwaaid. Het was een imitatie van Nicolien, de vrouw van Maarten Koning in Voskuils magistrale romanserie Het bureau. Die roeimachine bleef nog lang hangen. “Ik wil geen man met een roeimachine. Ik ben toch niet getrouwd met een patser?” Dat zegt Nicolien tegen Maarten als hij er een heeft gekocht om meer aan beweging te gaan doen. Het verwijt is dat hij zich niet solidair toont aan de gewone arbeider die het moet doen met gewone ochtendgymnastiek. Ik moest denken aan de roeimachine die ik ooit aanschafte. Eind vorige eeuw, ik woonde nog in De Pijp. Ik had het apparaat midden in de nacht gezien in een Tel Sell-uitzending op televisie, waar je ook dozen kon bestellen met bitjes en vloeistoffen om verbijsterend wittere tanden mee te krijgen. Er zat een geweldige patser met ontbloot bovenlijf en een heel klein blauw broekje op dat apparaat zijn met superglanzende olie bewerkte spieren te tonen terwijl hij aan de ijzers trok. Het kostte hem zo te zien geen enkele moeite, want hij vertelde er als een marktkoopman een geweldig sprookjesverhaal bij over schitterende resultaten met slechts vijf minuten roeien op het wonderapparaat. Dat wilde ik geloof ik ook, want een week of wat later werd er aangebeld en sjouwde ik een bouwpakket naar boven. Ik had die nacht blijkbaar het toestel besteld. Nog verbaasder was ik toen dus bleek dat ik het apparaat zelf in elkaar moest zetten. Dat kostte enige moeite, ik moest bij de bovenbuurman inbussleutels en een bahco lenen, om de ijzers met elkaar te verbinden en het geheel te laten scharnieren. Het ding roeide voor geen meter. Het zitje zat scheef, de hendels werkten niet synchroon, ik kwam op het zitje nauwelijks vooruit, en het geheel piepte en kraakte alsof het al heel lang mishandeld was. De roeimachine stond al snel stof te verzamelen in een hoek van de slaapkamer. De patser in mij is nooit tot wasdom gekomen. Voskuil en sport. In Bijna een man toont hij zich een fanatiek hockeyer. Voor de rest is er nauwelijks sprake van sport in dit eerste dagboekdeel. Al lezen we wel over biljartkampioenen en een tennisracket. Die komen voor in de meesterlijke beschrijvingen van vakanties die Han Voskuil en zijn vrouw Lousje Voskuil-Haspers maken. Die vakanties werden door de sprekers van de Voskuilavond als saai en langdradig afgedaan, maar dan hebben ze niet goed gelezen. Voskuil weet soms met een zin zo’n verhaal een schitterend mysterieuze zet te geven. Als ze in Engeland door een troosteloos, industrieel gebied trekken, merkt hij op: ‘De mensen zijn vies en achterdochtig, de winkels zijn stoffig, volgepropt met pakken, en smakeloos.’ Dan de uitsmijter: ‘Uit deze plaatsen komen biljartkampioenen.’ Schitterend. De mooiste is, als ze vanuit Noorwegen in verschillende auto’s en vrachtwagens terugliften naar huis, en ze bij een verlegen man in een beige trui in de auto zitten. ‘Op de achterbank lag een tennisracket dat hij naar Oslo moest brengen.’ Daar wordt verder niets over gezegd. Maar de fantasie slaat wel op hol. Ook hoorde ik Nicolien in mijn fantasie schreeuwen: “Ik wil geen man met een tennisracket!” Lousje neemt in dit deel het woord patser niet in de mond. En de roeimachine zit nog ver in de toekomst verborgen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/ik-wil-geen-man-met-een-roeimachine-ik-ben-toch-niet-getrouwd-met-een-patser~b41c7861/
2022-09-23||Baudet moet zwijgen, Wilders krijgt tegengas: een nieuwe moraal in de Tweede Kamer?||Om te zeggen dat nu opeens alle normen overschreden werden, nee. De Tweede Kamer is wel wat gewend met ‘knettergek’ en ‘kopvoddentaks’ (PVV) en wilde, ongefundeerde complottheorieën over een ‘corrupte’ Jaap van Dissel, wereldwijde samenzweringen en coronatribunalen (Forum voor Democratie). En toch trokken kabinet en Tweede Kamer een streep tijdens de Algemene Politieke Beschouwingen afgelopen week. De ministers liepen één voor één de zaal uit toen Forum-leider Thierry Baudet de naam van minister Sigrid Kaag in een samenzweringstheorie over spionage en ‘deep state’ dompelde. En Denk-leider Farid Azarkan kreeg een salvo instemmend geroffel toen hij opkwam voor de Nederlandse moslims, wier religie door PVV-leider Geert Wilders stelselmatig wordt weggezet als ideologie van ‘haat en terreur’. “Er wordt elk debat haat gezaaid, een miljoen moslims worden hier kapotgemaakt,” zei Azarkan. Lees verder na de foto Meet de Tweede Kamer opeens met een andere maat? Na jaren waarin parlementaire freefight gedoogd werd, trekken Kamer- en fractievoorzitters dit jaar de teugels aan. PVV-veteraan Fleur Agema ervaart de nieuwe houding als ‘de Kamer die de oppositie de mond wil snoeren’, meldt ze. Leden van andere partijen signaleren vooral dat na pogingen om radicale geluiden te negeren of weg te lachen nu vaker een assertieve koers gekozen wordt. Daarvoor is niet één aanleiding, maar betrokkenen wijzen wel op boerenprotesten in 2019 en de bestorming van het Amerikaanse Capitool in 2021 als belangrijke alarmsignalen. De coronaprotesten die leidden tot een hausse aan online intimidatie en bedreiging aan de voordeur bij politici maakten hen eens te meer duidelijk dat woorden gevolgen hebben. CDA-fractievoorzitter Pieter Heerma stelde in februari van dit jaar voor om onderzoek te laten doen naar de relatie tussen persoonlijke aanvallen in het parlement en bedreigingen op straat. En in de formatie vorig jaar hadden de coalitiepartijen al afgesproken meer gas terug te geven bij intimidaties en insinuaties. Na een rondje langs de fracties kreeg voorzitter Vera Bergkamp in het voorjaar groen licht om strenger op te treden. “De ontsporingen in het debat hebben hun weerslag op de verhoudingen in samenleving,” zei Gert-Jan Segers (ChristenUnie) toen. “Bedreigingen tegen journalisten zijn toegenomen, GGD-medewerkers zijn aangevallen, wetenschappers worden aan hun voordeur geïntimideerd,” stelde D66’er Jan Paternotte. Lees verder na de video Daarmee slaat de slinger weer uit naar verwerpen van radicale geluiden. In Wilders’ beginjaren gebeurde dat ook nog veelvuldig, maar de periode daarna domineerde de doctrine dat men het ‘stuk rood vlees’ vooral moest laten verrotten. Niet reageren, negeren, geen zuurstof geven, was het devies bij middenpartijen. Doodzwijgen wordt inmiddels als doodlopende weg beschouwd. Dus wordt Baudet het woord ontnomen en krijgt Wilders meer tegengas. Al zijn beide politici slecht met elkaar te vergelijken als het op de inhoud aankomt. Baudet verspreidt regelrechte complottheorieën en doet amper mee aan het politieke handwerk. Tijdens de Algemene Politieke Beschouwingen was Forum voor Democratie praktisch afwezig - op het relletje rond Baudet na. Wilders daarentegen is nog altijd druk in de weer met moties schrijven, debatteren en het parlementaire podium pakken. Al ziet een enkeling in de Kamer wel een verband. Nu ministers en Kamerleden merken dat woorden kunnen uitmonden in bedreigingen, ‘beseffen ze misschien beter wat Wilders’ tirade tegen moslims teweegbrengt’, klinkt het bij de linkse oppositie. Hoofdrolspelers beseffen dat er niet één effectieve methode is om politieke tegenstanders te benaderen. Gekozen volksvertegenwoordigers de mond snoeren is een democratische nederlaag. Daarbij vergroot een interventie als het ontnemen van het spreekrecht ook de aandacht voor de waanwereld die men liever negeert. Baudets verhaal over het ‘spionnencollege’ in Oxford heeft waarschijnlijk een groter publiek bereikt vanwege het opstappen van Kaag en collega’s. Was dat niet gebeurd, dan was de inbreng van de Forum-leider waarschijnlijk niet verder gekomen dan de krochten van social media. Maar toch: soms moet er een grens getrokken worden, vinden middenpartijen. Al kan deze volgende maand weer elders liggen.||https://www.parool.nl/nederland/baudet-moet-zwijgen-wilders-krijgt-tegengas-een-nieuwe-moraal-in-de-tweede-kamer~b8a1c379/
2022-09-23||Nederlandse Loterij wordt hoofdsponsor Team NL: ‘Grootste sponsordeal in de Nederlandse sport’ ||De Nederlandse Loterij is de komende tien jaar de hoofdsponsor van TeamNL, waarin 28 sportbonden zich hebben verenigd. Volgens sportkoepel NOC*NSF wordt vandaag in Arnhem de langste en grootste sponsordeal in de Nederlandse sport gesloten. Om wat voor bedrag het gaat, wordt uit concurrentieoverwegingen niet bekendgemaakt. “Maar leg de jaarrekeningen van nu en straks naast elkaar, dan heb je een idee,” zegt algemeen directeur Marc van den Tweel. “Het gaat om een serieuze investering en daarmee een enorme bijdrage aan de continuïteit van de top- en breedtesport. Waar vind je in deze roerige tijd een partij die zich tot en met 2032, het jaar van de Olympische Spelen van Brisbane, conformeert?” De deal met de Nederlandse Loterij komt boven op de maatschappelijke afdracht die het bedrijf jaarlijks doet aan de Nederlandse sport. Afgelopen jaar was dat een recordbedrag van 50,4 miljoen euro. “Deze overeenkomst staat er los van. Het geld gaat naar de bonden, er blijft geen dubbeltje op Papendal,” aldus Van den Tweel. “Het kan gaan naar zaken als talentontwikkeling, technologie, scholing van begeleiders of programma’s rond data en voeding. Dit ondersteunt onze ambitie om het sportiefste land ter wereld te worden en in de topsport structureel bij de beste tien sportnaties te horen.” De overeenkomst is opvallend. In de politiek wordt gepleit om sponsoring door online kansspelaanbieders de komende jaren aan banden te leggen. Vanaf 2024 zou sponsoring van evenementen en programma’s worden verboden, een jaar later ook de sponsoring van sportclubs en -locaties. Of gokbedrijf Unibet bijvoorbeeld in de toekomst nog zichtbaar is bij de eredivisieclubs waarmee het in zee is gegaan, waaronder Ajax, is zeer de vraag. Het ‘koepelmerk’ Nederlandse Loterij wordt in elk geval niet getroffen, verwacht Van den Tweel. “Die valt niet onder de categorie risicovolle kansspelen, is niet verslavingsgevoelig. We maken ons geen zorgen over de gevolgen van de discussie en zien eventuele wetswijzigingen met vertrouwen tegemoet.” Dat beaamt Niels Onkenhout, ceo van de Nederlandse Loterij: “Het debat in Den Haag draait met name om online kansspelen met een hoog risico. Wedden op sport, live wedden, online casino. Dat bieden wij ook aan met ons merk Toto. Maar dat merk zullen we nooit associëren met TeamNL. Wij hebben geen winstoogmerk. De gehele opbrengst gaat volgens een vaste verdeling naar de aandeelhouders. Wij willen de loterij zijn van het bewegen, de gezondheid en de sportsuccessen.” Moreel gezien vindt NOC*NSF de overeenkomst met een loterij evenmin een bezwaar. “Dit is iets heel anders dan een deal met een sigaretten- of wodkamerk,” zegt Van den Tweel. “We promoten geen verslaving. De Nederlandse Loterij is een betrouwbare partner. De voorloper van het bedrijf bestaat al sinds 1726 en de staat is grootaandeelhouder. Het bedrijf steunt gezondheidsfondsen en goede doelen. Sterker: de Nederlandse sport zou op zijn gat liggen zonder de Nederlandse Loterij. We hebben deze investering ook kei- en keihard nodig. Sport is de laatste tijd veel kostenintensiever geworden. En als je het afzet tegen andere landen, zijn de politieke investeringen in de sport beperkt.” Bonden kunnen in grote lijnen zelf bepalen op welke manier ze de Nederlandse Loterij laten terugkeren in hun uitingen. De eerste oranje tenues met de naam van de nieuwe hoofdsponsor worden snel verwacht. De Nederlandse Loterij is al (hoofd)sponsor van onder meer de KNWU en de KNSB.||https://www.parool.nl/nederland/nederlandse-loterij-wordt-hoofdsponsor-team-nl-grootste-sponsordeal-in-de-nederlandse-sport~b879bf66/
2022-09-23||Amsterdamse rechter: kakkerlak op vlag Israël beledigt Joden||De bekende anti-Israëldemonstrant Robert-Willem van N. (66), die de vlag vertoonde, krijgt een voorwaardelijke boete van 350 euro. De man deed op 7 juni 2018 mee aan een demonstratie tegen Israël op de Dam in Amsterdam. Tijdens het protest kreeg hij een aanvaring met omstanders die het niet met zijn standpunt eens waren. Toen liet hij ze de vlag met de kakkerlak erop zien. Michaël Jacobs (69), tweede generatie slachtoffer van de Holocaust, deed aangifte, zoals hij al tientallen keren aangifte tegen anti-Israëldemonstranten deed, van antisemitisme en discriminatie. Het OM heeft Van N., die in 2017 een nazivlag bij zich droeg, hier nooit eerder voor vervolgd. Dit keer werd hij aangeklaagd, maar de rechtbank sprak hem vorig jaar vrij. Volgens de rechters toen was de vlag gericht tegen de staat Israël en niet tegen Joden. Het Openbaar Ministerie ging daartegen in beroep en kreeg gelijk van het gerechtshof. Dat vindt de vlag wel degelijk beledigend voor Joden. In de Tweede Wereldoorlog zijn namelijk veel Joden ‘in Duitse concentratiekampen omgebracht, als waren zij ongedierte’, aldus het hof. Van N. kon ook zonder de vlag kritiek uiten op het beleid van de staat Israël, was het oordeel. Ronnie Eisenmann, advocaat van Jacobs, noemt de uitspraak een ‘grote opluchting en overwinning’ voor zijn cliënt. “Het hof heeft terecht geoordeeld dat het afbeelden van een kakkerlak op de Israëlische vlag wel degelijk beledigend is voor Joden en voorbij kritiek op Israël of de vrijheid van meningsuiting gaat.”||https://www.parool.nl/amsterdam/amsterdamse-rechter-kakkerlak-op-vlag-israel-beledigt-joden~bd5fca08/
2022-09-23||Amsterdamse wethouder Financiën: ‘We hebben wat vet op de botten, maar helaas geen grote bak geld’||Uw allereerste begroting, trots? “Trots niet, daar vind ik de tijden te onzeker voor, maar tevreden ben ik wel. Het is niet alleen gelukt om voor 2023 een sluitende begroting te maken, maar ook dit jaar nog geld vrij te maken voor Amsterdammers die nu in de problemen komen. Onze inschatting is zo’n acht- tot tienduizend Amsterdammers extra te kunnen helpen.” De minimaregelingen zijn volgend jaar beschikbaar voor een grotere groep en voor de huidige minima komt er dit jaar nog extra financiële ondersteuning. Is het genoeg?“Dat weet ik niet. Wij plakken toch een beetje de pleisters omdat wij bijvoorbeeld geen inkomenspolitiek mogen voeren. Ik ben daarom wel blij dat het Rijk nu met een energieplafond is gekomen. Dat zal echt veel mensen helpen.” U kondigt ook een steunfonds voor mkb en maatschappelijke voorzieningen aan. Dat moet dit jaar ingaan. Het is al bijna oktober, de tijd dringt.“Binnen twee weken komt er meer duidelijkheid. Het moet geen generieke maatregel worden, maar terecht komen op plekken waar het nodig is. Dus niet bij bedrijven met een grote buffer, bijvoorbeeld. En ondertussen volgen we ook wat er in Den Haag gebeurt, waar nog extra steun wordt verwacht. Daar willen wij een goede aanvulling op zijn.” Maar terwijl de tijd tikt hebben sommigen het nu al te zwaar. Wat zegt u tegen hen? “Meld je! Bij ons, bij de buurtteams. Kijk, wij kunnen niet alles, maar geloof mij nou maar: als gemeente willen we naast iedereen staan in deze moeilijke tijd.” Ook naast de middenklasse? Die valt buiten deze regelingen, maar ziet de ozb stijgen, de parkeertarieven, de erfpacht die met de inflatie meestijgt en zelfs de afvalstoffenheffing een beetje. “Natuurlijk maak ik me ook zorgen om hen. We hebben ook 10 miljoen van de afvalstoffenheffing afgehaald hé om de inflatie te dempen, anders was dat tarief echt enorm gestegen. We hebben geen verdere lastenverzwaring doorgevoerd, want het zijn ook zware tijden. Maar de crisis is nu zo groot. Dat de boodschappen duurder worden kunnen wij niet veranderen.” Terug naar de begroting. U voorziet op termijn een tekort van 90 miljoen en de gemeenteschuld groeit flink. Is het alle hens aan dek?“Op dit moment is ons huishoudboekje sluitend. Maar we zien dat de bouwkosten met 20 procent zijn gestegen, dus ontzettend veel projecten vallen duurder uit. En na 2027 voorzien we inderdaad een gat, omdat we vooralsnog dan veel minder geld krijgen overgemaakt vanuit Den Haag. Dus ja, ook bij de gemeente staat de bestaanszekerheid op lange termijn onder druk. Maar we blijven met onze schuld binnen de normen van wat aanvaardbaar is.” Dat vraagt om scherpe keuzes, rond investeringen of bezuinigingen. Waarom schuift u die door naar de Voorjaarsnota? In deze begroting zitten ze niet.“We willen dit echt goed doen. We onderzoeken nu bijvoorbeeld of private investeerders ons kunnen helpen. En ik onderzoek nadrukkelijk onze eigen organisatie. Ik vind dat we te weinig achterom kijken; we zetten soms programma’s op waarvan we eigenlijk niet weten of ze effect hebben. Daar moeten we mee stoppen. Maar we moeten ook niet doen alsof er niets gebeurt, de stad groeit hard door en we hebben allerlei investeringen al lopen, bijvoorbeeld rond het onderhoud van kades en bruggen.” Tegelijkertijd vragen veel Amsterdammers om duidelijkheid rond bijvoorbeeld de Sprong over het IJ. Komt daar in het voorjaar dan eindelijk duidelijkheid over? “Ja, echt. Iedereen moet weten waar ze aan toe zijn. Maar dit najaar vinden er allemaal onderhandelingen met het rijk plaats, dus zelfs al willen we dat wel, we kunnen het nu nog niet beslissen.” Tot slot: de marges zijn krap, de toekomst onzeker. Als de koopkrachtcrisis zich verder verdiept, heeft u komend jaar ruimte voor extra steun?“We hebben een klein beetje vet op de botten en we zullen dat dan zeker willen. Maar er is helaas geen kast meer die ik kan opentrekken voor een bak geld. We zullen meteen moeten kijken waar we kunnen inleveren.”||https://www.parool.nl/amsterdam/amsterdamse-wethouder-financien-we-hebben-wat-vet-op-de-botten-maar-helaas-geen-grote-bak-geld~bb1bc29e/
2022-09-23||Werkstraffen tot 100 uur voor boerenprotest bij huis minister||“Het is onacceptabel dat je een politicus thuis op gaat zoeken met een grote groep. Dit is zuivere intimidatie,” aldus de rechter. Zo’n 150 boeren en sympathisanten reden op de avond van 28 juni met tientallen trekkers vanaf Bathmen naar de woning van de minister in Hierden, bleek vrijdag op de strafzitting. Daarbij werd onder meer een politieauto vernield. Het Openbaar Ministerie sprak van een doelbewuste poging tot intimidatie van de minister. De aanleiding was het nieuwe stikstofplan van het kabinet waarin de stikstofuitstoot in 2030 moet zijn gehalveerd. Op de avond zelf werd niemand opgepakt, maar aan de hand van foto’s werden later alsnog mensen gearresteerd. De boeren zeiden vrijdag in de rechtbank van Zutphen dat het bezoek niet was bedoeld om angst bij de minister aan te jagen. Elf deelnemers stonden terecht voor onder meer openlijke geweldpleging. Tegen acht van hen werd een werkstraf van 120 uur en een voorwaardelijke celstraf van twee maanden geëist. Minister Van der Wal (Natuur en Stikstof) zei voorafgaand dat ze het terecht vindt dat de boeren die haar voor haar huis hebben bedreigd, zich vrijdag voor de rechter moesten verantwoorden. Ook zei ze dat ze er niet veel van verwacht. Over een gepaste strafmaat had ze desgevraagd niet nagedacht. “Ik vind het het belangrijkste dat ze verantwoording afleggen,” zei de minister.||https://www.parool.nl/nederland/werkstraffen-tot-100-uur-voor-boerenprotest-bij-huis-minister~b47b037c/
2022-09-23||De verklaring van Raisa Blommestijn leek even op een poging tot excuses	||Grote woorden en kleine excuses, het was een terugkerend thema deze week. Erik de Vlieger en Yves Gijrath, sowieso een curieuze combinatie, maar als ‘podcastduo’ al helemaal onnavolgbaar, hadden RIVM-baas Jaap van Dissel er begin deze maand van beschuldigd 750 duizend euro smeergeld te hebben aangenomen. Of nee, ho ho, ze hadden hem niet beschuldigd, ze hadden slechts een document gekregen waaruit bleek dat hij corrupt was, en ze wisten ‘99 procent zeker dat het klopte’. Het was hun ‘cadeau aan de Nederlandse media’ om hier in te duiken, omdat De Vlieger en Gijrath kennelijk te druk waren met golfen en rosé drinken in de Algarve om het zelf uit te zoeken. Forum voor Democratie en Ongehoord Nederland (over hen later meer) doken er gretig op, journalisten van NRC en Follow the Money gingen daadwerkelijk op onderzoek uit. Wat bleek: er klopte geen biet van het verhaal, het document waarover de twee beschikten was even nep als het klatergoud op een miljonairsbeurs. “Ik denk dat we op een ongelooflijke manier bezwendeld zijn,” zei Gijrath woensdag bedremmeld. En als genoegdoening aan Van Dissel nodigde polder-Trump De Vlieger de RIVM-baas uit voor zijn huwelijk in Portugal. “Hij zal als eregast behandeld worden.” Grote woorden werden ook gebruikt door Johan Derksen. Hij zei woensdag over Thierry Baudet: “ze moeten die gozer liquideren.” Een verspreking, zei Derksen achteraf, en ook SBS was er als de kippen bij om te verklaren dat dit een ongelukkige slip of the tongue was. Maar voormalig Baudetstemmer Derksen, die zelfs sprak op een FvD-congres, was niet van plan sorry te zeggen. “Het interesseert me geen reet,” zei hij in typisch derksiaans lexicon. Mocht het tot een rechtszaak komen (uiteraard dreigde Baudet met aangifte), dan zou Derksen die glansrijk winnen, want in de Van Dale kent het woord liquideren meerdere betekenissen, zei Wilfred Genee, en die kan het weten, want hij studeerde ooit rechten in Groningen. Dan nog het ophef perpetuum mobile Ongehoord Nederland. Dat Raisa Blommestijn vorige week onversneden racisme debiteerde maakte nogal wat los (en luidt wellicht het einde van de omroep in), maar nog altijd staat de presentatrice achter haar woorden, zei ze deze week in een verklaring die even leek op een poging tot excuses, maar toch vooral in het teken stond van zelfbeklag. Blommestijn wierp ‘iedere beschuldiging van racisme verre van zich’ en zei dat het ‘absoluut nooit het doel was geweest om nodeloos te kwetsen’, maar ja, gut, gekwetste mensen hou je altijd en in Nederland kennen we toch vrijheid van meningsuiting? Maar wat ze pas écht vervelend vond aan de ophef, was dat hierdoor ‘de grote hoeveelheid positieve reacties ondergesneeuwd dreigt te raken’. Daar had ze een punt, dat was inderdaad volledig onderbelicht gebleven bij die verfoeide mainstream media.||https://www.parool.nl/kunst-media/de-verklaring-van-raisa-blommestijn-leek-even-op-een-poging-tot-excuses~bcd64484/
2022-09-23||Paul Gomes (71) holde door alle 4937 straten van Amsterdam||“Er komen er natuurlijk steeds straten bij, maar er vallen ook straten af. Pas nog, kwam heel Weesp erbij, de straten daar heb ik inmiddels ook allemaal gelopen. Er worden nu vijf Amsterdamse straten aangelegd, die heb ik nog niet gelopen. Maar de 5000 halen we nog niet, nee.” “In 1982 deed ik met mijn zoon mee aan de eerste AMC-loop. Toen deed ik niets tot 2014, toen ik met mijn kleinzoon de AMC-loop liep – hartstikke leuke qualitytime. Vanaf dat moment ben ik blijven lopen, maar ik wilde niet steeds hetzelfde rondje doen, dat vind ik saai. Ik houd van het avontuur, ik wil niet weten waar ik op afga.” “Soms verdwaal ik, maar ik stop ook weleens voor een ijsje, een terrasje, om een foto te maken, voor een kopje koffie. Ik loop volgens de 14K Sportrusten-methode, eigenlijk nooit meer dan een uur, en toch bouw je genoeg conditie op om de marathon te lopen.” “Dat houdt CityStrides voor me bij. Dat werkt heel leuk.” “Het Brettenpad tussen Sloterdijk en Halfweg vind ik mooi, Weesp ook, het Waterland, de route langs de A10 Noord, de vele Amsterdamse parken, natuurlijk een rondje Sloterplas. Waar ik niemand zou aanbevelen te gaan rennen, is Westpoort.”||https://www.parool.nl/ps/paul-gomes-71-holde-door-alle-4937-straten-van-amsterdam~b6264f47/
2022-09-23||Amsterdam schiet minima te hulp, maar bij wie komt de rekening te liggen?||Politiek draaide deze week om de financiën. Dinsdag werd landelijk de miljoenennota gepresenteerd; donderdag was het de beurt aan Amsterdam om de begroting te openbaren. Vooraf was er nogal wat om te doen. De energieprijzen rijzen de pan uit en veel Amsterdammers voelen dit direct in hun portemonnee. Voor de een betekent het minder vaak kleding bestellen, maar voor een grote groep zijn de zorgen écht. Lange rijen bij voedselbanken, kinderen zonder eten naar school en kachels die de komende tijd niet aangaan. Vergis je niet: het is niet nieuw dat veel Amsterdammers vanwege hun penibele situatie de verwarming niet aanzetten. Maar waar het stadsbestuur een lange periode kende waarin het weinig voor hen deed, lijkt de gemeente nu meer dan ooit in te zien hoe ernstig de situatie is. In Den Haag is ook lang weggekeken. Na het uitlekken van delen van de begroting ontstond er landelijke ophef: waar bleef het geld voor de energiecrisis? Zo was wethouder Marjolein Moorman (PvdA) de afgelopen tijd niet te beroerd om Mark Rutte en consorten erop te wijzen dat veel Nederlanders een hele koude winter tegemoet gaan als er geen energieplafond zou komen. Moorman, bijna dagelijks op tv om de zorgen te uiten, was daarmee bijna vaker te zien dan de linkse kopstukken Attje Kuiken, Frans Timmermans (beiden PvdA) en Jesse Klaver (GroenLinks). Wederom groeit ze uit tot het landelijke gezicht van een thema waarop goed geageerd kan worden tegen het kabinet. Eerst deed ze dat succesvol op onderwijs, nu op het gebied van armoedebestrijding. Door de grote broek die ze aantrekt, was het des te interessanter om de Amsterdamse begroting donderdag onder de loep te nemen. Ongelijk investeren in gelijke kansen? Laat het maar zien. En het moet gezegd, het college kwam met een trits maatregelen om minderbedeelden te ondersteunen. De Amsterdamse oppositie knikte grotendeels instemmend met de genomen maatregelen. Volt – eindelijk lijkt de partij haar draai te vinden in de Stopera – had als een van de weinige vooral inhoudelijke kritiek: bij wie komt de rekening te liggen? Waarom vertelt het stadsbestuur nog niet het hele verhaal? De oppositie had ook wel weinig tijd om tot een reactie te komen. Waar in Den Haag altijd alles uitlekt, hield het Amsterdamse bestuur de gelederen gesloten. Dit weekend is een mooi moment voor de oppositie om bij te lezen; over een kleine twee weken zijn de Amsterdamse politieke beschouwingen. Veel keuzes worden vooruitgeschoven of zijn nog niet uitgewerkt. Lukt het de oppositie om de coalitie te dwingen zich meer uit te spreken over waar ze de komende jaren pas op de plaats wil maken? Of trekt onder meer Moorman, inmiddels een volleerd politicus die klaar is voor de stap naar Den Haag, een rookgordijn op waardoor pas bij de voorjaarsnota belangrijke keuzes voor de stad bekend worden? Politiek verslaggever David Hielkema belicht in ‘Republiek Amsterdam’ een politiek onderwerp uit de stad. Reageren? d.hielkema@parool.nl.||https://www.parool.nl/amsterdam/amsterdam-schiet-minima-te-hulp-maar-bij-wie-komt-de-rekening-te-liggen~be6dc40a9/
2022-09-23||Gaat dit stalsysteem de stikstofcrisis oplossen?||Al twee jaar zoemt het rond in melkveehoudend Nederland: de Lely Sphere komt eraan. Een stalsysteem dat, volgens de producent, ons stikstofprobleem kan oplossen zonder dat er boeren moeten worden uitgekocht. Lely is een groot bedrijf uit Maassluis dat zich specialiseert in stalinnovaties als melkrobots. Nu is er dus de Sphere. Die kost een boer met 120 koeien zo’n 160.000 euro. De Sphere belooft niet alleen mest en urine van elkaar te scheiden, zoals de stalvloeren die eerder deze maand door de Raad van State werden afgeschoten, maar zuigt bovendien de ammoniak uit de lucht én zet uitwerpselen om in waardevolle mest. Een circulair systeem dat volgens ‘rapporten’ goed is voor maximaal 70 procent stikstofreductie. Mathé van den Bosch uit Oudenbosch (West-Brabant) is een van de weinige boeren die er al een heeft staan. Onder meer bij hem zijn de metingen uitgevoerd die later dit jaar definitief moeten bepalen hoeveel stikstof de Sphere bespaart. “Het begon als een moetje,” zegt Van den Bosch. “In Brabant besloten ze een paar jaar geleden al dat boeren minder stikstof moesten uitstoten. Maar nu ben ik blij met de Sphere. Je rúíkt gewoon dat het werkt. Als ik van de melkvee- naar de jongveestal loop, waar ik het systeem niet heb, komt de ammoniakgeur me tegemoet. Zo rook het vroeger overal.” De droge mest die overblijft, gebruikt Van den Bosch om over zijn gras uit te rijden. “Met de torenhoge kunstmestprijzen is dat een zegen. Het levert echt een mooie besparing op.” Op 5 oktober komt stikstofbemiddelaar Johan Remkes met zijn adviezen voor de oplossing van de stikstofcrisis. In de melkveehouderij ligt daarvoor een belangrijke sleutel. De landbouw is goed voor meer dan de helft van de Nederlandse uitstoot, de melkveehouderij neemt daar weer een belangrijk deel van voor haar rekening. Om boeren met veel koeien perspectief te bieden, zou het niet gek zijn als Remkes het kabinet adviseert te kijken naar stalsystemen als dat van Lely. Door de Raad van State-uitspraak van 7 september staan dit soort systemen echter wel in een ander daglicht. De hoogste bestuursrechter oordeelde dat van twee stalvloeren hoogst onzeker is of ze wel zo stikstofbesparend zijn als wordt beloofd. Daardoor mogen ze niet dienen als basis voor een natuurvergunning. Een streep door de rekening van melkveehouders met deze vloeren, maar eigenlijk van alle boeren die willen investeren in emissiebesparende staltechnieken, analyseerden juristen al snel. Elke boer die in de buurt van beschermde natuur woont en een stal heeft waarvan het precieze effect niet vaststaat, is nu potentieel aangeschoten wild. Ook voor het kabinet is dat een lastige realiteit. Minister Christianne van der Wal gaf aan dat ze technische innovatie blijft zien als bouwsteen voor de stikstofoplossing. Maar wat heb je daaraan, als die innovatie zo kwetsbaar is voor de rechter? Terug naar de Lely Sphere. Kunnen we de percentages die de fabrikant ons hierbij voorspiegelt wél vertrouwen? Critici reageren zuinigjes. Volgens milieujurist Ton van Hoof van Mobilisation for the Environment (MOB) is de Sphere voor de helft gebaseerd op ‘hetzelfde dubieuze principe’ als de twee vloeren die de Raad van State afschoot. Dat er ook ammoniak uit de lucht wordt gezogen, is volgens Van Hoof ‘misschien’ een waardevolle toevoeging. “Maar als de vloer niet doet wat hij belooft, zal er toch meer stikstof ontsnappen dan men claimt.” MOB-voorman Johan Vollenbroek, die met zijn juristen de zaak over de stalvloeren bij de Raad van State won, noemt de Lely Sphere ‘de meest recente fopspeen van de vee-industrie’. Áls die de stikstofuitstoot al vermindert, dan staan daar veel nadelen tegenover, stelt Vollenbroek. Hij wijst erop dat de Sphere niets doet aan andere nijpende problemen in de veehouderij, zoals de uitstoot van broeikasgassen en de import van soja uit Zuid-Amerika voor veevoer. Ook zorgt het systeem volgens Vollenbroek voor extra water- en elektriciteitsverbruik. Jan Willem Erisman, milieuhoogleraar in Leiden, noemde een investering in de Sphere eerder in NRC ‘levensgevaarlijk’. “De reden waarom ik terughoudend ben, is dat de boer nog niet weet hoeveel stikstof hij moet reduceren, en ook niet wat er nog op hem afkomt aan klimaat- en waterkwaliteitsmaatregelen,” verklaart hij desgevraagd. “Daardoor is het raadzaam om nu geen hoge kosten te maken.” [Tekst loopt verder onder foto] Lely laat zich door de scepsis niet afleiden. Het bedrijf krijgt dan ook nogal wat steun. John van der Ent, algemeen directeur van Spar, stelde bij de opening van het vernieuwde Lelyhoofdkwartier in juni dat het kabinet elke melkveehouder een Sphere moest geven: veel goedkoper dan uitkopen. Onder de toehoorders waren koning Willem-Alexander en Henk Staghouwer, toen nog minister van Landbouw. Die sprak van een ‘goed idee’ en noemde Lely een voorbeeldbedrijf. Ook de agrarische sector staat achter de Sphere. LTO-baas Sjaak van der Tak prijst het systeem vaak aan. Zuivelproducent FrieslandCampina en de Rabobank gingen zelfs een officiële samenwerking aan met Lely. Een boer die investeert in de Sphere krijgt korting op de aanschaf, een vergoeding via het melkgeld en rentekorting. Voor een pilot is veel belangstelling. Meer dan zeshonderd melkveehouders meldden zich, terwijl er maar 96 Spheres te ‘vergeven’ zijn. De gesprekken lopen, meldt Lelywoordvoerder Inge Baars. De bedoeling is dat elke provincie acht Spheres krijgt. Het vonnis van de Raad van State bereikte vanzelfsprekend ook Maassluis. Lely vindt het vervelend dat hun Sphere op één hoop wordt gegooid met twee slecht werkende stalvloeren. “Dat zijn geen complete systemen zoals de Lely Sphere.” Volgens Lely is het essentieel ‘dat er met meer nuance gekeken’ wordt en dat ‘de verschillen’ duidelijk zijn. De overheid heeft een overzicht van alle stikstofreducerende stalsystemen, de zogeheten RAV-lijst. De ‘emissiefactoren’ die daar voor elk systeem genoteerd staan, worden gebruikt bij vergunningverlening aan boeren. De Sphere staat op de RAV-lijst met een ‘voorlopige emissiefactor’ van 3,6 kilo stikstofuitstoot per dier per jaar. Een lager cijfer dan elk ander systeem op de RAV-lijst. Een normale koeienstal komt uit op 13 kilo. Het gevolg: een boer met een Sphere mag qua stikstofuitstoot veel meer koeien houden dan een collega met een gewone stal. De voorlopige emissiefactor van 3,6 voor de Sphere is niet gebaseerd op metingen, maar op gegevens die Lely aanleverde en het oordeel dat een adviescommissie van de overheid, de Technische Adviespool (TAP), daar vervolgens over velde. Volgens criticasters een wat ondoorzichtig proces, maar van schimmige praktijken is geen sprake, bezweert André van Boheemen, TAP-lid en specialist op het gebied van luchtemissies. Hij wil niet specifiek ingaan op het Lelysysteem, maar kan in het algemeen wel wat zeggen over de beoordeling van stalsystemen. “Een heel lage waarde,” zegt Van Boheemen, “daar worden boer, producent en overheid natuurlijk blij van. Maar het moet wél kloppen. Daar komt de TAP om de hoek kijken. We hebben specialisten op het gebied van techniek, meten, enzovoorts. We zijn uiterst kritisch, kijken naar elk cijfertje, nemen ieder rapport van A tot Z door. Álles moet kloppen.” Het rapport waarin de score van 3,6 voor de Sphere wordt onderbouwd, is niet openbaar. Belangstellenden kunnen het opvragen bij Lely, maar het bedrijf wil het desgevraagd niet verstrekken. “Dat komt omdat het definitieve rapport een lager getal gaat geven; dat rapport willen we delen,” stelt Lelywoordvoerder Baars. Om tot een definitieve emissiefactor te komen, zijn metingen verricht in vier proefstallen, onder meer in die van Mathé van den Bosch. “Ze zijn geloof ik zes keer langs geweest, en meten dan 24 uur lang met allerlei sensoren.” Meerdere betrokkenen bevestigen dat de metingen gunstig uitpakken. Voor het einde van het jaar wordt de definitieve factor verwacht, die daardoor uit lijkt te komen op een recordscore ónder de 3,6. Eind goed, al goed? Zo simpel is het dus niet. De Raad van State velde begin september een principieel oordeel. Een emissiefactor is leuk en aardig, maar als er twijfel over bestaat, kan een vergunning worden aangevochten, is de strekking. In de proefstallen zijn de resultaten van de Sphere misschien geweldig. Maar hoe pakken die uit als een boer met het systeem werkt in een niet-gecontroleerde omgeving, als onderdelen vies worden, rubbertjes slijten, de boel ouder wordt? Melkveehouder Van den Bosch heeft er alle vertrouwen in. “De techniek wordt beter, dit systeem is minder slijtagegevoelig dan zijn voorgangers. En er zitten sensoren op die aangeven of het goed functioneert.” Bij een van de twee door de rechter afgeschoten stalvloeren bleek de praktijk juist tegen te vallen. Wat heet: het Centraal Bureau voor de Statistiek (CBS) zag bij een mestanalyse – een experimentele meetmethode – niet eens verschil met een normale vloer, terwijl een stikstofhalvering was beloofd. TAP-lid Van Boheemen noemt het frappant dat er verschil zit tussen het theoretische verhaal en de door de CBS aangetroffen praktijk. “Er lijkt een puzzelstuk te missen. Maar ook het CBS vond daar geen sluitende verklaring voor.” Volgens Van Boheemen is het dan ook nog geen feit dat systemen in de praktijk minder werken dan tijdens de metingen van de TAP, maar een ‘hypothese’. Het probleem: een echt antwoord is zo moeilijk te vinden. Ja, in de proefstallen wordt met geavanceerde apparatuur gemeten om tot een definitieve emissiefactor te komen. Die metingen geven een ‘representatief’ beeld van het stalsysteem in kwestie, vindt Van Boheemen. Maar: “Metingen zijn slechts een weergave van de werkelijkheid, er is altijd enige onzekerheid.” Die onzekerheid neemt daarna, als een systeem definitief de markt op gaat, eigenlijk alleen maar toe. Elk systeem krijgt van de TAP een ‘leaflet’ mee, waarin staat hoe het gebruikt moet worden om tot de beste resultaten te komen. De Omgevingsdienst kan bij controles checken of een boer volgens die handleiding werkt. Maar ammoniakuitstoot meten, dat gebeurt niet. “Een betaalbaar systeem waarmee je bij boeren continu meet hoeveel ammoniak er uitgestoten wordt, is er nog niet,” zegt Van Boheemen. Volgens verschillende experts gaat het sowieso nog jaren duren voor die meetapparatuur er komt. De ongemakkelijke waarheid is dat niet te controleren valt of een emissiearme stal in de praktijk écht doet wat hij belooft. En daar zit volgens deskundigen nou net de crux. Accepteer je die onzekerheid en gun je boeren stappen op het innovatieve pad? Of trek je de lijn van de Raad van State door: dat er concrete twijfel is over het effect van emissiearme stallen op kwetsbare natuur, en dat die twijfel er niet mag zijn? Wetenschappers denken na over tussenoplossingen. Gerard Migchels, onderzoeker aan Wageningen University & Research (WUR), pleit voor een ‘stallen-apk’. “Zodat een boer moet aantonen dat hij een systeem op de juiste manier gebruikt. Idealiter zou je dat combineren met metingen. Maar ja: onbetaalbaar.” Lely zegt voorstander te zijn van een ‘periodieke meetsystematiek’. De landbouwinnovator uit Maassluis laat zich door het vonnis van de rechter niet van de leg brengen. Ook de Rabobank gaat door met de pilot. Daardoor investeren binnenkort bijna honderd melkveehouders een paar ton in een systeem dat veel belooft, maar waarvan het effect in de praktijk niet te bewijzen is. Ze zullen hoogstwaarschijnlijk niet de laatsten zijn. De vraag is wat Remkes het kabinet zal adviseren over de nieuwe staltechnieken. MOB-jurist Van Hoof noemt het ‘heel glad ijs’, mocht dit pad verder worden bewandeld. “Maar het is een levensgroot risico dat het wel gaat gebeuren.” WUR-onderzoek Migchels pleit voor een genuanceerde discussie. “Stalinnovaties zijn niet de enige oplossing, maar ook niet waardeloos. Ze komen van pas in een mix van maatregelen. Sommige boeren stoppen, sommigen gaan minder intensief werken, sommigen kiezen ander voer, sommigen stalinnovaties. En ja, het systeem van Lely heeft in die categorie zeker een bepaalde charme.” Dat is Mathé van den Bosch met hem eens. Hij is blij dat hij de kans kreeg te investeren in de Sphere. “Maar of ik nu safe zit? Dat weet je in dit land tegenwoordig nooit meer.”||https://www.parool.nl/nederland/gaat-dit-stalsysteem-de-stikstofcrisis-oplossen~bccc03ec/
2022-09-23||Ik hoop dat de provinciale persmuskieten lekker doorgaan met Van Gaal bashen||Ik voel me gedwongen het woord ‘masterclass’ te gebruiken voor het voetbal dat Timber tegen de Polen liet zien. Google geeft ‘elite’ als enig synoniem. Google heeft ook weleens ongelijk. Een masterclass is praktijkonderricht op het hoogste niveau. Timber schaarde zich wel in de elite van het Nederlandse verdedigen, zo niet het Europese. Cannavaro was er een uitblinker in, hoewel hij gespeend was van de souplesse van Timber. De laatste had drie onderscheppingen, kwam nauwelijks in duels en kreeg drie overtredingen mee. Hij verstuurde de meeste passes van iedereen, die voor 96 procent nauwkeurig waren. Voordat mensen zeggen dat dit een ‘heel matig Polen’ was: Timber vond de beste spits ter wereld op zijn pad en een van de beste aanvallende middenvelders van Europa, Zielinski. Vooral het feit dan Lewandowski er tegen Nederland niet aan te pas kwam, danken we aan Timber. Als Nederland een aanval opzette, zag ik Timber zelden in de laatste lijn. Ook aanvallend was hij al aan het ‘vooruit verdedigen’. Wie zegt dat dit een innerlijke tegenspraak bevat, moet eens naar het hemelse voetballen van Timber kijken. De jongen is een voorstopper met het positiegevoel van Magic Johnson, een basketballer die het hele veld met één oogopslag kon scannen. Stefan de Vrij heeft altijd goed gepresteerd in het Nederlands elftal. Ik ben bang dat zijn tijd als international voorbij is. Timber speelt voor Ajax, ja. Ben ik even blij dat Van Gaal hem durfde te selecteren en op te stellen, tegen die stroom aan het nieuwe provincialisme in. Er gebeurde iets raars voor de wedstrijd Polen-Nederland. Een analist van de NOS vroeg aan de verslaggever van de NOS, in zendtijd van de NOS, of Jeroen die Van Gaal niet eens hard kon aanpakken. Zie je zoiets al gebeuren bij de BBC? Stekelenburg ruikt een stokebrand op kilometers afstand en reageerde mild en afwijzend. Hij had totaal geen problemen met Van Gaal, op een summier incident na. De stokebrand uit Brabant keek op zijn neus. Voor stokebrand vond ik op Google wel passende synoniemen: agitator, intrigant, onrustzaaier, ophitser, twistzoeker, woelgeest, om er een paar te noemen. Na de wedstrijd gaf Van Gaal een vlekkeloos interview aan Stekelenburg. Commentaar van de stokebrand: “Dit was boeiend.” Vlug draaide hij zijn vlag andersom. Waarin Van Gaal ook goed is: het verzinnen van nieuwe posities voor zijn spelers. Gakpo stond op ‘10’. Dat deed hij goed tot uitstekend. Hij had minder ruimte dan aan de zijkant, wat hem dwong om zijn voeten sneller te gebruiken. Ook kwam hij vaker een tegenstander tegen, dus moest hij zijn lichaam in de strijd gooien. Hij liep een gele kaart op en kwam veel vaker in duels dan bij PSV. Dat was zichtbaar goed voor hem. De bondscoach is ook een meester in het aanwakkeren van zelfvertrouwen. Taylor, bij Ajax in een lichte dip, viel uitstekend in. Hij ging diep, deed veel vuil werk en verloor de bal niet of nauwelijks. Vincent Janssen was van hetzelfde laken een pak. Speelde vrijwel foutloos en gaf een perfecte assist op Bergwijn. De Roon? Onzichtbaar goed. Ik hoop dat de provinciale persmuskieten lekker doorgaan met het bashen van Van Gaal. Zo vervullen ze een rol als gemeenschappelijke vijand en groeit de teamgeest. Luister onze Ajaxpodcast Branie:||https://www.parool.nl/sport/ik-hoop-dat-de-provinciale-persmuskieten-lekker-doorgaan-met-van-gaal-bashen~bc31518c/
2022-09-23||Inspiratie nodig? Paddenstoelen-bruschetta van Jigal Krant||Het is een beproefde truc van ouders die hun vitamine mijdende kinderen willen behoeden voor een wisse scheurbuikdood: het ­verstoppen van groente, liefst tussen lagen junkfood dat het kroost wel blieft. Dat verstoppen gaat het makkelijkst bij soep of pasta­saus, omdat daarbij de staafmixer al het belastende bewijsmateriaal vernietigt. Ongepureerd voedsel heeft wat meer voeten in de aarde: sowieso een geslepen koksmes en het nodige geduld, want het is zaak om de gewraakte groente in zo klein mogelijke blokjes te snijden. Eén detecteerbaar dobbelsteentje zal het ouderlijke bedrog al doen mislukken. Na onze eerste vakantieweek in Italië kwam de pasta ons de neus uit en voor soep was het minstens twintig graden te heet, dus gooide ik het in ons Oostenrijkse hotelkeukentje over een andere boeg. In de plaatselijke supermarkt was ik op een prachtige aubergine gestuit. Die zat zo strak in haar glimmende vel dat ze mee móést, al verafschuwen mijn kinderen aubergine even hartstochtelijk als ik ervan hou. Ik besloot de aubergine te verstoppen in de topping van een paddenstoelenbruschetta. Terug in het hotel sneed ik de aubergine in zulke kleine dobbelsteentjes dat de kinderen het onmogelijk nog konden waar­nemen. Dat gaf de paddenstoelenmelange een heerlijke romigheid en iets zoetigs. Tevreden ­serveerde ik mijn bruschette op het balkon van onze hotelkamer. “Getver!” riepen mijn kinderen bij de eerste aanblik. In mijn enthousiasme was ik even vergeten dat ze ­paddenstoelen zo mogelijk nog smeriger vinden dan aubergine.||https://www.parool.nl/ps/inspiratie-nodig-paddenstoelen-bruschetta-van-jigal-krant~b08ab26c/
2022-09-23||Lab met 70 kilo ketamine in Oost ontmanteld, man (49) aangehouden||In het drugslab, in een loods van een autoverhuurder op een bedrijventerrein, vond de politie ongeveer 70 kilogram ketamine, deels droog en deels vloeibaar. De ontdekking werd gedaan door toezichthouders van de zogenoemde Ondermijningsbrigade. De politie heeft het lab ontmanteld en de drugs vernietigd. Verder werden een auto, tien telefoons, een gsm-tracker en verschillende jerrycans met ethanol in beslag genomen. Ketamine, ook wel keta of ket genoemd, is een verdovingsmiddel voor mensen en dieren, maar wordt ook als recreatieve drugs gebruikt. Het staat niet op de lijst van drugs in de Opiumwet. De aangehouden man wordt daarom gezien als verdachte voor de Geneesmiddelenwet en de Wet op de economische delicten voor het zonder vergunning en registratie bereiden en opslaan van geneesmiddelen. De politie doet verder onderzoek en sluit meer aanhoudingen niet uit.||https://www.parool.nl/amsterdam/lab-met-70-kilo-ketamine-in-oost-ontmanteld-man-49-aangehouden~ba08fab6/
2022-09-23||Tienduizenden klinkers op Piet Heinkade vervangen door groen||De Piet Heinkade is één lange steenstrook. Aan de ene kant van de kade ligt het IJ, aan de andere lopen een doorgaande weg en het drukke spoor. Mensen wonen er in grote, industriële blokken en er is nauwelijks een boom, bankje of perk te bekennen. In de zomer zorgt de grote hoeveelheid steen voor hittestress en de afwezigheid van gras maakt dat ook regenwater minder goed kan worden afgevoerd, zeggen bewoners. “Zijn wij het afvoerputje van Amsterdam of zo?” vroeg bewoner Siep de Haan (63) de gemeente. De leefbaarheid kon volgens bewoners een stuk beter. Dus begonnen ze jaren geleden met het schrijven van brieven aan de gemeente. De Haan: “Uit elk gebouw hebben we een bewoner geplukt en we hebben onze krachten gebundeld.” Het grootste knelpunt zat hem in het groen. Eerder plantten De Haan en buurtgenoot Gé Pouw (73) al wat perken met een zelfbenoemde guerrilla-actie. Nu wordt met hulp van de gemeente 2500 vierkante meter aan steen, ruim een derde van een voetbalveld, vervangen door groen. De Haan is woensdag al druk bezig geweest om met stoepkrijt het oppervlakte uit te tekenen. “2500 vierkante meter: jemig, wat een verschil wordt dit.” De stukken groen beginnen groot en worden, met de schuin aflopende weg, steeds kleiner. De groenvlakken zullen gevuld worden met een bloemrijk grasmengsel. Naast struiken en perken zullen er ook bankjes geplaatst worden. De planten die al eerder gepland waren, worden met nieuwe inheemse soorten gecombineerd. Pouw zou ook graag wat niet-inheense planten als de vlinderstruik zien. “Dat komt wel goed, we worden gewoon een beetje brutaal.” Het gaat allemaal een stuk sneller dan verwacht. Projectleider Céline Stada vertelt dat de bewoners het budget voor participatiegesprekken liever gewoon in het groen stopten. “Normaal trekken we hier drie jaar voor uit, nu kunnen we het in negen maanden waarmaken.” Half oktober zal het project van start gaan. Voor buurtbewoonster Marlou Groot (57) een enorme opluchting. “Je mist de aansluiting met de seizoenen.” Als bewoners dat willen, kunnen er stukken aan hen worden gedragen voor zelfbeheer. Pouw ziet daar wel heil in. “Een mens wordt blij van bloei.” Het geluid uit de buurt was overduidelijk. Rick Vermin, stadsdeelbestuurder van Oost, heeft het gehoord. “Groen is leefbaar. Een groene stad is een leefbare stad.” De aanleg van meer groen is volgens hem een eerste stap naar een groenere en mooiere Piet Heinkade. De kade werd door anderen vaak slechts als doorgangsweg met kantoorpanden gezien. “Maar ook hier wonen Amsterdammers.”||https://www.parool.nl/amsterdam/tienduizenden-klinkers-op-piet-heinkade-vervangen-door-groen~bd0c6778/
2022-09-23||Virgil van Dijk: ‘Ik ben niet naïef, ik weet ook dat ik beter kon’||Virgil van Dijk zucht eens diep in de catacomben van het Naradowystadion. Een zucht verpakt in een milde glimlach. Inderdaad, knikt de aanvoerder van Oranje, sinds zijn profdebuut bij FC Groningen liep vrijwel alles in zijn voetballeven in één rechte lijn omhoog. De commentaren waren consequent lovend, lyrisch haast. Tot hij in de eerste weken van dit seizoen opeens felle – en terechte – kritiek kreeg. Plots oogde de onomstreden verdediger van Liverpool kwetsbaar, een tikje onbehouwen soms ook. Van Dijk veroorzaakte een paar atypische strafschoppen, zocht zichtbaar naar zijn vorm. “Met de uitwedstrijd tegen Napoli als dieptepunt, zowel voor de club als mij persoonlijk,” aldus Van Dijk over de kansloze 4-1 nederlaag in de Champions League. “Hopelijk was dat ook een kantelpunt. Later tegen Ajax en nu met Oranje tegen Polen ging het goed. Dat biedt zeker iets om op verder te bouwen en vertrouwen uit te putten.” De kritiek was terecht, geeft Van Dijk toe. “Ik weet dat ik beter kon. Ik ben niet naïef, ik weet donders goed dat ik fouten maak. Dat gebeurt in voetbal, dat weet iedereen. Maar leuk is anders.” Mentaal was het soms zwaar, erkent de voetballer. “Ik weet ook dat ik een van de belangrijke spelers ben, bij mijn club en bij Oranje. Die verantwoordelijkheid voel ik heel erg. Ik probeer elke wedstrijd, elke training de allerbeste versie van mezelf te laten zien. Maar soms gaat dat even niet zo makkelijk.” Van Dijk zocht veelvuldig naar verklaringen, zowel bij zichzelf als met zijn teamgenoten. “We hadden begin dit seizoen natuurlijk met blessures te maken, maar ook: het liep gewoon niet. Vooral tegen Napoli kon je dat zien, we waren allemaal bezig met onze eigen strijd. Dan zoek je als speler oplossingen, maar die oplossingen moet je als team zoeken. Dat klinkt heel simpel, maar het is best lastig.” Na de afgang in Napels veranderde er iets, zag Van Dijk. Manager Jürgen Klopp en de belangrijkste spelers kropen dicht bij elkaar in die dagen, vastbesloten de boel om te keren. “In de week richting de wedstrijd tegen Ajax hebben we echt goed gesproken met elkaar. Dat wil niet zeggen dat het in de toekomst niet meer kan voorkomen, een mindere wedstrijd kan altijd. Maar de basis is om allemaal dezelfde focus te hebben.” Deze week bij Oranje speelden andere thema’s: de ploeg van Van Gaal bereidt zich bovenal voor op het WK in Qatar. In dat team is Van Dijk de onomstreden man in het centrum van de verdediging, voorlopig met Jurriën Timber en Nathan Aké als adjudanten. De 0-2 winst op Polen schonk perspectief en vertrouwen, óók in defensief opzicht. “Tegen Polen moesten we onderling veel coachen, want zij speelden met veel positiewisselingen. Maar dat ging goed en het was lekker om eindelijk weer de nul te houden. Bij de wedstrijden in juni speelden we met verschillende achterhoedes, nu zag je dat het stilaan wat vaster wordt. Het was heel solide, denk ik.” Of de achterhoede daarmee zo goed als vaststaat voor Qatar? Van Dijk: “Dat is aan de bondscoach natuurlijk. Maar dat we iedereen nodig hebben, heb je tegen Polen ook weer kunnen zien. Er zullen ongetwijfeld soms jongens wegvallen, dan moeten de anderen er staan. Maar ook wat dat betreft ziet het er goed uit. Hier kunnen we weer verder mee, ook richting de wedstrijd tegen België van zondag.”||https://www.parool.nl/sport/virgil-van-dijk-ik-ben-niet-naief-ik-weet-ook-dat-ik-beter-kon~bbb280cf/
2022-09-23||Frits van Eerd treedt tijdelijk terug als directeur Jumbo na arrestatie||Het terugtreden is in het belang van Jumbo en maakt het voor Van Eerd mogelijk om zich volledig te concentreren op zijn persoonlijke situatie, meldt de supermarkt in een verklaring. De familie Van Eerd, de Raad van Commissarissen en het directieteam respecteren ‘dit moedige besluit en zeggen hem alle steun toe in de komende periode’, valt te lezen in de verklaring. Jumbo verwacht op korte termijn meer informatie te kunnen geven over wie Van Eerd gaat opvolgen. ‘Tot die tijd is de dagelijkse bedrijfsvoering van Jumbo onverkort gewaarborgd door het directieteam’, meldt het bedrijf. In de verklaring zegt Jumbo verder niets over de aanhouding en het witwasonderzoek. Jumbo zelf is niet betrokken bij de zaak. ‘We zijn blij te kunnen melden dat Frits inmiddels weer bij zijn familie is. Hij blijft onderdeel uitmaken van het lopende onderzoek. Het is een heftige periode voor iedereen’, meldde het bedrijf eerder deze week. Van Eerd werd zondag na verhoor vrijgelaten. Hij werd vorige week opgepakt in een groot witwasonderzoek. Theo E., de 58-jarige hoofdverdachte en een bekende van Van Eerd, zit nog wel vast. Op meerdere plekken in Nederland werden doorzoekingen uitgevoerd in een gezamenlijk onderzoek van onder meer de FIOD en het OM. Onder meer de woning van Van Eerd in het Brabantse Heeswijk-Dinther werd doorzocht. Vijf andere verdachten die ook zijn opgepakt in de zaak, werden eerder deze week al op vrije voeten gesteld. Het gaat om een een 48-jarige vrouw uit Gasteren, een 50-jarige vrouw uit Assen, een 33-jarige man en een 46-jarige man uit Assen en een 68-jarige man uit Rosmalen. Ook zij blijven nog wel verdachten in de zaak. Het witwassen gebeurde via onroerendgoedtransacties, autohandel, onverklaarbare contante stortingen en sponsorcontracten in de motorcross-sport, aldus het OM. Daarnaast is er een verdenking van btw-fraude in de autohandel. Hoofdverdachte Theo E. wordt gezien als spin in het web. De medeverdachten - dus ook Van Eerd - wordt verweten dat zij in meer of mindere mate betrokken zijn geweest bij de fraude. Jumbo is onder andere sponsor van wieler- en schaatsteam Jumbo-Visma. Ook Formule 1-coureur Max Verstappen heeft een sponsordeal met de supermarktketen.||https://www.parool.nl/nederland/frits-van-eerd-treedt-tijdelijk-terug-als-directeur-jumbo-na-arrestatie~bfa070c8/
2022-09-23||OM eist vijf jaar cel en tbs voor gewelddadige overval jong gezin in Zuid||Op het moment van de overval waren de vader en moeder en hun acht weken oude baby thuis. Een van de daders deed zich voor als pakketbezorger. Vervolgens drongen twee overvallers met vuurwapens naar binnen, scheidden de ouders van het kind, mishandelden de vader en omwikkelden het hoofd van de vrouw met tape. Na een halfuur verliet het tweetal de woning met een aantal waardevolle sieraden, designertassen en een Rolex. Ze lieten de man en vrouw vastgebonden en opgesloten achter in de badkamer. Het stel verkeerde tijdens de overval in doodsangst. “Ze zetten een geweer tegen mijn vrouw aan en ik word door de woonkamer gesleurd,” zei de man eerder bij Opsporing Verzocht. Zijn echtgenote smeekte naar eigen zeggen of zij tijdens de overval de baby bij zich mocht houden. “Dat was kansloos,” verzuchtte ze. “Het is verschrikkelijk dat je als ouder wordt gescheiden van je kind,” voegde haar man daaraan toe. De 20-jarige man die terechtstaat wordt ervan verdacht daadwerkelijk de woning te hebben overvallen, samen met een nog niet opgespoorde derde verdachte. De 25-jarige man die voor de rechter staat, wordt verdacht van medeplichtigheid: hij zou met zijn auto de overvallers hebben gebracht en gehaald, aldus het OM. Het kan volgens de officier van justitie bijna niet anders dan dat de chauffeur op de hoogte was van de overval. In het huis werd DNA van de 20-jarige verdachte gevonden, de auto van de andere verdachte voldoet aan een beschrijving van een getuige, meldt het OM. De twee worden daarnaast van meer strafbare feiten verdacht. “De 20-jarige verdachte van een geweldsdelict en de 25-jarige verdachte van diefstal met geweld en cocaïnebezit.”||https://www.parool.nl/amsterdam/om-eist-vijf-jaar-cel-en-tbs-voor-gewelddadige-overval-jong-gezin-in-zuid~bae97a3c/
2022-09-23||Overval op restaurant Amsterdam-Oost||Omstreeks 21.30 uur vielen de overvallers met de woorden ‘dit is een overval’ het restaurant binnen, waar op dat moment gasten zaten te eten. Ze bedreigden het personeel met een wapen. De medewerkers overhandigden de inhoud van de kassa, ‘een schamele buit’, aan de overvallers, die bivakmutsen droegen. Het wapen is niet gebruikt en er zijn geen slachtoffers gevallen, aldus een woordvoerder van de politie. De politie doet onderzoek en vraagt getuigen zich te melden.||https://www.parool.nl/nederland/overval-op-restaurant-amsterdam-oost~b720683b/
2022-09-23||Hilary Mantel (1952-2022) overleden: schrijfster was ‘geniaal’ en ‘een vlijmscherp observator’||Sinds De spiegel & het licht uitkwam, het derde deel van haar gelauwerde historische romanreeks over de opkomst en ondergang van de Britse staatsman Thomas Cromwell, kende ze geen moment van rust. Ze had, zo vertelde ze december vorig jaar tegen theologe Jacobine Geel die haar interviewde voor dagblad Trouw, niet eens de tijd gehad om te rouwen om haar broer die een paar maanden eerder was overleden. Donderdag overleed ze zelf, nog geen jaar later. Volgens de verklaring die haar agent en Britse uitgever vrijdag uitgaven gebeurde dat ‘onverwacht maar vredig en omgeven door nauwe familie en vrienden.’ Schrijver Hilary Mantel (Glossop, 1952) won twee keer de Booker Prize. Voor het eerste deel van de trilogie Wolf Hall (2009) en het vervolg Het boek Henry (Bring up the Bodies, 2012). Beide boeken zijn bewerkt: tot toneelstukken door de Royal Shakespeare Company en tot een BBC-televisieserie. Het laatste deel, waarin Cromwell (1485-1540), vertrouweling van de Britse koning Henry VIII aan zijn ontijdig einde komt, liet vervolgens acht jaar op zich wachten. Toen deel drie eindelijk op het punt stond om uitgegeven te worden, ontstond er een literaire hype. Boekhandels in Groot-Brittannië gingen er op 6 maart 2021 om middernacht voor open. In een paar maanden tijd werden in het Verenigd Koninkrijk, Canada en de Verenigde Staten 650.000 exemplaren van The mirror and the light verkocht. De Nederlandse vertaling verscheen in mei van dat jaar. “Ze was een vlijmscherp observator en een ongehoord goede auteur,” zegt Nelleke Geel van Mantels uitgeverij Meridiaan, zeer aangeslagen door het nieuws. De Wolf Hall–trilogie - respectievelijk 816, 528 en 1241 bladzijden – had veel van Mantel gevergd. Maar de toneelbewerking van deel drie was klaar, en ze had het project afgerond met een fotoboek van de historische locaties, in samenwerking met acteur Ben Miles, die Cromwell op het toneel gestalte gaf en diens broer, fotograaf George Miles. The Wolf Hall Picture Book verschijnt in januari 2023. “Ze had schoon schip gemaakt. Zij en haar man Gerald McEwen stonden op het punt om naar Ierland te verhuizen, dat hadden ze na de brexit besloten. Ze was nu vooral dozen aan het pakken maar ze zat ook alweer vol plannen voor nieuwe romans,” aldus Geel die sinds 2009 met Mantel heeft samengewerkt voor haar Nederlandse edities. “Ik had me zo verheugd om haar daarover te horen praten. De Wolf Hall-trilogie is een ongelooflijk project geweest. Vijftien jaar heeft ze eraan gewerkt. Maar ze heeft ook heel veel, en heel goed contemporain werk geschreven. Het is een totaal gemis voor de literatuur.” Dat ze zich zo had laten opslokken door de wereld van het hof van Hendrik VIII betekende overigens niet dat Mantel een monarchistische inslag had. Ze noemde zichzelf juist een revolutionair. Als beginnend auteur had ze al een trilogie geschreven over de Franse Revolutie, A Place of Greater Safety, maar uitgevers hadden toen geen interesse en publicatie volgde pas in 1992. De vertaling verscheen als Een veiliger oord. Geel: “Ook geniaal, ook weer dik: 958 bladzijden. Maar hier totaal over het hoofd gezien.” Juist omdat ze zo geïnteresseerd was in revolutie onderzocht ze het koningschap, zei ze tegen Geel, “Ken uw vijand!” De monarchie, vond ze, was al ten tijde van Henry VIII archaïsch en een volstrekt irrationeel instituut. En Cromwell was een man die een hele reeks omwentelingen veroorzaakte. “Zijn revolutie is er een in slow motion, maar wat hij in gang zette rond de reformatie, de ontbinding van kloosters, de herverdeling van het land en zijn opbrengst, betekende een ingrijpende en blijvende verandering.”||https://www.parool.nl/kunst-media/hilary-mantel-1952-2022-overleden-schrijfster-was-geniaal-en-een-vlijmscherp-observator~b525cea9/
2022-09-23||Jan van Dorsten doet na 34 jaar platenzaak Record Palace van de hand: ‘Quentin Tarantino kocht hier stapels singles’||De winkelruit is dichtgeplakt en op de deur hangt een A4'tje met de tekst ‘Closed until further notice’. Daaronder nog een A4'tje: ‘Will re-open some time in october.’ Jan van Dorsten heeft zijn winkel Record Palace nog maar net verkocht of de nieuwe eigenaar is de boel al flink aan het reorganiseren. Een tikje ontheemd zit Van Dorsten in de onttakelde ruimte waar hij bijna drieënhalf decennium lang platen verkocht, vooral tweedehands vinyl. Hij wijst naar de achterwand, waarop een muurschildering met muzikaal thema te zien is. “Die heb ik in 1988 door kunstenaar Huibert van Dorp laten maken. Later zijn er platenkasten voor gekomen, ik was die hele schildering vergeten. Best mooi, toch?” Toen Van Dorsten 34 jaar geleden Record Palace opende, in een pand waarin eerder een wasserette was gevestigd, was net de compact disc aan zijn opmars begonnen. “Iedereen dacht: die gozer is gek met zijn vinyl. Het was de tijd dat mensen massaal hun platencollecties wegdeden. Echt, mensen die gingen verhuizen, dumpten hier dózen met elpees voor de deur. ‘Nee, hoor we hoeven er niets voor te hebben’.” Hij heeft de zaak al die jaren open weten te houden. “Eerst kreeg ik hier alleen diehardvinylfreaks over de vloer, die niets van cd’s moesten hebben. Later kwam er ook jonger publiek. De grote omslag kwam rond 2000, toen vinyl weer hip werd. Sindsdien komen hier ook veel meisjes.” Van Dorsten, geboren en getogen in Delft, werkte lang in de horeca. Hij was onder meer barman in de Belle Amie, de discotheek in Scheveningen van de eveneens uit Delft afkomstige groep Tee-Set, waarvoor hij ook als roadie werkte. “Voor de horecazaken waar ik achter de bar stond, kocht ik altijd de platen. Zo ben ik er zelf ook in gaan handelen. Vanuit de achterbak van mijn auto verkocht ik aan platenzaken.” Record Palace had van meet af aan een breed assortiment. Sterk was de zaak vooral in sixtiesmuziek. “Vanuit die achtergrond met Tee-Set zat ik goed in de nederbeat. Jazz heb ik ook heel veel verkocht. In de jaren negentig had je die jazzdance, waardoor een jong publiek geïnteresseerd raakte in jazz. Oude jazzplaten kon je in die tijd eigenlijk alleen bij mij vinden.” Vrijwel recht tegenover Paradiso, beter kan een platenzaak niet zitten. Niet alleen het publiek van de popzaal wist de winkel te vinden, ook artiesten die er optraden kwamen er over de vloer. “De Beastie Boys bleven uren hangen. Ze kochten hier Sittin’ on the Dock of the Bay in de uitvoering van Peggy Lee. Een sample daarvan gebruikten ze op hun album Ill Communication, waarvan ik als dank een gesigneerd exemplaar kreeg.” Paul Weller was een vaste klant, voor wie Van Dorsten platen apart zette. Filmregisseur Quentin Tarantino, die in de jaren negentig enige periodes in Amsterdam woonde, kwam ook vaak in Record Palace. Wat hij kocht? “Singles, singles, singles, zúlke stapels,” zegt Jan van Dorsten, gebarend met een hand. “Hij kocht vooral gekke muziek, het kon hem niet maf genoeg zijn.” Wat gaat Van Dorsten doen nu hij de winkel van de hand heeft gedaan? “Niks!” zegt hij opgewekt. “Nou, eerst maar eens op vakantie naar Bali, daarna zie ik wel.” Hij verkocht Record Palace aan Bas Kleijn (46), die sinds acht jaar in de Jordaan de in de muziek van Bob Dylan gespecialiseerde platenzaak Homesick Records heeft. Die wil hij nu op laten gaan in Record Palace, vertelt Kleijn. “Er stonden hier al zo’n twintigduizend platen, ik neem er vijftienduizend mee, dus ik moet even kijken hoe ik dat allemaal wegkrijg.” De nieuwe eigenaar wijst waar hij wat neer wil gaan zetten in het nieuwe Record Palace: daar de sixtiesmuziek, daar de rock, daar de soul, daar het Dylanrepertoire. Jan van Dorsten, toch een tikje bezorgd: “Maar waar komt de jazz te staan dan?”||https://www.parool.nl/amsterdam/jan-van-dorsten-doet-na-34-jaar-platenzaak-record-palace-van-de-hand-quentin-tarantino-kocht-hier-stapels-singles~bff9b17d/
2022-09-23||Burna Boy, Justin Kluivert, Ryan Donk, ze gaan allemaal naar Lenny Razorsharp||Zanger Burna Boy, voetballers Justin Kluivert en Ryan Donk: een greep uit de namen van de mensen die Lenny Macnack (44) weleens knipt. Twee maanden geleden opende hij zijn zaak Lenny Razorsharp, waar bekenden en minder bekenden langskomen voor een nieuwe coupe. Macnack heeft op hoog niveau gevoetbald en is daarnaast altijd kapper geweest. “Als jongen oefende ik op vrienden uit de buurt, dat ging vaak mis.” Daarna ging hij in de leer bij zijn collega’s van Hairstudio PU-MA in De Pijp. Daar verwierf Macnack bekendheid met zijn werk toen hij een rood vlammetje in het geblondeerde haar van de net opkomende profvoetballer Ryan Babel zette. Zo werd hij de vaste kapper van meerdere profvoetballers, die hem soms zelfs laten invliegen om hun kapsel bij te werken. In zijn nieuwe zaak wil hij voor hen en andere beroemde klanten een aparte ruimte inrichten om ze in privacy te kunnen knippen. Tot nu toe is de ruimte gevuld met zes spiegels, zes kasten en één kappersstoel. Macnack is nog niet aan decoreren toegekomen en de andere vijf stoelen komen wanneer hij personeel heeft aangenomen. “Ik wil medewerkers met dezelfde winnaarsmentaliteit die ik van het voetballen heb gekregen. Het knippen leer ik ze wel.” Sinds de opening van Lenny Razorsharp is Macnack druk geweest. Zijn prijzen beginnen bij 35 euro, en worden betaald met een Tikkie. Over concurrentie van de andere kapperszaken op de Rijnstraat maakt Macnack zich geen zorgen. “Ik win altijd.” Zo had hij naar eigen zeggen nog geen naambord boven zijn zaak nodig. “Ik ben bang dat als ik die plaats, het aantal klanten explodeert.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/burna-boy-justin-kluivert-ryan-donk-ze-gaan-allemaal-naar-lenny-razorsharp~bc9b2036/
2022-09-23||Poetin is er vooral in geslaagd zijn eigen bevolking doodsbang te maken||Vorige week schreef ik over Oleg die niet langer naar de tv keek en ging vissen om maar zo weinig mogelijk van de oorlog mee te krijgen. “Ze zoeken het maar uit daarboven,” zei Oleg, die op ons huis past in Zjoekovka. Een week verder en de werkelijkheid heeft hem compleet ingehaald. “Ik ben volledig in paniek,” bekende Oleg, daags na Poetins aankondiging van de mobilisatie. Oleg heeft een dochter – getrouwd met een Canadees en wonende in Toronto – en zoon Ivan (23) die als masseur werkt in een ziekenhuis net buiten Moskou. Ivan had twee jaar terug zijn dienstplicht erop zitten. Met flink wat steekpenningen regelde Oleg dat Ivan zijn dienstplicht bij een elite-eenheid niet ver van Moskou doorbracht. Zo kon hij regelmatig naar huis. “En dat was wel nodig ook, want zelfs bij die elite-eenheid was er nauwelijks te eten en moesten wij zelf voor zijn kleding zorgen,” vertelde Oleg. Ivan – opgeleid als fysiotherapeut – had er een veilig baantje. Toen. Nu staat het leger om mensen met medische achtergrond te springen en staat Ivan boven aan de lijst. “Ze vroegen hem al drie keer om als contractsoldaat naar Oekraïne te gaan. Dat weigerde Ivan. Er was geen verplichting. Maar nu is hij echt aan de beurt.” Oleg trekt zich de haren uit het hoofd dat hij dit niet eerder zag aankomen. Hij betaalt, zoals veel Russische ouders, de prijs voor het wegkijken in de hoop dat de oorlog aan zijn deur voorbij zou gaan. Nu probeert Oleg zijn zoon in te schrijven als student omdat studenten vooralsnog uitgesloten zijn van mobilisatie. Maar niet verwonderlijk is er de afgelopen 48 uur een run ontstaan op universiteiten en onderwijsinstellingen. “Eigenlijk ben ik al te laat,” zucht Oleg, “zelfs met een flinke som geld lukt dat niet meer, of je moet echt miljonair zijn. En een medisch attest is ook al vrijwel onmogelijk. Artsen zijn ineens heel voorzichtig.” Wat dat betreft hebben de ouders van onze vrienden Igor en Irina het beter aangepakt. “Wij regelden al meteen bij de start van de oorlog zo’n medische verklaring. En onze zoon is het land al uit.” Naar het buitenland kan Ivan ook niet, want hij heeft geen internationaal paspoort. En wie eenmaal is opgeroepen heeft een verbod om zijn woonplaats te verlaten. Onderduiken lijkt nog de enige optie. Veel Russen staan evenals Ivan niet op hun huidige huisadres ingeschreven, dus wordt het nog een hele klus om al die jongemannen op te sporen. “Maar als ze je pakken betekent dat een enkele reis naar Siberië,” sombert Oleg, “en de oorlog kan nog jaren duren.” “In Nederland zaten tijdens de oorlog Joodse onderduikers jaren verscholen,” zeg ik, “velen hebben het wel overleefd. Maar zo’n beslissing moeten jullie zelf maken.” Zo gaat bij ons de hele dag de telefoon. Onze verslaggever Kirill Ponomarev die eerder deze week op reportage in Belgorod werd gearresteerd en na 38 uur godzijdank weer werd vrijgelaten, moet zo snel mogelijk worden geëvacueerd. De FSB gaf hem te verstaan dat hij ieder moment kan worden opgeroepen. Misha, een van de Russische The Moscow Times-journalisten die naar Amsterdam is gekomen, wil zijn zoon van achttien zo snel mogelijk het land uit krijgen – maar hoe? Geen ticket meer te krijgen. Julia, een ex-collega en telecommunicatie-expert, is als de dood te worden opgeroepen. “Een vrouw?” roep ik verbaasd. “Ja,” zegt ze, “ik ben reservist. Dat hoorde bij de opleiding. En nu komt iedereen aan de beurt.” Op de Moskouse vliegvelden staan vrijwel alleen nog mannen in de vertrekrij, bij grenzen met Baltische landen staan files, zelfs bij de grens met Mongolië is het dringen geblazen. Alles om maar weg te komen. Op Twitter schamperen Oekraïners dat Russen pas in actie komen als de oorlog dichtbij komt. Dat klopt. Maar de evidente onwil van Russische ouders om hun zonen naar het front te sturen heeft wel degelijk impact op de oorlog. In een wanhopige poging om het Westen de stuipen op het lijf te jagen zei Poetin dat hij bereid is om ‘alle middelen’ in te zetten – inclusief de nucleaire optie. “En dat is geen bluf,” voegde hij eraan toe. We hebben het stadium bereikt dat niets meer valt uit te sluiten. Het Westen houdt gelukkig het hoofd koel. Poetin is er vooral in geslaagd om zijn eigen bevolking doodsbang te maken. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/poetin-is-er-vooral-in-geslaagd-zijn-eigen-bevolking-doodsbang-te-maken~bd83800d/
2022-09-23||Spaanse chauffeur ongeluk Nieuw-Beijerland had sporen van cocaïne in zijn bloed||Volgens het gerechtshof Den Haag is er ‘een aanwijzing geconstateerd voor de aanwezigheid van een concentratie cocaïne en een omzettingsproduct in het bloed van de verdachte’. Desondanks ziet het hof geen reden om de man opnieuw in de cel te zetten. Er loopt nog een onderzoek bij het NFI dat definitief moet uitwijzen of de man inderdaad cocaïne had gebruikt. De resultaten daarvan worden eind november verwacht, laat het Openbaar Ministerie weten. Bij het drama op een buurtfeest in Nieuw-Beijerland kwamen zes volwassenen om het leven, onder wie een hoogzwangere vrouw, waardoor het dodental uitkwam op zeven. De vrachtwagenchauffeur had eerder deze maand in de Spaanse media laten weten dat hij ten tijde van het ongeluk een epileptische aanval had. Of dat inderdaad zo was, wordt nog onderzocht. Het hof besloot dat de man niet terug de cel in hoeft, mits hij zich aan verschillende voorwaarden houdt. Die voorwaarden houden onder meer in dat de man aan alles rondom deze zaak moet meewerken, geen auto of vrachtwagen rijdt en moet verschijnen op de inhoudelijke zitting van zijn strafzaak, mocht die er komen. Het OM zal, nadat het NFI-onderzoek bekend is, besluiten of de man inderdaad strafrechtelijk vervolgd gaat worden. De vrachtwagenchauffeur zei in Spaanse media zich vanwege een epileptische aanval niets meer te kunnen herinneren van wat er is gebeurd. De man zei in het interview met El Español zichzelf ook als slachtoffer te zien. Hij had zelf ook kunnen omkomen bij het ongeval, stelt hij. “De vraag of sprake is geweest van een epileptische aanval bij de verdachte is op dit moment nog onderwerp van onderzoek,” stelt het hof.||https://www.parool.nl/nederland/spaanse-chauffeur-ongeluk-nieuw-beijerland-had-sporen-van-cocaine-in-zijn-bloed~bca00171f/
2022-09-23||De Dijk begint aan serie afscheidsconcerten in Ziggo Dome||De Amsterdamse groep maakte eerder dit jaar bekend dat er na 41 jaar een einde komt aan zijn bestaan. Zanger Huub van der Lubbe wil andere dingen gaan doen. Vrijdag en zaterdag en volgend weekend neemt De Dijk afscheid van het grote publiek. Tot het einde van het jaar staan er nog optredens in diverse poppodia gepland. De allerlaatste shows vinden half december plaats in Paradiso. Dat er zoveel animo was voor de vijf concerten in de Ziggo Dome had De Dijk zelf ook niet zien aankomen. De band noemde het eerder ‘ongelooflijk’. “We wilden, nu we aan het eind van dit jaar gaan stoppen, afscheid kunnen nemen van iedereen die ons nog een keer wil zien en horen spelen. Dus dachten we: oké, nog één keer in de Ziggo Dome. Dat optreden was binnen een dag uitverkocht. Dus nog een. Uitverkocht. En nog een en nog een... Zoveel mensen die het voor het laatst willen meemaken, dat doet je wel wat. Bij onze eerste optredens, 41 jaar geleden, waren we al blij met honderd bezoekers.” De Dijk, dat de afgelopen decennia uitgroeide tot een van de populairste Nederlandstalige bands, scoorde hits als Bloedend hart, Mag het licht uit en Als ze er niet is. De groep bracht meer dan twintig albums uit, waaronder een met soulzanger Solomon Burke. Voor de concertreeks zijn in de reguliere kaartverkoop nog enkele kaarten beschikbaar.||https://www.parool.nl/kunst-media/de-dijk-begint-aan-serie-afscheidsconcerten-in-ziggo-dome~b2bd19dc/
2022-09-23||Stressprofessor Christiaan Vinkers: ‘Te veel stress leidt niet tot een burn-out, want een burn-out bestaat niet’||Enkele jaren geleden heeft Vinkers een roeiapparaat gekocht. Als vader van inmiddels drie jonge kinderen helpt de lichamelijke inspanning hem om geestelijk te ontspannen. Een andere manier om te ontstressen, is stoppen met ’s avonds werken. “Maar stiekem stuur ik ’s avonds nog weleens werkmails.” Ondanks die voorzorgsmaatregelen en de kennis en kunde die ‘stressprofessor’ Vinkers heeft, wordt ook hem de stress soms te veel. Dan wordt hij ’s nachts zwetend wakker en piekert hij tot het ochtendgloren over een stroeve verstandhouding met een leidinggevende, opstapelend werk en de intensieve verzorging van een baby. Het is normaal dat mensen soms zo’n nacht hebben, stelt Vinkers. Alleen moet dat niet de standaard worden, want dan krijg je er last van. Dus maakt hij ook zijn werkagenda soms leeg om tijd te maken voor ontspanning. “Je moet niet denken dat je onmisbaar bent. Onmisbare mensen liggen op het kerkhof, zo hoorde ik ooit.” Te veel stress kan tot tal van problemen leiden: een depressie, angststoornis, maar ook tot lichamelijke klachten als rug- en maagpijn, een minder goed functionerend immuunsysteem en hartklachten. “Maar niet tot een burn-out,” zegt Vinkers. “Want een burn-out bestaat niet.” Het is een boude uitspraak, weet Vinkers. In zijn boek In de ban van burn-out gebruikt hij 150 pagina’s om die stelling te onderbouwen. Een burn-out was aanvankelijk de aanduiding voor mensen die opgebrand raakten ‘als sigaretten in de mondhoek van wezenloos voor zich uit starende verslaafden’, zo beschreef psycholoog Herbert Freudenberger het begrip in jaren zeventig als eerste. De kern was dat degene met een burn-out in het dienstverlenende werk niets meer kon betekenen voor anderen. Langzamerhand werd het een mondiaal begrip voor iemand die, ja, overprikkeld is. Overspannenheid, heette de burn-out eerder. Of ‘neurasthenie’, ‘surmenage’ of de ‘managersziekte’. Een burn-out is geen harde medische diagnose, zegt Vinkers. Daarvoor zijn de criteria te divers; er waren 142 verschillende definities voor burn-outklachten, zo citeert hij een studie in het Journal of the American Medical Association (JAMA) uit 2018. Nederlandse huis- en bedrijfsartsen gebruiken de diagnose tegenwoordig wel, maar Nederlandse psychiaters niet. In de Verenigde Staten gebruiken huisartsen noch psychiaters het als ziekte. “In New York is er dus niemand die niet naar zijn werk gaat vanwege een burn-out,” aldus Vinkers. “In Nederland gaat het naar schatting om 17.500 mensen, die gemiddeld driehonderd kalenderdagen ziek zijn.” “Dat hun klachten reëel zijn. Mensen die de diagnose burn-out hebben gekregen, zijn geen aanstellers. Integendeel: het zijn ernstige klachten die soms lang aanhouden. Ik ben hard op de diagnose, maar zeker niet op de mens erachter. Alleen is de wetenschappelijke basis van de diagnose gewoon enorm wankel. Een arts of psycholoog kan een burn-out niet betrouwbaar vaststellen, en dat is een groot probleem.” “Het staat wetenschappelijk echter wél als een paal boven water dat te veel stress leidt tot mentale en lichamelijke problemen. Te veel stress werkt bijvoorbeeld door op het hormoonsysteem. Ooit zijn lichaam en geest in de geneeskunde strikt uit elkaar getrokken, terwijl dat in realiteit niet kan.” “Omdat je een aandoening beter kunt verhelpen als er overeenstemming is over wat die aandoening precies is. Zolang er onduidelijkheid over bestaat, blijft de weg naar de beste behandeling of het voorkomen ervan uit. En dat is het streven: het voorkomen van overbelasting, en als het gebeurt, een behandeling die mensen echt helpt. Nu gaan mensen met serieuze stressklachten googelen op ‘burn-out’ en komen ze terecht bij tal van hulpverleners binnen en buiten het reguliere circuit, die elk een andere aanpak voorstellen. Dat werkt enorm verwarrend, en bovendien is er vaak geen wetenschappelijk bewijs voor deze aanpakken. Ik denk dat die mensen met ernstige klachten vaak beter af zijn bij psychologen of psychiaters.” “Met een depressie, bijvoorbeeld. De overlap tussen wat burn-out wordt genoemd, waarbij iemand dus echt langdurig ziek thuis komt te zitten, en een depressie is naar mijn idee heel groot. Ik behandel mensen met hardnekkige depressies. Hun symptomen vallen ook onder veel definities van een burn-out: een vreselijke vermoeidheid, nergens zin meer in hebben, piekeren, niet slapen, labiel zijn, heel vaak huilen. Bij een burn-out staan een sombere stemming en suïcidaliteit wat minder op de voorgrond dan bij depressie, maar dat komt mede doordat die kenmerken niet echt goed zijn onderzocht. Mensen met een zware burn-out kampen daar eveneens mee, denk ik.” “Hoogopgeleide mensen wel, zo blijkt uit cijfers. Ik denk omdat een burn-out de oorzaak voor de misère meer lijkt te leggen bij de stressvolle omstandigheden, terwijl een depressie vaak in verband wordt gebracht met de kwetsbaarheid van de persoon zelf. Dit onderscheid is onterecht: stressvolle omstandigheden en kwetsbaarheid spelen bij beide diagnoses een grote rol. Maar er is, denk ik, gewoonweg minder stigma over burn-out. Dat verklaart misschien waarom veel mensen hun ervaringen met stress en hun eigen burn-out uitdragen. Ze schrijven een boek, starten een podcast of worden coach. Dat zie je niet bij mensen die door te veel stress in een depressie raken of een hartaanval krijgen.” “Ik schrijf gelukkig niet alleen maar over wat we allemaal niet weten. Mijn boek gaat niet alleen over wat burn-out niet is, maar een flink deel ook hoe we wél meer grip op het fenomeen kunnen krijgen aan de hand van stress. We moeten niet te lang blijven in de discussie of burn-out wel of niet bestaat. Veel zinvoller is het om te focussen wanneer stress iemand langdurig ontregelt, en wat daar in een vroeg stadium aan te doen is, zonder daarbij de nuance en eerlijkheid van wat de wetenschap ons vertelt geweld aan te doen.” “Ja, dat zijn vrij algemene principes waar mensen met te veel stress iets aan zouden kunnen hebben. Maar stress is zo afhankelijk van de persoon en context dat algemene gouden tips niet werken. Ik wil geen valse hoop bieden, maar ik wil wel schetsen hoe meer grip op stress kan helpen bij een goede balans en zo langdurige ontregeling kan voorkomen.” “Stress is niet alleen iets negatiefs. Stress is ook goed: het motiveert tot actie, beweging, voortgang. Te weinig stress is namelijk evenmin goed en kan ook psychische klachten geven; een gevoel van zinloosheid, verveling en gebrek aan structuur.” “Daarnaast geldt: een leven zonder stress bestaat niet. Ik citeer vaak de persiflage van de TV Kantine op de soap Goede Tijden, Slechte Tijden en die zegt: ‘Het leven is een zure bom’. Als je leeft, heb je soms stress. Je wilt iets in het leven, er zijn verplichtingen, en dan zijn er nog de onverwachte dingen. Stress is onvermijdelijk.” “Ik denk dat mensen aan de hand van algemene stressprincipes zelf in actie kunnen komen en dit vertalen naar hun eigen leven. Maar ik ken de lezer niet en weet niet wat er voor hen nodig is om in balans te blijven. Mijn boek is geen nieuwe zelfhulpmethode, maar moet aanzetten tot nadenken. Als dat lukt, heb ik een doel bereikt en kun je het boek weggooien.” Christiaan Vinkers: In de ban van burn-out, Uitgeverij Prometheus, €23,50.||https://www.parool.nl/ps/stressprofessor-christiaan-vinkers-te-veel-stress-leidt-niet-tot-een-burn-out-want-een-burn-out-bestaat-niet~bbf42136/
2022-09-23||Consumentenbond: tienduizenden reizigers missen compensatie door fout Transavia||De belangenorganisatie kreeg signalen dat het claimformulier dat Transavia gebruikt reizigers in sommige gevallen onterecht afwijst. De bond ontdekte vervolgens met behulp van tientallen simulaties dat het formulier inderdaad vaak ten onrechte aangeeft dat iemand niet in aanmerking komt voor compensatie. Het gaat specifiek om passagiers van wie de vlucht is geannuleerd en die vervolgens alsnog reisden met een andere Transaviavlucht. Volgens Europese regels hebben reizigers recht op geld terug of een vervangende vlucht als een maatschappij een vlucht schrapt, benadrukt de bond. In sommige gevallen hebben ze ook recht op compensatie, die kan oplopen tot 600 euro per persoon. “Volgens onze gegevens annuleerde Transavia het afgelopen halfjaar zo’n driehonderd vluchten, waarbij passagiers hoogstwaarschijnlijk recht hebben op compensatie. Die annuleringen raken enkele tienduizenden passagiers,” geeft Consumentenbonddirecteur Sandra Molenaar aan. Ze vindt dat Transavia hier ‘heel slordig’ mee omgaat. “We verwachten dan ook dat de luchtvaartmaatschappij direct haar claimpagina aanpast en de getroffen reizigers informeert dat zij hun claim opnieuw kunnen laten beoordelen.” In juni klaagde de Consumentenbond nog dat Transavia de Europese regels zou overtreden bij het schrappen van vluchten om de drukte op Schiphol te beperken. Toen wees de bond erop dat de maatschappij passagiers bij annulering niet de keus bood tussen geld terug of een andere vlucht. Transavia zei zich niet te herkennen in de kritiek, maar maakte in juli vervolgens wel afspraken met de Consumentenbond over het compenseren van klanten die door onvolledige informatie bij een geannuleerde vlucht extra kosten hadden gemaakt. Een woordvoerster van Transavia laat weten dat de maatschappij ‘erg teleurgesteld’ is dat de Consumentenbond met de nieuwe klacht meteen naar de media is gestapt. Door de gesprekken in juli ging Transavia ervan uit dat de bond eerst bij de airline zelf zou aankloppen en die dan ook de tijd zou geven om een en ander uit te zoeken. Dat laatste is nu nog niet gebeurd, want Transavia kreeg de klacht pas donderdag binnen. Volgens de zegsvrouw wil de KLM-dochter onder meer nog weten of de Consumentenbond bij zijn onderzoek wel het juiste linkje heeft gebruikt.||https://www.parool.nl/nederland/consumentenbond-tienduizenden-reizigers-missen-compensatie-door-fout-transavia~b8f226465/
2022-09-23||5 x gratis uiteten op je verjaardag in Amsterdam||1. Wereldrestaurant A2Tot de coronacrisis kon je in Zuidoost op je verjaardag gratis onbeperkt eten bij restaurant Sizzling Wok aan de Foodstrip. Dat bestaat niet meer, maar niet getreurd, want op een steenworp afstand vind je Wereldrestaurant A2. Jarige jobben mogen zich hier gratis volproppen met de ‘wereldse arrangementen’, mits ze bewijzen dat ze op de desbetreffende dag op de wereld kwamen én ze dat met minimaal drie betalende volwassenen komen vieren. Personen geboren op 29 februari mogen in niet-schrikkeljaren op 28 februari of 1 maart kosteloos smullen. Uitzonderingen zijn er ook voor mensen wier verjaardag op een maandag valt (dan is het restaurant gesloten) en op feestdagen en speciale dagen zoals Valentijnsdag (dan geldt de actie niet). Voor senioren is het bij Wereldrestaurant A2 altijd een klein feestje: 65-plussers krijgen standaard twee euro korting.Sijsjesbergweg 16 A’dams Wereldkeuken op de tweede verdieping van woonboulevard Westpoort past perfect in het rijtje van eten-voor-weinig-op-je-verjaardagrestaurants. Ook hier geldt die actie alleen op je daadwerkelijke verjaardag, met uitzonderingen voor feestdagen en 29 februarimensen, en ook hier moet je minimaal drie betalende personen meenemen. Alleen eten jarigen hier niet gratis, maar voor de helft van de prijs. Hoe dan ook een welkome meevaller in tijden van hoge energierekeningen. Parkeren bij A’dams Wereldkeuken is wel altijd gratis en mensen met een maagverkleining krijgen op vertoon van een speciaal pasje en hun legitimatie elke dag twee piek korting.Sierenborch 10d ‘Wat is leuker dan een verjaardag vieren in allerlei verschillende ‘landen’ tegelijk?’ vraagt The Food Market aan bezoekers van zijn website. Het antwoord laat zich raden: niets! In dit Osdorpse restaurant genieten jarigen in gezelschap van drie of meer volwassen gratis van de ‘culinaire wereldreis’. Dat doen zij doorgaans met nog meer mensen, vertelt de eigenaar van The Food Market, omdat all-you-can-eatconcepten zoals de zijne zich ‘bij uitstek lenen voor grotere groepen’. Vinden niet minstens drie vrienden jouw verjaring het vieren waard? Met twee mee-eters krijgen jarigen 50 procent korting, als je met slechts één date komt, is dat 25 procent.Zuidermolenweg 36 Jarig, zin in sushi, maar niet in een rekening die hoger uitvalt dan je nieuwe leeftijd? Dan ontvangt het Japanse all-you-can-eatrestaurant Hachi je graag in Diemen. Op je verjaardag hoef je alleen maar met een legitimatiebewijs en drie volwassen vrienden voor het sushirestaurant te verschijnen en dan volgt het (eet-)feestje vanzelf. Wie minder dan drie vrienden of vreemden bij elkaar weet te trommelen, krijgt geen gratis eten, maar wel het eerste rondje drank van het huis. Om de eenzaamheid mee weg te spoelen?Muiderstraatweg 6 (Diemen) Op het eerste gezicht legt dit Chinese restaurant aan het Rokin de sociale lat het laagst: als jarige hoef je maar één persoon mee te nemen om aanspraak te maken op een gratis verjaardagsmaal. Wel moet je lid zijn van de Membership Club van de zaak – na aanvraag via de website ontvang je binnen vijf tot tien werkdagen een pasje. Dat is een kleine moeite om eens per jaar gratis te mogen smullen van de authentieke Sichuanspecialiteiten waar menig Amsterdammer met alle liefde het volle pond voor betaalt. En als je bij het raam zit, kun je ook leuk mensen, tram en auto’s kijken.Rokin 26||https://www.parool.nl/sport/5-x-gratis-uiteten-op-je-verjaardag-in-amsterdam~b9989bd6/
2022-09-23||Instagram krijgt automatische bescherming tegen dickpics||Instagram gaat geen foto’s scannen op eigen servers. In plaats daarvan gebruikt het bedrijf ‘technologie op je apparaat’ om te bepalen of een foto naakt bevat of niet, blijkt uit een screenshot van ontwikkelaar en leaker Alessandro Paluzzi. Meta heeft nog geen details gegeven over de werking van de functie en of er eisen zijn aan het apparaat waarop die wordt gebruikt. Instagram bevestigt het nieuws op de Amerikaanse techwebsite The Verge en zegt dat het in de komende weken meer bekendmaakt over de functie. Het wordt in elk geval een optie in de app en gebruikers zullen alsnog de mogelijkheid hebben om de foto te bekijken. Instagram heeft al een DM-filter voor ongewenste woorden. Het nieuwe filter moet het aantal ongewenste naaktfoto’s dat gebruikers te zien krijgen op termijn gaan verminderen. Vooral veel vrouwen krijgen er op het platform mee te maken. Instagram gaat de functie Nudity Protection noemen.||https://www.parool.nl/wereld/instagram-krijgt-automatische-bescherming-tegen-dickpics~b054336d/
2022-09-23||Teruglezen | Oppositie wil traditionele koffertje Prinsjesdag behouden||||https://www.parool.nl/nederland/teruglezen-oppositie-wil-traditionele-koffertje-prinsjesdag-behouden~b477fdf0/
2022-09-23||Twee werken fotograaf Ed van der Elsken voor het eerst onder de hamer||Een van de twee foto’s in zwart-wit is een print van acteur en filmmaker Orson Welles en madame Jacques Fath (Parijs, 1950). Het andere werk Mens en machine, arbeider op een scheepswerf, Burutu (Nigeria, 1959). Het veilinghuis noemt de foto’s ‘krachtig en zacht tegelijkertijd en sterk in al hun eenvoud’. Het laatstgenoemde werk zit volgens het veilinghuis ook in de collectie van het Rijksmuseum. Het is voor het eerst dat deze specifieke werken onder de hamer gaan. Dit gebeurt op 29 september. De foto’s zijn tot en met zondag te bezichtigen tijdens kijkdagen bij het veilinghuis. Beide worden getaxeerd op 1500 tot 2000 euro. Het veilinghuis noemt Van der Elsken ‘een getalenteerd straatfotograaf en filmer die gedurende ruim veertig jaar in foto’s, fotoboeken en films zijn ontmoetingen met mensen vormgaf. Hij richtte zijn camera bij voorkeur op karaktervolle en opvallende individuen.’ Van der Elsken debuteerde In 1956 met zijn fotoboek Een liefdesgeschiedenis in Saint-Germain-des-Prés, dat hem op slag internationaal beroemd maakte.||https://www.parool.nl/nederland/twee-werken-fotograaf-ed-van-der-elsken-voor-het-eerst-onder-de-hamer~b49ff26f/
2022-09-23||Kabinet moet aan de slag met wensenlijst Kamer: flinke huurverlaging en extra energiecompensatie ||De Algemene Politieke Beschouwingen werden overschaduwd door de rel rond Thierry Baudet, maar toonden verder vooral een ongeduldige Tweede Kamer die meer wenst van het kabinet. Dat er een miljardenpakket komt om de koopkracht te stutten, is ‘te weinig en te laat’, oordelen vooral oppositiepartijen – al vragen ook coalitiefracties meer van de ministers. Een plan van PvdA en GroenLinks om huurders in tochtige huizen – met energielabel E, F of G – een forse korting te geven, kan rekenen op een meerderheid. Hoeveel woningen dit betreft en hoe hoog de korting wordt, moet nog worden uitgewerkt. Moties om snel werk te maken van een ‘ruimhartiger’ energieprijsplafond voor gezinnen, gratis schoollunches in kwetsbare wijken en een bonus voor mensen die fulltime werken, kunnen eveneens rekenen op een meerderheid. Ook wil de volledige Tweede Kamer dat de Westerscheldetunnel uiterlijk in 2025 tolvrij is en dat bedrijven langer respijt krijgen om hun coronaschulden bij de Belastingdienst af te lossen. Verder vraagt het parlement meer geld voor de werkkostenregeling (WKR) waarmee een werkgever onbelaste vergoedingen aan zijn werknemers kan geven. Energiekosten Maar bovenal werden de Algemene Politieke Beschouwingen gedomineerd door de koopkrachtcrisis. Partijen willen dat het kabinet meer biedt dan het inderhaast in elkaar gesleutelde prijsplafond, waardoor veel gezinnen voor hun energieverbruik straks niet méér hoeven te betalen dan circa 300 euro per maand. Ook vragen partijen aandacht voor grensgevallen, de mensen die nu misgrijpen, bijvoorbeeld omdat ze een warmtepomp hebben of veel meer stroom gebruiken voor medische hulpmiddelen. Het kabinet beloofde nog met een steunpakket te komen voor bakkers, tuinders en midden- en kleinbedrijven, en voor verenigingen die hun rekeningen niet meer kunnen betalen. Premier Rutte waarschuwde wel dat zo’n regeling voor ondernemers heel duur kan worden voor de overheid, zeker als de gasprijs verder stijgt. Mede door de Oekraïne-oorlog kwam het kabinet op Prinsjesdag al met een ‘historisch’ groot koopkrachtpakket van ruim 17 miljard euro. Ook komt er een prijsplafond voor de energierekening. De oppositie oordeelde dat het kabinet ‘te laat’ met maatregelen komt en denkt ook dat het niet genoeg is. Aan het slot van het debat werd een flink aantal moties ingediend. Er is een meerderheid voor een versnellingsplan van VVD en CDA voor kernenergie. Woensdag raakten de gemoederen vooral verhit toen Forumaanvoerder Thierry Baudet minister van Financiën Sigrid Kaag in zijn complottheorie sleurde, over rekrutering van spionnen en een geheime samenzwering (‘deepstate’). Uit protest verliet het kabinet de zaal, waarna Tweede Kamervoorzitter Vera Bergkamp Baudet het woord ontnam. Donderdag wekten enkele woorden van Farid Azarkan beroering. De Denkleider vindt dat het kabinet zich ook fel moet uitspreken tegen PVV-leider Wilders, die over de islam sprak als ‘religie van terreur’. “Mijn religie wordt weggezet als ideologie van haat en terreur, vervolgens blijft het helemaal stil, alsof het de normaalste zaak van de wereld is.” Andere Kamerleden klapten op de bankjes als teken van steun. De motie van wantrouwen tegen het kabinet, ingediend door Geert Wilders werd verworpen. Vóór stemden alleen PVV, SP, BBB, FvD, Van Haga en JA21, met samen nog geen 40 van de 150 Kamerzetels. Om enkele extraatjes te financieren, is het kabinet op aandringen van de Tweede Kamer bereid een greep te doen in het Nationaal Groeifonds. Die zak geld is eigenlijk bedoeld voor langetermijninvesteringen in de economie, maar kan nu deels worden aangesproken voor extra steun aan het midden- en kleinbedrijf en voor het tolvrij maken van de Westerscheldetunnel.||https://www.parool.nl/nederland/kabinet-moet-aan-de-slag-met-wensenlijst-kamer-flinke-huurverlaging-en-extra-energiecompensatie~bce6fe3d/
2022-09-23||Britse premier overweegt verhuizing ambassade in Israël naar Jeruzalem||Tijdens een bijeenkomst in de marge van de Algemene Vergadering van de Verenigde Naties in New York, vertelde Truss de Israëlische premier Yair Lapid volgens de Britse krant The Guardian over een “evaluatie van de huidige locatie” van de ambassade. De status van Jeruzalem, dat zowel de Israëli’s als de Palestijnen als hun hoofdstad claimen, is een van de gevoeligste kwesties in het langlopende conflict tussen Israël en Palestina. Donderdag tweette de Israëlische premier zijn dank aan Truss voor wat hij beschreef als het “positief overwegen” van de verhuizing. “We zullen het partnerschap tussen de landen blijven versterken”, zei hij. Palestijnen zien Oost-Jeruzalem als hun hoofdstad. Israël heeft de hele stad sinds 1967 in handen en riep in 1980 heel Jeruzalem uit tot hoofdstad van het land. Volgens de Verenigde Naties ging de inlijving van Oost-Jeruzalem in tegen het internationaal recht. Net als de overgrote meerderheid van de internationale gemeenschap was het standpunt van het Verenigd Koninkrijk tot nu toe dat Jeruzalem consulaten zou moeten huisvesten in plaats van ambassades, totdat een definitief vredesakkoord is bereikt. In 2018 loste toenmalig VS-president Trump een campagnebelofte in door Jeruzalem te erkennen als de hoofdstad van Israël, wat de internationale gemeenschap veroordeelde en tot hevige protesten leidde. Bij een betoging in de Gazastrook werden toen meer dan 200 mensen doodgeschoten. De toenmalige Britse premier Theresa May had destijds kritiek op de stap.||https://www.parool.nl/wereld/britse-premier-overweegt-verhuizing-ambassade-in-israel-naar-jeruzalem~bc6dfab5/
2022-09-23||Woningen ontruimd na plofkraak bij juwelier in Purmerend ||Er is veel schade door de explosie, ook aan omliggende panden. “Je moet dan vooral denken aan glasschade,” zegt een politiewoordvoerder. Op beelden van regionale media is te zien dat de straat bezaaid ligt met glasscherven en puin. Voor zover bekend is er niemand gewond geraakt. De politie is ‘met heel veel eenheden’ op zoek naar de twee verdachten, aldus de woordvoerder. Voor de geëvacueerde bewoners is noodopvang geregeld in een nabijgelegen hostel. Het is nog niet duidelijk wanneer zij terug naar huis kunnen. De Padjedijk is afgezet voor onderzoek.||https://www.parool.nl/amsterdam/woningen-ontruimd-na-plofkraak-bij-juwelier-in-purmerend~b244d381/
2022-09-23||Algemene beschouwingen: bonus voor wie hele week gaat werken, en energienota volledig compenseren kan niet||Het kabinet doet al onderzoek naar een zogeheten voltijdsbonus. De Kamer heeft echter haast. Uiterlijk in december moet het plan zijn uitgewerkt, wil een meerderheid. Daarna moeten werkgevers een extraatje kunnen geven aan werknemers die meer uren gaan werken. In het onderwijs en de zorg werkt veel personeel in deeltijd. Het College voor de Rechten van de Mens stelde vorig jaar dat een voltijdsbonus discriminerend is voor vrouwen die in deeltijd werken. Maar de Kamer vindt de problemen op de arbeidsmarkt te groot. “Overal is tekort aan mensen. Dat komt ook omdat heel veel Nederlanders een kleine deeltijdbaan hebben,” zegt D66’er Jan Paternotte. VVD-fractievoorzitter Sophie Hermans hoopt bijvoorbeeld dat ziekenhuizen vrouwen met een bonus kunnen verleiden meer uren te gaan werken als de kinderen het huis uit zijn. Het kabinet moet zorgen dat zo’n bonus niet tot problemen leidt met bijvoorbeeld toeslagen die mensen krijgen. Tijdens de Algemene Politieke Beschouwingen beloofde het kabinet verder snel met een regeling te komen om de energierekening van ondernemers te verlagen. Bijvoorbeeld bakkers kunnen hun rekeningen vaak niet meer betalen. De voltallige oppositie is uiterst kritisch over het prijsplafond: partijen vinden het te vaag. Oppositie-Kamerleden citeerden de afgelopen twee dagen gretig uit de berg noodkreten die ze gemaild krijgen. Over burgers in het nauw, bedrijven die de gasrekening niet kunnen betalen. Je zou maar de hele dag zuurstof nodig hebben en daardoor véél meer stroom verbruiken dan het tariefmaximum vergoedt. Of denk aan al die studenten in woongroepen met maar één gasmeter: die schieten straks na een week al door de goedkope 1200 kuub gas en betalen daarna de volle mep. En steeds, bij al die voorbeelden tijdens de Algemene Beschouwingen, kwam de vraag aan premier Mark Rutte: wat gaat hij daaraan doen? “Want wat u nu doet, is totaal onvoldoende,” foeterde PVV-leider Geert Wilders. “Ik durf te beweren dat we nu een grotere crisis hebben dan met het coronavirus, dit is groter voor mensen thuis!” GroenLinks-leider Jesse Klaver eist eveneens meer actie. Hij is niet vergeten dat de zakken van de overheid diep waren en ‘helemaal leeg’ mochten tijdens de coronacrisis. “Toen zei dit kabinet: we doen whatever it takes. Ik verwacht nu eigenlijk een zelfde uitspraak.” Maar Rutte deelt die parlementaire heimwee naar de crisismodus rond het coronavirus bepaald niet. Integendeel: na de pandemiejaren waarin met een bazooka 80 miljard euro aan steungeld naar bedrijven ging, proberen ministers en ambtenaren weer terug in de normale Haagse beslismodus te komen. Dat is er een van begrotings- en vergaderdiscipline, van voorspelbare structuur en vaak ook: engelengeduld. Dus beloofde de premier alleen dat nog eens goed gekeken wordt naar hulp voor ‘grensgevallen’. Rutte waarschuwde wel meteen: “We kunnen niet doen whatever it takes om alles volledig te compenseren. Dat gaat niet. Dan praten we over tientallen en tientallen miljarden.” Een flink deel van de Tweede Kamer vindt het kabinet te zuinig. “Dat is niet wat we nu moeten uitstralen naar Nederland,” klaagde Klaver. Maar dat is wel waar Nederland het voorlopig mee moet doen. Ondertussen kan Rutte niet meer dan zijn uiterste best doen, beloofde hij. Maar gebeurt dat werkelijk? Juist op het punt van het prijsplafond heeft het kabinet de schijn tegen. Eerder deze week benadrukten energieminister Rob Jetten (D66) en Rutte nog dat die ingreep toch echt nu pas kan. Brussel zat in de weg, energiebedrijven konden het lange tijd niet aan. Dat bleek een flink vertekende versie van de waarheid: rond de Europese Commissie benadrukken bronnen dat Nederland al sinds vorig jaar de energieprijzen kon reguleren, en in de zomer zeiden enkele grote energiebedrijven dat een prijsmaximum wel hanteerbaar zou zijn. Het waren dus niet de energiebedrijven of ‘Brussel’: het kabinet zelf was niet happig op zo’n tariefplafond, erkennen coalitiebronnen. “De linkse partijen hadden goed een plan,” zegt een ingewijde. “Het lijkt wel alsof de Kamer beter doorheeft hoe erg de problemen zijn dan het kabinet.”||https://www.parool.nl/nederland/algemene-beschouwingen-bonus-voor-wie-hele-week-gaat-werken-en-energienota-volledig-compenseren-kan-niet~bb9f8ce7/
2022-09-23||Weglopen bij Baudet was spontaan, maar in kabinet was besloten: er is een grens||“Het is genoeg. Ik ga hier niet meer naar luisteren,” fluisterde minister van Financiën Sigrid Kaag woensdagavond tegen premier Mark Rutte. “Ik sta op.” Thierry Baudet had op dat moment in het debat over de miljoenennota volgens haar de suggestie gewekt dat Kaag een spion zou kunnen zijn. Hij memoreerde dat de D66-vicepremier studeerde aan het St. Antony’s College in Oxford. Volgens Baudet ‘weet iedereen’ dat dit een universiteit is waar spionnen ‘worden gerekruteerd’. Eén voor één stapten daarop kabinetsleden op en verlieten de zaal, een unicum. Opvallend genoeg waren staatssecretarissen Eric van der Burg (VVD, Asiel) en Marnix van Rij (CDA, Belastingen) Kaag nog voor. De twee stootten elkaar al eerder aan tijdens de speech van Baudet. “Vanwege zijn nonsens over Rusland,” zegt Van Rij. Baudet prees Poetin als voorbeeld van een ‘mannelijke leider’ tegenover ‘verwijfde, niet zelden seksueel deviante politici van het Westen’. Van Rij: “Voor mij was dat de druppel.” Een knikje naar Van der Burg die ook op de achterste rij van het vak Kabinet zat, was genoeg. Daarop pakten de twee hun spullen. “Ik dacht niet na over de staatsrechtelijke verhoudingen of iets dergelijks. Ik wilde gewoon een streep in het zand zetten. Toen zag ik Sigrid ook opstaan.” Dat ze een ‘signaal’ zou afgeven bij een aanval op haar, had Kaag zich twee weken geleden al voorgenomen, vertellen haar naaste medewerkers. Kort voor een verder weinig nieuwswaardig commissiedebat, in een van de kleine bijzalen van het Kamergebouw, had ze al besloten: ik ga Forum tegengas geven. Zeker nu zij en haar gezin sinds juni van dit jaar extra worden beveiligd. Pal voor hun woning staat een politiepost, beveiligingsmaatregelen zijn opgeschroefd. Tegen collega’s beklaagde Kaag zich erover dat Forum ‘een klimaat’ schept voor bedreigingen. Het is een ‘proces’ dat zich verergert. En Kaag was kop van Jut. Forum noemt haar op al zijn platforms hét uithangbordje van het World Economic Forum. Dat WEF is volgens de partij geen denktank, maar een schaduwregering die de bevolking wil onderwerpen, met Kaag als een van de marionetten. In die lijn sprak de partij ook van ‘tribunalen’ en dat corona een ‘voorwendsel’ was om een ‘nieuwe wereldorde te creëren’. Maar altijd onder het mom: ik stel alleen maar vragen. In het commissiedebat, twee weken geleden, haalde Kaag daarom uit naar FvD’er Pepijn van Houwelingen. Ze stelde Forum voor het eerst openlijk verantwoordelijk voor bedreigingen aan haar adres. De partij ‘jaagt die aan’. “Ik trek hier een streep.” Lang deed ze dat niet. Toen in januari 2021 een man met een brandende fakkel voor haar huis was opgedoken – die zich ook beklaagde over het WEF – hield Kaag zich nog op de vlakte. Alleen minister Hugo de Jonge had een verband gelegd tussen de man en de ‘giftige woorden’ van Forum. De Jonge was daarna bij een debat al eens met zijn rug naar Baudet gaan zitten. Bij Kaag rijpte pas de afgelopen maanden de gedachte dat het ‘klimaat dat wordt geschapen voor bedreigingen moet worden gestopt’, vertelde ze medewerkers. Tot dat besluit waren fractieleiders van de coalitie al maanden eerder gekomen, al tijdens de formatie. In een van de sessies stonden ‘Forum en hun nepnieuws’ centraal, toen rond corona. Met de vraag: gaan we meer tegengas geven? Ja, besloten Rob Jetten (D66), Pieter Heerma (CDA), Carola Schouten (CU) en Sophie Hermans (VVD). In de maanden erna interrumpeerden ze inderdaad geregeld FvD’ers. En vorige week zei D66-Tweede Kamerlid Sjoerd Sjoerdsma nog in een rechtszaak, nadat hij met de dood was bedreigd: “Voor mij is duidelijk door wie verdachte zich heeft laten inspireren.” Kaag legt die link nu ook direct. “En er zijn grenzen. Ook voor mijn man en kinderen is die bereikt, ook wat betreft de angst dat er iets met hun moeder gebeurt.” Baudet zelf bleef gisteren weg bij het debat, volgens zijn woordvoerder omdat zijn vrouw ging bevallen. Wel schoof hij – terwijl het debat gaande was – aan in de Haagse tv-studio van Ongehoord Nieuws.||https://www.parool.nl/nederland/weglopen-bij-baudet-was-spontaan-maar-in-kabinet-was-besloten-er-is-een-grens~b5ddc955/
2022-09-23||Roger Federer doet nog één keer de bandana om||De dingen waar Roger Federer al die jaren het meest van heeft genoten, zal hij het minst gaan missen, zegt hij. “Veters strikken, de bandana om, de knoop in mijn maag. In de spiegel kijken: ben ik er klaar voor? Oké, let’s go. Ik hield ervan, maar het is ook heel stressvol. Ik ben blij dat ik daar niet meer doorheen hoef.” Vrijdagavond gaat hij in Londen nog één keer zijn routines af. Zuigt hij nog eenmaal de adoratie op van 17.500 fans in de uitverkochte O2 Arena. Maar bij de gebruikelijke wedstrijdspanning komen nu ook andere zenuwen kijken. Niet alleen omdat het zijn laatste optreden wordt, ook door de vraagtekens. Federer heeft meer dan een jaar niet gespeeld en stopt niet voor niets: zijn knie herstelt onvoldoende van operatie nummer drie. Is hij wel competitief? Hij omzeilt het reglement een beetje door maar één partij te spelen, alleen een dubbel. “Ik wil niet rommelen met dit evenement, maar ik ken mijn grenzen. Ik heb aan iedereen gevraagd of het oké was als ik alleen op vrijdag speel. Ze waren akkoord. Ik bereid me voor op mijn laatste partij en ben nerveus.” ‘Europa’ neemt het in het door Federer opgerichte toernooi op tegen ‘de Wereld’. En zijn droomscenario komt uit: links van hem staat vanavond Rafael Nadal, zijn trouwste vriend en ­rivaal. Federer vindt het een waardevol signaal naar de sport en de rest van de wereld dat je goed kunt omgaan met je belangrijkste tegenstander. “Spelen met Rafa voelt heel anders. Ik ben blij hem in mijn team te hebben en niet tegen hem te hoeven spelen. Ik denk dat het geweldig zal zijn om dit nog een keer te doen. Ik ga mijn uiterste best doen. Ik zal er ook van proberen te genieten, maar het zal heel moeilijk zijn.” Nadal kijkt uit naar een ‘onvergetelijk’ dubbelspel met Federer. “Het zal een historisch moment zijn. Een van de belangrijkste, zo niet de belangrijkste speler in mijn tennisloopbaan stopt. Uiteindelijk zal dit moment moeilijk zijn. Maar ik ben vooral super­enthousiast en dankbaar om met hem te spelen,” aldus de Spanjaard. Een afscheid op ‘zijn’ Wimbledon was misschien nog mooier geweest, maar dit komt voor Federer aardig in de buurt. “Londen is speciaal geweest voor me, ik houd van het publiek hier. Met Björn Borg als captain op de bank en al die mannen om me heen, ben ik niet alleen. Dit afscheid past. Maar ik wil dit evenement niet kapen.” Federer heeft de beslissing om te stoppen een paar maanden geleden al genomen. Bijna niemand wist ervan, zelfs het programmaboek van de Laver Cup rept er met geen woord over. Federer heeft, zoals altijd, over elk detail nagedacht. “Wat zou het beste moment zijn om het te vertellen, welke woorden zou ik kiezen? Vorige week donderdag leek me het beste, het gaf mensen de tijd om naar Londen te komen.” Dinsdag sprak hij met de Zwitserse pers, woensdagochtend zat hij in de ontbijtshow van de BBC en daarna haalde hij in een volle perszaal van de O2 Arena uitgebreid anekdotes op met de internationale media. “Ik heb de verschillende rouwfases al achter me, daarom kan ik er over vertellen zonder emotioneel te worden. Liever heb ik ook niet dat iedereen vraagt: ‘Gaat het wel goed, Roger?’ Ik wil blij zijn, in de party mode staan.” Federer is trotser op de lengte en constantheid van zijn carrière dan op alle prijzen die hij heeft gewonnen. “Vroeger was ik beroemd om mijn grilligheid. Het is voor mij ook een schok dat ik één van de consistentste tennissers ooit ben geworden. Ik keek altijd naar mensen als Michael Schumacher en Tiger Woods en vroeg me af hoe ze dat deden, al die jaren aan de top. Voor ik het wist was ik één van hen.” Wat de toekomst brengt, weet Federer niet, maar hij zal aan de sport verbonden blijven. “Björn Borg keerde pas na 25 jaar terug op Wimbledon. Dat gaat mij niet gebeuren. Jullie zullen me terugzien. Tennis heeft me te veel gegeven om nu een spookachtig bestaan te gaan leiden.” Federer zegt in het gelukkige bezit te zijn van een brein dat terugdenkt aan gelukkige momenten in plaats van pijnlijke nederlagen. Spijt heeft hij nergens van. “Ik had in mijn jeugd professioneler kunnen zijn, maar dan waren het vuur en de honger ook eerder gedoofd. En ik zou minder lol hebben gehad. Ik kon vroeger tien minuten geweldig zijn en daarna dertig minuten belabberd. Maar die tien minuten maakten die dertig meer dan goed.” “Natuurlijk heb ik fouten gemaakt, maar die hebben me geholpen te groeien. Ik heb van alle aspecten van mijn carrière gehouden. Het leven op de tour, gesprekjes en ontmoetingen, reizen, uitzinnige stadions, glorieus winnen en wreed verliezen. Het liefst blijf je voor altijd spelen, maar iedereen moet uiteindelijk een keer stoppen. Het was een geweldige reis.”||https://www.parool.nl/sport/roger-federer-doet-nog-een-keer-de-bandana-om~bdb004b3/
2022-09-23||Dood Iraanse had niet (alleen) met hidjab te maken: ‘Als Mahsa sjiitisch was geweest, was de zedenpolitie niet zo hardhandig tegen haar opgetreden’||De 22-jarige Amini werd vorige week dinsdag in Teheran gearresteerd door de zedenpolitie, omdat haar kleding niet zou voldoen aan de islamitische kledingvoorschriften. In de westerse media was er aandacht voor de protesten in Iran en op sociale media waren vrouwen te zien die hun haren knipten. Paul Aarts, Irandeskundige aan de Universiteit van Amsterdam: “Ik heb mij over deze discussie verbaasd, want dit is niet de belangrijkste discussie in Iran op dit moment. De mensen daar hebben het gewoon moeilijk om de eindjes aan elkaar te knopen, maar als symboolfunctie is het natuurlijk wel heel erg belangrijk.” Aarts: “Er zijn zoveel issues waar mensen boos over worden, maar de hidjab-issue is natuurlijk iets wat ons in het Westen meer aanspreekt als je ernaar kijkt door een islamofobe bril. Andere problemen die spelen hebben namelijk niks met islam te maken.” Volgens Aarts laait de discussie over het verplicht dragen van hoofdbedekkende kleding in Iran, hier in het Westen om de zoveel tijd op, terwijl er de afgelopen jaren in Iran vrijwel dagelijks geprotesteerd en gestaakt wordt voor een beter salaris en betere arbeidsomstandigheden. Dit gebeurt door zo'n beetje elke beroepsgroep, bijvoorbeeld buschauffeurs. Maar ook onder leraren in het onderwijs wordt er op grote schaal gestaakt. In de olie-industrie zou volgens Aarts ook vaak gestaakt worden, maar over deze onrust lees je minder in het nieuws. Aarts: “De specifieke bril waarmee wij naar Iran kijken is daar een reflectie van.” Wat volgens hem veel mensen ook niet weten, is dat in tegenstelling tot andere Arabische landen, vrouwen in Iran sinds jaar en dag autorijden en ‘werkelijk overal werken’. Aarts: “Tot in de top van het bedrijfsleven, vrouwen in Iran zijn economisch heel actief en nemen volop deel aan het publieke leven.” Younes Saramifar, cultureel antropoloog aan de Vrije Universiteit in Amsterdam, kijkt met een andere blik naar wat zich in Iran afspeelt. Het onderwerp ligt hem na aan het hart. Saramifar: “Mahsa was een Koerdisch meisje dat deel uitmaakte van de soennitische minderheid in Iran. Ze woonde in Sanandaj, een plaats in Koerdistan en was op bezoek in Teheran. Ik geloof dat als Mahsa sjiitisch en uit de nabije omgeving van Teheran afkomstig was geweest, de zedenpolitie niet op dezelfde hardhandige wijze tegen haar was opgetreden.” Saramifar: “De discussies en protesten in Iran gaan niet hoofdzakelijk over het verplicht dragen van een hidjab, maar juist over de onderdrukking van etnische minderheden.” Het land zou vele groeperingen kennen waarvan de overgrote meerderheid sjiitisch is. Volgens Saramifar worden de filmpjes op sociale media van vrouwen die uit protest hun haren afknippen, in westerse media meestal eenduidig uitgelegd als protest tegen het verplicht dragen van een hidjab. Volgens Saramifar zitten deze vrouwen, die veelal niet in Iran wonen, via een soort internetbubbel met elkaar in contact en maken zij deze filmpjes als erkenning voor elkaars leed, om elkaar te troosten en een hart onder de riem te steken over wat zich afspeelt in hun thuisland. De vrouwen die wél in Iran wonen en toegang hebben tot het internet – via een kostbare VPN-verbinding – maken volgens hem onderdeel uit van de hogere welvaartsklasse in Iran. Deze vrouwen lopen het risico opgepakt te worden. Saramifar: “Degenen die wij in de gaten moeten houden, zijn de mensen in Iran die met direct gevaar voor eigen leven de straat opgaan om te protesteren tegen de onderdrukking van etnische minderheden.” De Iraanse president Ebrahim Raisi heeft zijn spreektijd bij de Algemene Vergadering van de Verenigde Naties gebruikt om het Westen van hypocrisie te beschuldigen. Zijn land krijgt momenteel veel kritiek over vrouwenrechten, maar volgens Raisi is die kritiek niet terecht. In totaal zijn tot nu toe zeventien mensen omgekomen bij de protesten naar aanleiding van de dood van Mahsa Amini, zowel burgers als agenten. Iran heeft inmiddels de toegang tot Instagram in eigen land beperkt. In de westelijke provincie Koerdistan is het internet sinds maandag vrijwel geheel uit de lucht. Ook in de hoofdstad Teheran en andere delen van het land zijn er verstoringen sinds vrijdag, toen de protesten uitbraken.||https://www.parool.nl/wereld/dood-iraanse-had-niet-alleen-met-hidjab-te-maken-als-mahsa-sjiitisch-was-geweest-was-de-zedenpolitie-niet-zo-hardhandig-tegen-haar-opgetreden~ba51390b/
2022-09-23||Leonard van Munster over zijn nieuwe werkplaats aan de rand van Spaarnwoude: ‘Zoals een stolp een museumstuk beschermt, wordt hier een rafelrand behouden’||“Ik ben net verhuisd,” zegt kunstenaar Leonard van Munster (50), terwijl hij voorgaat in de gigantische ‘glazen stolp’ die hij heeft gezet over een braakliggend stuk land op de grens van industriegebied Westpoort en natuurreservaat Spaarnwoude, waar konikpaarden en Schotse hooglanders grazen. “Hiervoor heb ik twintig jaar in werkgebouw Het Veem gezeten, maar daar kon ik mijn spullen niet meer kwijt,” vervolgt hij, terwijl hij een aantal oude werken aanwijst. Onder de glazen stolp ziet het eruit als een combinatie van het atelier van Willie Wortel en een natuurgebied: overal liggen (bouw)materialen, er staan archiefkasten, een caravan (‘een Eriba, de Mercedes onder de caravans’) en een enorme zeecontainer met alle spullen uit zijn vorige werkplaats. Uit de platenspeler schalt Doe Maar. In een hoek van de container staat The dancing white man, het levensechte standbeeld – een zelfportret overigens – die enige tijd in de Stadsschouwburg op reggaemuziek begon te swingen zodra er iemand langsliep. Met een lach: “Hier zitten alle spullen van waarde in. Ik ben nogal chaotisch, maar voor mijn doen is het hier enorm opgeruimd.” Van Munster kwam in 1996 van de Gerrit Rietveld Academie; sindsdien maakt hij kunst in de openbare ruimte. In 2019 plaatste hij een idyllisch, lichtblauw houten huisje, met rode gordijnen en een fijne veranda op het braakliggende terrein naast Paradiso, als protest tegen het kunstbeleid van de gemeente. Hij liet een enorme gouden berg verrijzen in een kleine poel naast de Hemboogspoorlijn in Nieuw-West; ten tijde van de financiële crisis posteerde hij een gekapseisd jacht op de Zuidas. Van Munster is ook verantwoordelijk voor het fata morgana-achtige woestijnlandschap onder de A10 bij de Wiltzanghlaan. Die – slecht onderhouden – installatie is recent opgenomen in de lijst van 100 sleutelwerken beeldende kunst in de openbare ruimte in Nederland uit de periode 1945 tot heden. Zijn nieuwste project noemde Van Munster Biotoop 2.0. “Zoals een stolp een museumstuk beschermt, zo wordt hier nu een rafelrand behouden. De biotoop die hier ontstaat wordt een kunstwerk op zichzelf. De ruimte is continu in verandering, er groeien gras en bloemen, planten en bomen. Die reageren op de seizoenen. En de kunstwerken die er gemaakt worden, zullen weer reageren op de veranderende samenleving.” In het gras ligt een aantal aan elkaar gekoppelde glazen buizen, een even fascinerende als nutteloze installatie die hij kortgeleden nog heeft tentoongesteld in Den Haag. Op een berg zand staat een opgezette vos, met een witte vlag in een poot. Een soortgelijk beeld heeft hij jaren geleden in het Vondelpark neergezet, maar dat was de volgende dag alweer weggehaald door de politie. Dit nieuwe exemplaar wil Van Munster binnenkort ‘vrijlaten’ in Nieuw-West. “De grote ruimte wordt één groot canvas,” aldus Van Munster “Er zullen bouwwerken en landschappen ontstaan, maar ze gaan net zo goed weer op de schop. Ik zie het als een schilderij, waar elke keer een laag witte verf overheen kan, zodat je weer opnieuw kan beginnen.” Biotoop 2.0 biedt ook ruimte aan gastkunstenaars en artists in residence. “Zij zijn welkom om ingrepen in de biotoop te doen of om samenwerkingen aan te gaan, inspelend op thema’s als klimaatverandering, milieu en de maakbaarheid van ons bestaan. Zolang ik het zelf maar goed vind.” Hij wijst op drie forse houten cabines. “Dit is ook de kleinste broedplaats van Amsterdam; ik heb plek voor drie kunstenaars. Twee plekken zijn al vergeven. Nee, dat is geen concurrentie voor de broedplaats hiernaast. Zij vinden het juist te gek dat ik hier nu ook zit.” Biotoop 2.0 (Heining 148) wordt zaterdagavond om 20.00 uur geopend door cultuurwethouder Touria Meliani. Aansluitend is er een performance door Lisette Ros.||https://www.parool.nl/kunst-media/leonard-van-munster-over-zijn-nieuwe-werkplaats-aan-de-rand-van-spaarnwoude-zoals-een-stolp-een-museumstuk-beschermt-wordt-hier-een-rafelrand-behouden~bcb8bbef/
2022-09-23||Doortje Smithuijsen schreef een boek over digitale verslavingen: ‘Niets is verslavender dan je eigen vooruitgang’||“Ik was toevallig dit weekend weer even aan het kijken op Funda...” zegt Doortje Smithuijsen. “Oh, hoezo? Ik dacht in je boek te hebben gelezen dat je daarmee gestopt was.” Ze glimlacht. “Nou, ja... Ik had weer even een plan.” Ze leunt naar voren, praat wat harder: “En toen hóórde ik mezelf tegen mijn vriend zeggen: ‘Ik moet je zo nog even de huizen laten zien die ik heb gekocht op Funda.’ Gekócht! Dat is precies wat het is. Funda geeft je het gevoel dat je met een druk op de knop een huis kunt kopen. Eigenlijk heb je ’m al! Alleen nog even de maandlasten doorgeven.” Smithuijsen ziet die dynamiek in veel digitale verslavingen. Het voelt alsof we controle teruggrijpen, terwijl we in situaties verkeren die helemaal niet controleerbaar zijn. In haar nieuwe boek Iedereen Verslaafd? voert ze een rits aan nieuwe, digitale verslavingen op. Die zijn anders dan de ‘traditionele’ verslavingen aan bijvoorbeeld sigaretten, drugs en alcohol, maar hebben dezelfde onderliggende structuur: de verslaafden doen iets wat ze eigenlijk niet willen. Zo is Laura verslaafd aan TikTok, Gijs aan porno, Marieke aan haar stappenteller, Thomas aan YouTube, Ismail aan Grindr, Jeffrey aan gamen en Daniël aan Twitter. Aan de hand van hun ervaringen, interviews met verslavingsexperts en een hoop literatuur onderzoekt Smithuijsen waar verslaafd gedrag vandaan komt. Wat zegt het bijvoorbeeld over ons als mens en over de maatschappij waarin we leven? Is iedereen die niet meer zonder zijn telefoon kan meteen verslaafd? En hoe erg zou dat zijn? Terug naar Funda. Hoewel Smithuijsen het idee had dat ze niet verslavingsgevoelig was, ontwikkelde ze tijdens het schrijven van haar boek meerdere digitale verslavingen, waaronder die aan Funda. “Het interessante daaraan is dat er niets fundamenteel mis is in mijn leven,” zegt ze. “Ik heb geen trauma, ik ben een hartstikke gezegend en gelukkig mens. Maar de wooncrisis was voor mij – en veel anderen – wel heel beangstigend. Ik werd er he-le-maal gek van. Scrollen door Funda gaf mij op dat moment het gevoel dat ik die crisis zelf kon oplossen.” Dat is de kern, denkt Smithuijsen. We leven in een samenleving die ons in een permanente staat van onzekerheid stelt, ons het gevoel geeft dat we niet goed genoeg zijn, meer moeten presteren, vooruit moeten komen, succesvoller dan de ander moeten worden. “Die permanente stress kunnen we elk moment van de dag oplossen met een vlucht in het digitale.” Dat betekent volgens Smithuijsen dat er een nieuw tijdperk van verslavingen is aangebroken, namelijk die van de sociaal geaccepteerde, vaak onzichtbare digitale gedragsverslaving. De opvolger van de zichtbaar destructieve middelenverslavingen die in de twintigste eeuw nog de norm vormden. De digitale verslaving is minder destructief. Althans, het destructieve ligt minder aan de oppervlakte. Ze verleent ons constant de illusie van vooruitgang – denk aan een game waarin we steeds verder komen of een nieuwsapp die telkens nieuwe informatie op ons afvuurt. Online zijn de mogelijkheden tot zelfverbetering eindeloos, van stappentellers en slaaptrackers tot eindeloos scrollen door Grindr of Twitter. “We raken verslaafd aan dingen die we als vooruitgang bestempelen,” zegt Smithuijsen. “Een huis kopen betekent progressie, bitcoins verdienen ook. Intussen is het reteverslavend: niets is verslavender dan je eigen vooruitgang.” Het gevolg is volgens Smithuijsen dat we enerzijds precies doen wat de samenleving van ons vraagt, namelijk onszelf steeds maar weer vooruitduwen en ontwikkelen, maar anderzijds net zo afhankelijk en slaafs worden als iemand die verslaafd is aan alcohol of sigaretten. Vrijwel elke psycholoog die Smithuijsen sprak, duidde de verslaving als vluchtgedrag: er is iets dat we niet kunnen controleren of waarmee we niet kunnen omgaan, en om die onzekerheid of angst weg te nemen, ‘vluchten’ we in een bepaalde verslaving. Het scherm, dat precies doet wat jij wilt, krijgt de voorkeur boven de weerbarstige en onvoorspelbare realiteit die we liever vermijden. Problemen die we in het echte leven niet kunnen oplossen, swipen we online weg. Smithuijsen vraagt zich af of we dat vluchtgedeelte niet te groot maken. Hangen we niet te veel gewicht aan de context waarin een verslaving ontstaat? De oplossing komt zo bij het individu te liggen: een verslaafd persoon moet zijn eigen context veranderen om zichzelf te genezen. Wat dan buiten schot blijft: de verslavende elementen die in al die digitale apps en games zitten verankerd. Illustratief is het gesprek dat Smithuijsen met Gijs had, een volwassen man die elke dag vier tot vijf keer porno op de wc moest kijken. Terwijl hij naar gangbangs zocht, speelde zijn vrouw twintig meter verderop in de woonkamer met de kinderen. “Ik begon te vissen, vroeg of hij vroeger misschien nare ervaringen had gehad met seks. Maar hij zei meteen: ik weet waar je naartoe wil, je zoekt mijn trauma, maar dat heb ik niet. Hád ik maar een trauma, dan kon ik dit oplossen.” Het punt is, zegt Smithuijsen, dat we veel aandacht hebben voor persoonlijke omstandigheden, terwijl er om ons heen in de maatschappij zoveel dingen zijn om van te vluchten, zoveel dingen die we zouden willen verwerken, of waar we ons voor zouden willen verbergen. Ze schrijft: ‘Misschien willen we niet zozeer ergens in gezogen worden als we onze smartphone of laptop aanzetten; misschien willen we meer nog ergens uit worden gehaald. We zoeken naar ontsnappingsmogelijkheden uit een wereld die aanvoelt als koud, vervreemdend, oncontroleerbaar.’ Is dat erg? De meeste mensen zullen er weinig last van hebben, meent Smithuijsen. Ze vertonen verslaafd gedrag, maar het ontwricht hun leven niet. Op maatschappelijk niveau is ons collectieve verslaafde gedrag schadelijker, denkt Smithuijsen. “Het reikt ons een copingmechanisme aan. We verschuilen ons voor een samenleving die aan alle kanten inhumaan aan het worden is, met als gevolg dat we in plaats van actievoeren, kattenfilmpjes kijken wanneer we stress krijgen van zoiets als het klimaat.” Doortje Smithuijsen. Iedereen Verslaafd?, De Bezige Bij, €22,99.||https://www.parool.nl/kunst-media/doortje-smithuijsen-schreef-een-boek-over-digitale-verslavingen-niets-is-verslavender-dan-je-eigen-vooruitgang~b9f18cc5/
2022-09-23||Geen twijfel mogelijk: Federer is de beste tennisser ooit||Vergeet de getallen, de records, de lijstjes. Die zeggen uiteindelijk niets. Er is er maar een de grootste aller tijden – de GOAT (Greatest of All Time) – en dat is Roger Federer (41). Hij won weliswaar niet de meeste grandslamtitels en stond ook niet het langst op nummer 1, maar toch zal Federer de geschiedenis ingaan als de beste speler die er ooit was. Om af te meten wie het spel het beste speelde, is het primitief om alleen naar prestaties te kijken. Roger Federer won net iets minder dan zijn twee illustere tijdgenoten Rafael Nadal (vijf jaar jonger) en Novak Djokovic (zes jaar zijn junior), maar is de grootste omdat er simpelweg nooit iemand beter tenniste dan hij. Zoals hij speelde, moet de sport zijn bedoeld. Niet als een kille resultatenrekening, maar als optelsom van techniek, effectiviteit en allure. Nadal was een betere atleet met een betere mentaliteit, Djokovic de eerste tennisser zonder zwakke plekken, maar Federer speelde eleganter, kunstzinniger en soepeler. Een wedstrijd van Federer kon soms ook gemiddeld zijn, maar bevatte altijd één monumentaal punt of creatieve ingeving die voor het publiek in een keer het toegangsgeld de moeite waard maakte. Vandaag speelt Federer zijn laatste wedstrijd op het hoogste niveau. Aan de zijde van zijn grootste rivaal Rafael Nadal. Voor de door hemzelf opgerichte Laver Cup, vernoemd naar de speler die hij zelf als de grootste aller tijden beschouwt: Rod Laver. De Australische serve-volleyer voltooide de moeilijkste opdracht in het tennis - alle vier de grand slams in één jaar winnen – twee keer. Federer won ze uiteindelijk allemaal minstens één keer, maar nooit in één jaar. Toch zal Federer zijn voorbeeld voor altijd overschaduwen. Wellicht met als belangrijke reden dat Federer over het gravel, het gras en het baksteen danste in een tijdperk waarin de gehele planeet hem live kon zien spelen op televisie. Aan de andere kant was de concurrentie voor Federer weer veel sterker. De opkomst van giganten Nadal en Djokovic kostte Federer vele records. Won hij – dat is nog wel steeds uniek – zijn eerste zeven grandslamfinales, toen hij voor de eerste keer Nadal tegenover zich trof ging het meteen mis. Tennis is een sport van winnaars en verliezers. Elke wedstrijd weer. Gelijke spelen zijn er nooit. Juist daarom zijn regels uit het gedicht If van Rudyard Kipling de laatste die een speler ziet voor hij het Centre Court van Wimbledon betreedt: If you can meet with triumph and disaster / And treat those two imposters just the same. Vrij vertaald: je bent pas iemand als je triomf en mislukking op dezelfde manier tegemoet kan treden. Een schier onmogelijke opdracht. Zeker in het tennis, waar je een bovenmenselijke prestatie kunt leveren en uiteindelijk met net zulke lege handen achterblijft als de speler die binnen een uur is afgedroogd. Federer wist als geen ander dat je om te kunnen winnen ook moest kunnen verliezen. Het gebeurde hem uiteraard maar weinig, maar het is niet voor niets dat de meest legendarische wedstrijd waarvan hij onderdeel was, eindigde in een nederlaag. De Wimbledonfinale van 2008 is de beste tenniswedstrijd ooit gespeeld. Dat Federer verloor was terugkijkend niet vreemd. Waar Djokovic en Nadal met de rug tegen de muur vaak tot hun beste tennis komen, had Federer al van jongs af aan last van zenuwen. Uiteraard won hij veel spannende wedstrijden op basis van klasse, maar nervositeit kostte hem ook belangrijke titels, met de Wimbledonfinale van 2019 tegen Djokovic (13-12 in de tiebreak van de vijfde set) als pijnlijkste voorbeeld. Maar Federer reageerde – al benamen tranen hem soms de adem – altijd als een gentleman. Misschien een tikje saai, maar Federer vond dat hoffelijkheid en sportiviteit te allen tijde overeind hoorden te blijven. Over het gedrag van een notoire onruststoker als Nick Kyrgios liet hij zich nooit uit, maar hij moet er van hebben gegruwd. Hij was de ultieme ambassadeur van zijn sport. Goed beschouwd mogen we onszelf gelukkig prijzen. We hebben Federer al die jaren in al zijn finesse zien spelen. Vaak in Nederland ook. Hij speelde tien keer het ABN Amro-toernooi in Rotterdam, twee keer op het gras van Rosmalen en trad aan in een Davis Cupontmoeting in het Amsterdamse Westerpark. Van dichtbij was zijn niveau helemaal hallucinant. Hoe kon je een tennisbal zo kort na de stuit al vol raken? Het was pure brille. Hij beheerste elke mogelijke slag, bezat het voetenwerk van een balletdansers en was technisch zo feilloos goed dat hij het zich kon veroorloven geen trainingsbeest te zijn. Net zoals bij Lionel Messi was talent het fundament van zijn magie. Maar dat is voetbal, een sport waarin niemand lijstjes met gewonnen prijzen nodig heeft om te weten dat Pelé, Maradona en Cruijff boven de rest uitstaken. Maar wie Federer van dichtbij een wedstrijd heeft zien spelen weet: hij was de beste van allemaal. 1. Federer - Nadal (Finale Wimbledon 2008) 4-6/4-6/7-6/7-6/7-9 In het invallende duister van ’s werelds beroemdste tennisbaan troffen de twee rivalen elkaar op de piek van hun kunnen. Voor het eerst lukte het Nadal om Federer op gras te verslaan. Dat gebeurde in vijf tergend spannende sets. De tiebreak van de vierde set evenaarde qua drama de beruchte Borg-McEnroe-tiebreak. Federers backhand langs de lijn op matchpoint tegen was een van de perfectste ballen ooit geslagen. Op 4-3 in de vijfde set en deuce speelde Roger Federer waarschijnlijk het mooiste punt van zijn leven. Terwijl de spanning van de nieuwste thriller tussen de twee rivalen steeds meer zuurstof aan de lucht van de Rod Laver Arena onttrok, belaagde Nadal op eigen service Federer met alle munitie die hij tot zijn beschikking had. 25 slagen lang counterde Federer de ziedende topspin van Nadal. Tot de de 26ste slag, een magistrale forehand langs de lijn. Federer, net hersteld van een slepende knieblessure en al 35 jaar, won een niet meer verwachte grand slam. Roland Garros was voor Federer de moeilijkste grandslam om te winnen. Het lukte maar 1 keer, in 2009, toen Rafael Nadal zich had laten verrassen door Robin Söderling. Maar twee jaar later leek ook Novak Djokovic hem voorbij op gravel. Federer begon plots als underdog, maar richtte zich op zijn minst favoriete ondergrond magistraal op.||https://www.parool.nl/sport/geen-twijfel-mogelijk-federer-is-de-beste-tennisser-ooit~b17415f1/
2022-09-23||Trump omarmt de samenzwerings-theorieën van QAnon steeds openlijker||Een ietwat onheilspellende ondertoon hebben ze wel vaker, de spreekbeurten van de Amerikaanse oud-president Donald Trump, maar zo apocalyptisch als afgelopen weekend in de staat Ohio waren ze zelden. Trump hield daar een toespraak om James David (JD) Vance te ondersteunen, de Republikeinse senaatskandidaat die het moeilijk heeft in de peilingen. Maar hij sprak er ook om zichzelf in beeld te houden – Trump heeft er al meermaals op gezinspeeld dat hij in 2024 weer president wil worden. Niet alleen was zijn treurzang over de teloorgang van Amerika (“We zijn een natie in verval, we zijn een mislukte natie”) ongemeen grimmig getoonzet richting zijn tegenstanders, die als ‘vijanden van het volk’ en ‘tirannen’ werden weggezet. Het geheel werd deze keer ook voorzien van een bombastische soundtrack met aanzwellende strijkers. Die muziek werd door veel mensen in het publiek en online direct herkend als een van de lijfliederen van de QAnonbeweging die bestaat uit aanhangers van de extreemrechtse samenzweringstheorie die tijdens het presidentschap van Trump opkwam. QAnon verwijst naar de anonieme bedenker van de ­theorie. Trumps medewerkers ontkenden naderhand dat er een verband was. De muziek zou een rechtenvrije compositie zijn. Maar die compositie kwam vrijwel precies overeen met het QAnonlied, en werd op QAnoninternetfora ook als zodanig ontvangen. Het past in een patroon waarbij Trump de afgelopen tijd steeds explicieter hengelt naar steun van de complotdenkers. Als president hield hij altijd gepaste afstand van de samenzweringstheorie, zonder die te veroordelen. Hij wist er niet zo veel van, antwoordde hij desgevraagd, en voegde er dan iets aan toe in de trant van: “Maar ik heb gehoord dat ze tegen pedofielen zijn en dat ben ik ook.” Tegenwoordig werkt hij actief mee aan het verspreiden van QAnonideeën, met name sinds de FBI zijn huis binnenviel om overheidsdocumenten veilig te stellen die hij clandestien had meegenomen. Op Truth Social, Trumps eigen sociale netwerk, plaatst hij veelvuldig berichten door van kanalen van complotdenkers. Vorige week plaatste hij nog een afbeelding door waarin hij was afgebeeld met een Q-speldje in zijn revers, en de tekst ‘The storm is coming’ (De storm is in aantocht). Met ‘de storm’ wordt in QAnonkringen een gewelddadige opstand bedoeld die Trump terug aan de macht zal brengen. Tegelijkertijd is storm natuurlijk ook een veelgebruikt woord dat mensen in staat stelt de vermoorde onschuld te spelen. “Als Trump ‘de storm is in aantocht’ zegt, dan is dat codetaal voor iets heel donkers dat hij niet hardop zegt,” aldus Janet McIntosh tegenover persbureau AP. McIntosh is antropoloog aan Brandeis University en bestudeert QAnonsymboliek. “Dit is een manier voor hem om in de richting van geweld te wijzen zonder er expliciet toe op te roepen.” Volgens QAnonaanhangers regeert een elite van pedofielen de wereld en is Donald Trump achter de schermen bezig met een strijd tegen die samenzwering. De complotdenkers baseren zich op cryptische boodschappen die sinds 2017 met flinke regelmaat door ene Q op internetfora werden achtergelaten. Deze Q beweerde een invloedrijke persoon in de regering-Trump te zijn, en stelde dat de toenmalige president uiteindelijk aan de macht zou blijven. Toen dat niet gebeurde, stopten de boodschappen van Q, al werd er deze zomer nog eenmalig iets van hem vernomen. Bovendien gingen veel sociale media onder publieke druk desinformatie verwijderen. Zo verslapte de aandacht voor de beweging. Een deel van de beweging raakte volkomen van het padje. Zo stonden er een jaar geleden in Dallas wekenlang honderden QAnonvolgelingen te wachten op de wederopstanding van de in 1999 overleden John F. Kennedy junior. Andere QAnonvolgelingen verdwenen van Twitter en Facebook naar andere sociale media met een minder groot bereik, maar ook een minder streng moderatiebeleid, zoals Telegram, Gab en Truth Social. Daar hielden ze zich bezig met andere samenzweringstheorieën, zoals het aanhoudende geloof dat de Amerikaanse presidentsverkiezingen van 2020 door Democraten ‘gestolen’ zijn. Dat is een thema waar ook Trump de afgelopen jaren niet over ophoudt, en dat rond de komende midtermverkiezingen weer op zal spelen. Trumps verdere radicalisering doet sommigen binnen de Republikeinse Partij de wenkbrauwen fronsen. Of je er de kiezers uit het midden mee terugwint, die twee jaar geleden op Joe Biden stemden, is de vraag. Sommige filmpjes uit Ohio toonden dat de zaal die Trump had afgehuurd bij lange na niet vol zat. Maar het is voor de politieke carrière van Republikeinen nog steeds gevaarlijk Trump openlijk te bekritiseren. Kritiek komt vooral van oud-politici, zoals Barbara Comstock, voormalig afgevaardigde uit Virginia, die op CNN de rally van Trump een QAnonfest noemde, en ‘de laatste stuiptrekkingen van een cult die op zijn einde loopt’. Dat weinig verkiesbare Republikeinen haar dat nazeggen, laat zien dat de wens bij haar op dit moment nog de vader van de gedachte is.||https://www.parool.nl/wereld/trump-omarmt-de-samenzwerings-theorieen-van-qanon-steeds-openlijker~b73943ef/
2022-09-23||Marly Zevenhek voert rechtszaak om duurzamer te mogen wonen: ‘Waarom mag ik niet van het gas af?’||‘Zet ook de knop om’ heet de campagne waarmee de overheid sinds de Russische inval in Oekraïne Nederlanders oproept om minder aardgas te gebruiken. De gemeente Amsterdam heeft daar al jaren een flinke subsidie voor over. Op Marly Zevenhek uit Zuid komt het allemaal wat wrang over, want zij wil niets liever. “Ze zijn het aan alle kanten aan het promoten en ik mag niet van het gas af.” Al vier jaar probeert ze bij haar huisbaas Ymere toestemming te krijgen om de cv-ketel van haar huurappartement in de Sportstraat in te ruilen voor een warmtepomp of infraroodpanelen op groene stroom. Later dit jaar treft ze de woningcorporatie opnieuw in de rechtszaal. Zevenhek: “Het is een langdradig verhaal aan het worden.” De groene stroom wekt ze op met zes zonnepanelen op het schuurtje in de tuin van haar benedenwoning. Daar hangt ook de vlag van klimaatactiegroep Extinction Rebellion. Het laat maar zien waar het Zevenhek om te doen is: minder broeikasgassen om de opwarming van de aarde binnen de perken te houden. Als haarstylist kiest ze heel bewust voor biologisch afbreekbare shampoos en kleuringen zonder ammonia. Ze verwacht bovendien dat de energierekening lager uitvalt zonder gas. Haar woning is met 42 vierkante meter niet al te groot. De woning is door Ymere in 2010 grondig onderhanden genomen met onder meer dubbel glas en beter isolerende muren. Een cv-ketel is volgens haar daarom niet nodig. De vorige winter heeft dat wel aangetoond, vindt Zevenhek. Het was niet een strenge winter, maar ze wist haar huiskamer gemakkelijk op temperatuur te houden met geleende infraroodpanelen, elektrische apparaten, eigenlijk bedoeld als bijverwarming, die heel plaatselijk hun warmte afgeven. Een warmtepomp zou nog beter zijn, maar daarvoor is ze afhankelijk van de subsidie van 3000 euro die de gemeente Amsterdam beschikbaar stelt voor huurwoningen die van het gas af gaan. Ymere wil niet meewerken aan de plannen van Zevenhek die daarom de subsidie niet krijgt. Volgens de woningcorporatie is het efficiënter als woningen per complex worden verduurzaamd. Als huurders ieder voor zich met subsidie een alternatief voor de cv in huis halen, vreest Ymere ‘een lappendeken’ van technieken en apparaten die allemaal op hun eigen manier onderhouden moeten worden. Wanneer de Sportstraat van het gas gaat, kan Ymere niet zeggen. Dat is ook afhankelijk van de vve waar de huurwoning onderdeel van uitmaakt. Punt van discussie in de rechtszaak is verder of de woning ook in een strenge winter behaaglijk blijft met alleen infraroodpanelen. “Dat Marly Zevenhek bewust kiest voor een lagere temperatuur en de woonkamer alleen verwarmt met infraroodpanelen waardoor haar energieverbruik naar eigen zeggen daalt, kunnen wij, zeker gezien de energieschaarste, alleen maar respecteren,” zegt een woordvoerder. “Dat wil niet zeggen dat dit ook de levensstijl is van een eventuele nieuwe huurder die andere eisen stelt aan de temperatuur in de woning.” Behalve op Ymere richt Zevenhek zich tot de gemeente. Die wilde haar eerst de subsidie van toen nog 5000 euro niet geven omdat zij niet kon garanderen dat haar woning definitief van het gas af gaat. Na het opzeggen van het huurcontract kon de huisbaas immers de gasleiding weer openzetten. Later kreeg een huurder van De Alliantie de subsidie alsnog. “Dankzij mijn rechtszaak!” zegt Zevenhek. Haar hielp het allemaal niets omdat Ymere nog steeds geen toestemming geeft en dat blijft een voorwaarde die de gemeente stelt. Zonde, vindt Zevenhek, die in afwachting is van een nieuwe uitspraak in haar rechtszaak tegen Ymere. “De gemeente zit Ymere ook niet erg achter de broek,” zegt ze. Ze vindt ook dat haar voorbeeld weerstand had kunnen wegnemen onder huurders in andere wijken waar plannen zijn om van het gas af te gaan. “De gemeente had mij ook als koploper kunnen gebruiken: zie je wel, het is niet duurder.” Zelfs al heeft ze zonder subsidie haar verwarming al verduurzaamd met de geleende infraroodpanelen, Zevenhek zet de rechtszaak toch door. “Niet voor mij, maar voor alle huurders die in hetzelfde schuitje zitten.” Haar energierekening is al een stuk lager dan met gas. Ondanks de geëxplodeerde energieprijzen was ze het afgelopen jaar niet duurder uit. De infraroodpanelen gebruikt ze heel gericht en ze kruipt net zo lief onder een dekentje als het buiten gemeen koud is. “Als ik naar Ymere was blijven luisteren had ik nu een enorme energierekening gehad.”||https://www.parool.nl/amsterdam/marly-zevenhek-voert-rechtszaak-om-duurzamer-te-mogen-wonen-waarom-mag-ik-niet-van-het-gas-af~b687c41a/
2022-09-23||Opinie: ‘80.000 met een bijstandsuitkering, zet die mensen aan het werk’||Een interessant artikel ingezonden door Josje Damsma en Bernold Nieuwesteeg (Het Parool, 21 september). Ze vergeten echter dat in Amsterdam ongeveer 80.000 mensen een bijstandsuitkering krijgen. Dat zijn dus mensen zonder werk. Het is een gigantisch aantal. Een stad als Venlo heeft zelfs nog geen 80.000 inwoners. Zet die mensen aan het werk. Als werkgevers niet staan te springen om deze mensen, maak het dan aantrekkelijk door het salaris van de eerste drie tot twaalf maanden volledig te subsidiëren. De bijstandsuitkeringen kosten onze stad heel veel geld. Daarnaast ontvangen deze mensen ook nog eens veel toeslagen. Het is bovendien asociaal om van deze mensen geen gebruik te maken. Je mag mensen niet afschrijven. Het is ook asociaal naar de samenleving, die immers de rekening hiervan gepresteerd krijgt.Ton Jacobs, Amsterdam Na het lezen van het opiniestuk van Josje Damsma en Bernold Nieuwesteeg (Het Parool, 21 september) over het omscholen van bijvoorbeeld flitsbezorgers, waar ik het volledig mee eens ben, zou ik er het volgende aan willen toevoegen: een jongere die in plaats van biertjes rondrijden in Amsterdam ook zonnepanelen kan leggen zou een vanzelfsprekendheid moeten zijn. Jongeren protesteren tegen het milieubeleid en roepen dat we moeten opschieten. Steek de handen uit de mouwen en laat je opleiden tot techneut in de energietransitie of de bouw. De baanzekerheid is enorm en de verdiensten zijn beter dan van een universitair opgeleide leeftijdgenoot. Je levert dan vanaf de eerste werkdag een werkelijke bijdrage aan een beter milieu en huisvesting voor jezelf en eventuele nazaten. En óf je dan wat nalaat als erfenis: generaties na jou zullen je dankbaar zijn voor je jarenlange bijdrage.René van der Eng, Amsterdam Maandagavond, kwart over zeven: eindelijk komen de klokken van ‘onze Wester’ weer tot rust. Zojuist hebben ze een kwartier lang de boodschap verkondigd, maar welke eigenlijk? Oh ja, er is oorlog in Oekraïne! En we willen onze solidariteit met het Oekraïense volk tot uiting brengen. Een mooi gebaar natuurlijk. Maar moet dat nou echt iedere week, nu al een half jaar lang? Uit berichtgeving in Het Parool begrijp ik dat de betrokken vrijwilligers veel plezier beleven aan hun actie. Nou gun ik ieder z’n pleziertje, maar mag ‘t ook een onsje minder? Een minuut of twee bijvoorbeeld: dan is de boodschap ook wel duidelijk, toch?Ruut Spaargaren, Amsterdam Marjolein Moorman zegt dat iedereen die de kachel nu al uit heeft staan echt geen reserves meer heeft. Ik heb de kachel nog niet aan gehad. Misschien ouderwets maar die gaat pas op of na 1 oktober aan en op 1 april weer uit. Dingetje uit een ver, maar heel gewoon verleden.Rien Visscher, Den Haag De premier stelt terecht dat hij niet kan toveren. Vooruitkijken, in scenario’s denken, grote lijnen snappen, voorbereiden en doorpakken op het juiste moment trouwens ook niet.C. Nederstigt, Hilversum Veel artikelen over het groeiende toeristenaantal, maar gaan deze mensen zelf niet op vakantie of zijn ze nooit toerist? Het is gewoon schuiven: wij daar een paar weken en zij hier een paar weken. Als we ze hier niet willen, dan ook zelf niet gaan. Zou enorm veel stikstof en stakingen schelen.Mieke de Graan, Amsterdam||https://www.parool.nl/columns-opinie/opinie-80-000-met-een-bijstandsuitkering-zet-die-mensen-aan-het-werk~bf2e4c6f/
2022-09-23||Khruangbin vormt de perfecte ondergrond voor de vocalen van Vieux Farka Touré||Het leek een typische cultgroep, maar Khruangbin heeft een verrassend groot publiek gevonden. Het Texaanse trio treedt op in grote zalen, Paul McCartney en Jay-Z zijn fans. Bijzonder voor een groep die instrumentale, een tikkie psychedelische nummers maakt, vol verwijzingen naar muziek uit Zuidoost-Azië en het Midden-Oosten. Na twee ep’s met de ook Texaanse soulzanger Leon Bridges werkt Khruangbin nu samen met de Afrikaanse zanger en gitarist Vieux Farka Touré. Hij is de zoon van de in 2006 overleden Ali Farka Touré, de Malinese gitaarlegende die wel de Afrikaanse John Lee Hooker werd genoemd. Ook in het gitaarspel en de zang van zoon Vieux zit veel blues, horen we op Ali. Het album is een eerbetoon aan zijn vader, wiens muziek hij hier een eigen draai geeft. De leden van Khruangbin stellen zich daarbij bescheiden en dienend op. Niet voor niets staat op de hoes de groepsnaam achter die van Vieux Farka Touré. De typische Khruangbinsound, even warm als precies en soms ook heel funky, is een perfecte ondergrond voor Vieux Farka Tourés mooie klaaglijke vocalen en kringelend-repeterende gitaarspel.||https://www.parool.nl/kunst-media/khruangbin-vormt-de-perfecte-ondergrond-voor-de-vocalen-van-vieux-farka-toure~b308400c/
2022-09-23||Embryonale versies van latere Velvet Underground-klassiekers||Toen Lou Reed in 2013 op 71-jarige leeftijd overleed, liet hij een enorm persoonlijk archief achter. Foto’s, brieven, notities, bankafschriften, maar ook muziekopnames. Het was zoveel dat zijn weduwe, kunstenares Laurie Anderson, er twee professionals opzette om uit te zoeken wat het allemaal was. Wat die onder meer tegenkwamen: een envelop met daarin een tape met demo-opnames die Reed samen met collega-muzikant en toen nog vriend John Cale maakte in mei 1965. Op het album Words & Music, May 1965 mogen we er na al die jaren naar luisteren. Muziek uit de tijd dat Lou Reed nog een Loutje was. The Velvet Underground, de groep waarvan Reed en Cale de kern vormden, moest nog vorm krijgen, maar hier horen we al wel embryonale, gewoon thuis met een eenvoudige bandrecorder opgenomen versies van latere klassiekers van de band als I’m Waiting for the Man en Heroin. Spectaculair voor iedereen die ook maar iets heeft met Lou Reed en The Velvet Underground. Genoemde songs hebben, geheel akoestisch uitgevoerd, nog niets van de doem en dreiging die er later van uitgaan. Je herkent de stem van Lou Reed al wel, maar dat snerende cynisme in zijn stem ontbreekt nog. Af en toe harmonieus samenzingend met John Cale klinkt hij als een folkzanger à la Bob Dylan – hij zet soms ook een mondharmonica aan de mond. Is dat al verbazend om te horen, in andere demo’s gaat de muziek zowaar de kant op van de country and western, Reed slaat zelfs aan het jodelen. Het album, het eerste in een serie met archiefopnames van Lou Reed, dankt zijn titel aan de mededeling die de jonge songschrijver aan iedere demo vooraf laat gaan: ‘Words and music Lou Reed.’ Hij zou het er nog ver mee schoppen.||https://www.parool.nl/kunst-media/embryonale-versies-van-latere-velvet-underground-klassiekers~b3f4ccf5/
2022-09-23||Is Baudet een gevaar? Nee, hij is ook geen belangrijk politicus meer||Vreemd. Baudet suggereerde door zijn slechte woordkeus dat Kaag een marxistische spion is, terwijl hijzelf denkt, spreekt, voelt en wil handelen als Poetin, de voormalig KGB’er. Hij vindt Poetin een ‘viriele’ peer. Cabaret en waanzin liggen soms dicht bij elkaar, zoals appelen en peren bij de groenteman. Psychiaters stelden eens vast dat bij belangrijke politici psychische stoornissen manifest zijn. Ze zijn narcist, autist, schizofreen, masochist, weet ik veel. Nu hou ik er niet van om op mensen onmiddellijk een psychische kwaal te plakken, maar wanneer het gevaarlijk wordt voor de samenleving mag je een uitzondering maken. Is Baudet een gevaar? Nee, hij is ook geen belangrijk politicus meer. Hij gelooft ondertussen in tamelijk kinderachtige complotten. Complotdenkers houden een roman voor waar, en noemen een wetenschappelijk artikel een bedenksel. En verzinnen dus uiteindelijk hun eigen wetenschap waarin de cijfers altijd kloppen. Ze leven in een sprookjeswereld waarin alles slecht afloopt. Poetin is bijvoorbeeld een kabouterreus die het heerlijk vindt om rond te stampen in een door hemzelf aangestoken brandend sprookjesbos, waar Hans en Grietje geboeid in een massagraf zijn gegooid en Roodkapje en Sneeuwwitje verkracht in een oude schuur zijn achtergelaten. Moet je zo’n sprookjesverteller serieus nemen? Zo’n sprookjesverteller wel. Poetins atoombommen zijn geen toverballen, maar hij zou ze wel zo kunnen behandelen. Rutte zei gisteren dat hij nog gelooft in enig verstand bij Poetin. “Zijn uitspraken over nucleaire wapens laten me Siberisch,” zei hij. Dat is niet verstandig. Je hoort tegenwoordig het woord ‘optie’ nogal eens. Welke ‘opties’ heeft Poetin nog? Hij zuigt de jonge mensen uit zijn volk, hij schiet al zijn wapens leeg, en gooit iedereen die hem tegenspreekt uit het raam. En als hij dan nog verliest? Dan heeft hij nog één optie: het atoomwapen. Ziehier het dilemma: Poetin dreigt te verliezen en kan dan met atoomwapens knikkeren, of hij wint en dan bestaat Oekraïne niet meer. Het grappige is dat Baudet Poetin ‘viriel’ noemt, maar dat hij dat zelf absoluut niet is. Het is net of Thierry, omdat hij het watertrappen niet machtig is, zich met een paranoïde vocabulaire zijn hoofd boven water probeert te houden. Kaag en Rutte verlieten uit protest de kamer. Een onnodige vlucht. Rutte zei dat door Baudets uitspraken de veiligheid van zijn kabinetsleden in gevaar werd gebracht. Ik denk dat de leden van het kabinet eerder gevaar lopen door hun daden dan door hun woorden. Misschien is dat tegenwoordig een sprookje. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/is-baudet-een-gevaar-nee-hij-is-ook-geen-belangrijk-politicus-meer~bda57d01/
2022-09-23||Opinie: ‘Geef expats geen belastingvoordeel, maar laat ze een toeslag betalen’||In Het Parool (17 september) stond dat expats een belastingvoordeel van 30 procent krijgen in de eerste vijf jaar dat zij in Nederland wonen. Onbegrijpelijk, zeker in deze tijd. Expats maken gebruik van de infrastructuur, sportvoorzieningen, theaters, gezondheidszorg en scholen zonder dat zij daar ook maar een eurocent aan bijgedragen hebben. Ik pleit er daarom voor dat expats in Amsterdam voortaan een toeslag betalen en dat de opbrengst hiervan gaat naar al die Amsterdammers, die bovengenoemde voorzieningen mede hebben betaald en nu hun rekeningen niet meer kunnen betalen.M. Nieuwenhuis, Amsterdam In de Troonrede las de koning voor dat de basisbeurs opnieuw ingevoerd zal worden. Mooi nieuws voor studenten, zou je denken. Maar deze beurs wordt deels betaald door studenten zelf. Met het herinvoeren van de beurs wordt namelijk ook de halvering van het collegegeld voor het eerste jaar geschrapt. En misschien nog erger in het kader van het lerarentekort: ook de halvering van het collegegeld voor het tweede jaar voor lerarenopleidingen verdwijnt. Dat betekent dat het wettelijk collegegeld voor een lerarenopleiding van vier jaar met 33 procent stijgt. Het is niet voor te stellen dat het tekort aan goede leerkrachten en docenten zo groot is en de overheid het volgen van een lerarenopleiding duurder maakt. De overheid maakt het lerarentekort hiermee alleen maar groter. Opleidingen voor leraren horen een stuk goedkoper of zelfs gratis te zijn. Zeker nu.Bram Buskoop, Amsterdam In het overzicht van de vele Amsterdamse wensen voor verbetering van de infrastructuur (Het Parool, 17 september) noemden economisch deskundigen de brug over het IJ ‘kansloos’. Dat is geen nieuws, maar toch blijft Amsterdam er hardnekkig aan vasthouden. Eerst met de technisch onhaalbare Javabrug en nu met het onmogelijke plan van twee bruggen op locaties waar vrijwel niemand over wil steken. Het is te gek voor woorden dat er nu al bijna tien jaar gemeenschapstijd en -geld wordt verspild aan het najagen van volstrekt onhaalbare plannen, waar geen fietser of voetganger op zit te wachten. Het roer kan en moet om. Gemeente Amsterdam, hou op met fata morgana’s en leg de vaste, robuuste en toekomstbestendige verbinding daar aan waar de vraag het grootst is: achter het centraal station. Verdien de investering voor een groot deel terug met het opdoeken van de ponten. Bouw een stedenbouwkundig unieke, sociaal veilige, onderhoudsarme, energiezuinige en onverwoestbare passage op de plek waar hij nodig is. Besteed de honderden miljoen euro’s die u hiermee bespaart aan andere belangrijke zaken.Syb van Breda, Zierikzee||https://www.parool.nl/columns-opinie/opinie-geef-expats-geen-belastingvoordeel-maar-laat-ze-een-toeslag-betalen~b5efcf0e/
2022-09-23||Opinie: ‘Koningshuis is symbool van ongelijkheid geworden’||In tijden van crisis blijven zelfs de grootste vanzelfsprekendheden niet vanzelfsprekend. De vanzelfsprekendheid waarmee het inkomen van het Koninklijk Huis wordt gecorrigeerd, bijvoorbeeld. Andere jaren is er een handjevol republikeinen dat daar om maalt, maar in een tijd waarin de Voedselbank haar norm moet verruimen, ligt dat anders. Nederland telt een kleine elite die op kosten van de belastingbetaler in weelde leeft. Wanneer de rest van Nederland er financieel op achteruitgaat, blijven zij wél verzekerd van hun natje en hun droogje. En dat wringt. Met name jonge mensen (die sowieso al weinig op hebben met stoffige staatkundige tradities), kunnen maar moeilijk begrijpen dat een man die zojuist door de schatkist een paar ton extra is toebedeeld, uit een koets stapt en aan hen voordraagt dat het pijnlijk is als je je rekeningen niet kunt betalen. Een koning, die een symbool van troost, eenheid en verbondenheid hoort te zijn, is zo verworden tot een symbool van ongelijkheid. Nu gaat economische tegenspoed wel vaker hand in hand met kritiek op het koningshuis: in 1980 gingen jongeren onder de leus ‘Geen woning, geen kroning!’ tijdens de inhuldiging van Beatrix als koningin de straat op om te protesteren tegen de woningnood. Toch is het sentiment nu anders. Dat komt doordat de moderniteit maar weinig heel laat van de magie rondom de koninklijke familie. We zien dat ‘de koning bij de gratie Gods’ en zijn familie ook maar gewoon échte mensen zijn die échte levens leiden. We zien een ‘gravinfluencer’ die net als leeftijdsgenoten haar bezigheden op sociale media deelt en we zien een kroonprinses die in een outfit van Asos de Schouwburg binnenstapt. Die laagdrempeligheid zorgt voor meer herkenning, maar de betovering is weg. Wat overblijft zijn de zichtbare privileges. Op persmomenten zien we niet meer een toekomstig nieuw staatshoofd, maar vooral een gewone studente. Eentje die toevallig wel een kamer kon vinden. Hoe kan het ook anders. Er waait een wind van social justice door Nederland en iedereen moet eraan geloven. De overwinning van het humanisme waarin de mens de belangrijkste graadmeter is, schopt zelfs tegen de meest heilige huisjes. Vlaggen worden omgekeerd getoond en een luid boegeroep overstijgt het applaus tijdens de rijtoer op Prinsjesdag. Iedereen moet zich verantwoorden. Het valt gewoonweg niet meer uit te leggen dat non-discriminatie en gelijkheid Nederlandse kernwaarden zijn, maar dat er voor één familie een uitzondering wordt gemaakt. Moet alles dan maar sober en afgevlakt zijn? Wat mij betreft niet. Integendeel zelfs. Een parlementaire republiek kan net zoveel pracht en praal uitstralen, dat is helemaal ter vrije invulling. Saskia van Balen, Amsterdam||https://www.parool.nl/columns-opinie/opinie-koningshuis-is-symbool-van-ongelijkheid-geworden~b413097b/
2022-09-23||Duizenden Amsterdammers zullen afscheid komen nemen van de plek waar ze ooit bang waren voor leeuwen||Geboren Amsterdammers herken je makkelijk. Ga naast ze staan en zeg: leeuwenverblijf Artis. Daarna komen de verhalen. Hoe ze de leeuw zagen knauwen aan een stuk vlees dat nu elk weekend door hipstermannetjes zestien uur lang wordt geroosterd in een BBQ die op een bedorven groen ei lijkt. Na elke jeugdherinnering volgt een korte stilte en daarna zeggen ze: “Maar eigenlijk kan het natuurlijk niet, dat kleine pleurishokkie. Zit je dan als De Koning Der Dieren, midden in Amsterdam met een stinkend slootje vlak voor je kanis.” Ik ben zelf zo een Amsterdammer. Niemand scharrelt schuldbewuster door Artis. Met mijn lichaamshouding probeer ik uit te drukken dat ik het leed van alle dieren in Artis met mij meetors, maar in mijn hoofd raast een nostalgische storm. Zo een Amsterdammer ben ik geworden. Eentje die ouderloos door het park dwaalt op zoek naar de plekken waar ze nog naast me stonden. “Zwaai maar naar Tanja. Kijk ze herkent je!” Tanja was het nijlpaard. Al liet je haar een zak vol spijkers zien, dan nog ging die bek wijd open. Alle dieren in Artis houden van je, als je voedsel in je hand hebt. Alleen bij de leeuwen was dat anders. De leeuwen in Artis hadden al snel in de gaten dat ze van het publiek niets hadden te verwachten. Nooit zag ik iemand een pond hamlappen in het verblijf gooien. Dat heeft te maken met de plek waar ze tot nu verblijven. Een parodie op natuurlijk leefomgeving. Heel lang geleden heeft iemand dat blijkbaar een goed idee gevonden, zand, stenen en een soort van rotswand. Dat gaat nu veranderen. Het nieuwe leeuwenverblijf wordt tien keer groter en ik denk te weten wat dat gaat betekenen: we zullen de leeuwen alleen nog maar in diepe schaduwen, half verborgen in een spleet, zien liggen. Geef ze eens ongelijk. Al die jaren dat geloer van ons en ze konden geen kant op. Ik voorspel dat het komende jaar duizenden Amsterdammers – ook de Amsterdammers die iedereen lopen te vertellen hoe heerlijk het is om een ouwe molen te verbouwen op het Friese platteland – afscheid komen nemen van de plek waar ze ooit bang waren. Ik hoop dat documentairemaker Frans Bromet er dan staat. Amsterdammer in beeld en dan de vraag: “Vond u het dan niet zielig voor die leeuwen?” Daarna het antwoord: “Ja, maar ik was er met mijn vader. Die leefde nog. Ik zat op zijn schouders. Met zijn handen hield hij mij goed vast, begrijpt u. Handen die mij vasthouden. Ik mis dat zo.” Nico Dijkshoorn schrijft wekelijks een column voor Het Parool en spreekt zijn bijdragen ook geregeld in.Reageren? n.dijkshoorn@parool.nl.||https://www.parool.nl/columns-opinie/duizenden-amsterdammers-zullen-afscheid-komen-nemen-van-de-plek-waar-ze-ooit-bang-waren-voor-leeuwen~b37fe6ba/
2022-09-23||Currysoep met pangasiusfilet en gevulde pastaschelpen: vijf fijne gerechten ||Zoete aardappel met feta en broccoli 1. Verwarm de oven voor op 200°C. Bekleed de bakplaat met bakpapier. 2. Was de zoete aardappel en verwijder, indien nodig, slechte plekjes uit de schil. Snijd de zoete aardappel met schil in blokjes. 3. Pers de limoen uit en meng in een kom het sap met de oregano en de helft van de olijfolie. Breng op smaak met peper en zout. Voeg de zoete aardappel toe en meng goed. 4. Verdeel de blokjes over de bakplaat. Rooster in het midden van de oven voor 15 min. Was ondertussen de broccoli en snijd in kleine roosjes. Snijd de steel in plakjes. 5. Haal de bakplaat uit de oven. Voeg de broccoli toe en meng door elkaar. Besprenkel met de helft van de resterende olijfolie. Plaats 5 min. terug in de oven. Snijd ondertussen de bosui in ringetjes en halveer de cherrytomaten. 6. Haal nogmaals de bakplaat uit de oven. Verdeel de bosui, cherrytomaten en amandelen over de bakplaat. 7. Verdeel de overige olijfolie over de bakplaat als de ingrediënten er droog uitzien. Verkruimel ook de feta over het geheel en plaats voor circa 10 min. terug in de oven. Currysoep met pangasiusfilet 1. Bereid de rijst volgens aanwijzingen op de verpakking. Giet de kikkererwten af in een zeef en spoel af onder de koude kraan. Laat uitlekken. 2. Pel en snipper ondertussen de ui en knoflook fijn. Halveer de Chinese kool, verwijder de harde kern en snijd in dunne repen. 3. Verhit de olie in een pan met dikke bodem en fruit de ui, knoflook en currypasta 3 tot 4 min. op laag vuur tot deze begint te geuren. 4. Voeg voorzichtig 500 ml water en het bouillonblokje toe aan de currypasta. Breng aan de kook. 5. Voeg de kikkererwten en Chinese kool toe en verwarm op middelhoog vuur een aantal minuten. 6. Dep de pangasiusfilet droog en snijd in stukjes van ongeveer 3 cm. Breng op smaak met peper. Voeg deze toe aan de bouillon samen met de cherrytomaatjes. Laat dit 10 min. in de soep mee garen. 7. Snijd het bosuitje in ringen en voeg deze de laatste 2 min. toe. Serveer de soep in diepe borden samen met de rijst. Loaded potato met gehakt en mais 1. Verwarm de oven voor op 200°C. Prik de aardappels rondom in met een vork en bestrijk met zonnebloemolie. Leg de aardappels op een met bakpapier beklede bakplaat en bak ze gedurende 60 min. goudbruin in de oven. Draai halverwege om. 2. Rul het gehakt in een pan met anti-aanbaklaag. Voeg de tomatenpassata toe wanneer het gehakt gaar is. 3. Meng de mayonaise met sriracha en roer goed door. Snijd de koriander fijn en zet beide apart. 4. Haal de aardappels uit de oven. Maak in de lengte een inkeping in de aardappels, maar snijd deze niet helemaal door. Maak het aardappelkruim los met behulp van een vork. 5. Schep het gehaktmengsel in de aardappels en verdeel de helft van de maïskorrels hierover. Schenk de srirachamayonaise over de aardappel en knijp hier wat limoensap overheen. Garneer naar smaak met koriander. Tip. Serveer deze loaded potato met een frisse salade. Tagliatelle met paddenstoelenroomsaus 1. Bereid de tagliatelle volgens de aanwijzingen op de verpakking. Giet af en bewaar één soeplepel kookvocht. 2. Pel en snijd de knoflook in plakjes. Snijd de paddenstoelen grof. Rasp de Parmezaanse kaas fijn en ris de tijm van de takjes. 3. Verhit de olijfolie in een pan en bak de paddenstoelen 10 min. Voeg de knoflook toe en bak 2 min. mee. Voeg de Parmezaanse kaas, de helft van de tijm, de crème fraîche, peper, zout en het bewaarde kookvocht van de tagliatelle toe. 4. Voeg de tagliatelle toe aan de saus en meng goed door. Serveer de pasta met de resterende blaadjes tijm. Gevulde pastaschelpen met kipgehakt 1. Verwarm de oven voor op 200ºC. Kook de pasta 3 min. korter dan aangegeven op de verpakking en giet af. 2. Pel en snipper de knoflook. Snijd de basilicum grof. Verhit de olie in een pan en fruit de knoflook glazig. 3. Voeg het kipgehakt toe en bak dit rul aan. Voeg het zout, peper en de prei toe en bak 2 min. mee. Voeg ¾ van de passata en de helft van de gesneden basilicum toe en bak 5 min. mee. 4. Vul de schelpen met het gehaktmengsel. schenk de resterende passata in een ovenschaal (20x30 cm) en leg de pasta schelpen op de tomatensaus met de open kant boven. 5. Scheur de mozzarella in stukjes en verdeel deze over de schelpen. Bedek de schaal met aluminiumfolie en bak 20 min. in de voorverwarmde oven. 6. Garneer voor het serveren met de resterende basilicum. Ga naar www.eatertainment.nl voor nog meer recepten en inspiratie.||https://www.parool.nl/ps/currysoep-met-pangasiusfilet-en-gevulde-pastaschelpen-vijf-fijne-gerechten~b8df8bfd/
2022-09-23||Russische mannen doen alles om mobilisatie te ontlopen||Sinds de bekendmaking van de gedeeltelijke mobilisatie proberen Russen allerlei manieren te vinden om het land, of ten minste de dienstinzet te ontvluchten. Nieuwssites geven tips: van het land uit vluchten tot weer gaan studeren. Welke opties hebben de mannen? Natuurlijk is vertrekken uit Rusland en nooit meer terugkomen, het veiligst. In elk geval zolang het huidige regime er nog zit. Nadat president Vladimir Poetin afgelopen woensdag de mobilisatie had afgekondigd, ontplofte de vliegticketverkoop via internet. Op Aviasales.ru, de populairste Russische site voor het boeken van vliegreizen, waren er binnen een paar uur al geen tickets meer te krijgen voor reizen naar landen uit de oude Sovjet-Unie – daarvoor hebben Russen geen visum nodig. Niet alleen de verkoop; ook de prijzen ontploften. Tickets naar Dubai kostten plotseling 5000 dollar, voor een gemiddelde Moskoviet vijf keer een maandsalaris. Maar niet iedereen kan zomaar ongestraft weg: als de oproep al op je deurmat is geploft, ben je de klos en mag je het land niet meer uit. Dus is het voor veel mannen een race tegen de klok, ze moeten een ticket bemachtigen voordat ze officieel worden verwittigd naar de kazerne te komen. “Ik ben op van de zenuwen,” zegt een moeder wier zoon oproepbaar is. “De hele dag aan de telefoon en computer gezeten, maar alles tot 26 september is uitverkocht. Terwijl we misschien maar een paar dagen de tijd hebben voordat de oproep komt.” Uiteindelijk zou het toch lukken om voor zaterdag een vlucht voor haar zoon te boeken. Veel mannen proberen ook met de auto Rusland te ontvluchten. Daardoor staan er lange files aan de Finse grens (alleen van personen met een geldig Schengenvisum) en aan de grens met Georgië. Dit laatste land heeft al tienduizenden Russen zien komen, vlak na het begin van de ‘militaire operatie’, zoals Moskou het bloedvergieten in Oekraïne nog altijd noemt. Maar er lijkt de laatste week een einde te komen aan de spreekwoordelijke Georgische gastvrijheid. Steeds meer Russen worden geweigerd. En als ze al binnenkomen, moeten ze in sommige bars en restaurants eerst online verklaren dat ze ‘tegen de oorlog’ zijn. Rusland kent een vervangende dienstplicht voor gewetensbezwaarden, al zeggen de amendementen die de Doema, de Russische Tweede Kamer, voor het strafwet in ijltempo aannam, dat dienstweigeraars in tijden van mobilisatie drie jaar cel kunnen krijgen. Het is dus niet helemaal duidelijk. Bovendien gaat het volgens de onafhankelijke nieuwssite Meduza.io slechts om een ‘theoretische mogelijkheid’. Wat Meduza.io mannen wel aanraadt, is van huis te vertrekken en niet te blijven wonen waar ze staan geregistreerd. Daardoor kunnen ze geen oproep ontvangen en ook geen gerechtelijke dagvaarding voor als ze geen gehoor geven aan de mobilisatie. “Het is een overtreding, maar er staan ​​geen sancties op,” schrijft de nieuwssite. “Tegelijkertijd kunnen we niet garanderen dat de autoriteiten niet actief op zoek gaan naar personen die dienstplichtig zijn voor militaire dienst.” Nog rigoureuzer is het om je totaal te laten uitschrijven uit de Russische maatschappij, door een speciaal formulier in te vullen bij het ministerie van Binnenlandse zaken. Aangeraden wordt hierbij om ‘vertrek naar het buitenland’ te melden. Het nadeel daarvan is dat je jezelf veroordeelt tot een schaduwbestaan en ook nergens meer recht op hebt, maar je wordt tenminste niet naar Oekraïne gestuurd, met alle risico’s van dien. Omdat Poetin heeft beloofd dat studenten geen oproep krijgen, schrijven sommigen zich spoorslags in bij een universiteit. Een variant hierop is een parttime baantje te zoeken bij een bedrijf dat voor de Russische defensie werkt. Ook werknemers in die sector hoeven niet op te komen dagen voor de oorlog in Oekraïne. Mannen die iets onder de leden hebben gekregen nadat ze (lang geleden) zijn afgezwaaid van hun dienstplicht, kunnen zich laten herkeuren en een bewijs van ziekte krijgen. Sommigen suggereren zelfs zichzelf te verwonden, maar dat is nauwelijks effectief. “Als je per ongeluk een arm breekt, zal er uitstel volgen van de mobilisatie; als het expres gebeurt, zal je strafrechtelijke vervolgd worden,” zei directeur Aleksej Tabalov van de mensenrechtenorganisatie ‘Rekrutenschool’. “Opzettelijke zelfverwonding zal worden beschouwd als een poging om mobilisatie te vermijden. Hiervoor krijg je een boete, dwangarbeid of gevangenisstraf van maximaal twee jaar,” aldus Tabalov tegen de Russische nieuwssite Lenta.ru. Maar je kunt erdoor wel overleven.||https://www.parool.nl/wereld/russische-mannen-doen-alles-om-mobilisatie-te-ontlopen~bf74ec9d/
2022-09-23||Pasveer (38) en Taylor (20) maken debuut in Oranje: ‘Ik denk dat ik een degelijke pot heb gespeeld’ ||Pasveer sprak over een van de mooiste avonden van zijn leven. “Als je terugkijkt naar een paar jaar geleden, had ik dit niet durven dromen. De laatste weken en maanden zat het er wel een beetje aan te komen,” aldus de keeper na de 2-0 overwinning op Polen in de Nations League. Pasveer kreeg al vrij vroeg in de week van bondscoach Louis van Gaal te horen dat hij tegen Polen zou keepen. “Vooral omdat er heel weinig tijd is tot het WK en hij mij ook graag wil zien. Dat was denk ik de voornaamste reden”, zei de doelman, die tevreden was over zijn debuut. “Ik denk dat ik een degelijke pot heb gespeeld. De eerste helft was goed, de tweede helft wat lastiger. Voetballend kon het nog wat beter.” Samen met de andere keepers van Oranje oefende Pasveer, met het oog op het WK, dinsdag op strafschoppen. Ook werden de doelmannen aan testen onderworpen, bijvoorbeeld voor hun reactiesnelheid. “Wat daar uitkomt, moeten we nog horen en daar gaan we het nog over hebben. Met de strafschoppen heb ik in ieder geval geen bal tegengehouden. Dus ik ga misschien niet als penaltydoelman mee naar Qatar. Laten we het in wedstrijden maar na 90 minuten beslissen.” “Dit is waar je als kind van droomt. Bij de een gaat het heel snel, bij de ander duurt het wat langer. Het voordeel is dat als je op mijn leeftijd debuteert, je niet snel nerveus meer bent en gewoon te maken hebt met normale wedstrijdspanning,” zei Pasveer, die met 38 jaar en 318 dagen de op een na oudste Oranjedebutant ooit is. Sander Boschker was nog ouder toen hij voor het eerst met Oranje meedeed – 39 jaar en 224 dagen. Bondscoach Louis van Gaal gaf vooraf aan het belangrijk te vinden dat Nederland weer eens de nul zou houden. Dat dat gebeurde tegen Polen, met topspits Robert Lewandowski van FC Barcelona, deed de ploeg goed. “We hebben het als team goed gedaan, het stond gewoon goed. We hebben Lewandowski onschadelijk gemaakt. Als keeper was het mijn taak om coachend de boel wakker te houden. We praatten veel met elkaar en de jongens achterin bleven goed doordekken,” aldus Pasveer. Naast Pasveer maakte ook Kenneth Taylor zijn debuut in het Nederlands elftal. Het was de zesde Ajacied die in het veld kwam. De laatste keer dat er zoveel Ajaxspelers in een wedstrijd voor Nederland speelden was op 22 juni 1996 tegen Frankrijk. “Ik had het wel gehoopt, maar er niet per se op gerekend,” aldus de 20-jarige middenvelder over zijn eerste wedstrijd in Oranje. “Het gaat wel echt snel, ik kan het eigenlijk nog niet beseffen. Nu is het zaak om dit vast te houden.” Taylor werd deze interlandperiode voor het eerst opgeroepen door de bondscoach. De geboren Alkmaarder was niet helemaal tevreden over de indruk die hij de eerste trainingsdagen in Zeist achterliet. “Ik heb mezelf nog niet echt kunnen laten zien, al wist ik ook wel dat dat lastig kon worden,” zei hij in aanloop naar de interland. “Als we in partijvormen elf tegen elf spelen, zit ik bij de reserves. Wij zijn dan een soort Polen dat het tegen de basisploeg opneemt.” Van Gaal was een dag voor de wedstrijd eerlijk tegen de nieuweling. “Hij zei dat ik altijd ready moest zijn en dat ik er moest staan als er iemand geblesseerd zou uitvallen.” Dat gebeurde tegen Polen. Al in de eerste minuut moest middenvelder Teun Koopmeiners het veld verlaten en halverwege kon ook Frenkie de Jong niet verder. Steven Berghuis, de vervanger van Koopmeiners, kreeg in de slotfase last van zijn rug. Taylor: “Toen wist ik wel dat het mijn moment kon zijn.” De vader van de jonge Ajacied had ook niet echt op het debuut gerekend en bleef achter in Nederland. Een jaar geleden miste hij ook al het debuut van zijn zoon in de Champions League, in Lissabon tegen Sporting Portugal. “Hij is er normaal echt altijd bij. Misschien kan hij beter wegblijven,” grapte Taylor junior, die zijn dank uitsprak richting de spelers van Oranje. “De groep heeft me goed opgevangen deze week. Iedereen is heel aardig en behulpzaam. Ik denk dat dat wel geholpen heeft. En het heeft ook geholpen dat we hier met veel Ajacieden zijn natuurlijk.” Van Gaal vindt dat Taylor nog moet werken aan zijn ‘defensieve oriëntatie’. De middenvelder kan zich daarin vinden. “Ik denk wel dat het een verbeterpunt is. Ajaxtrainer Alfred Schreuder zegt ook dat ik agressiever moet zijn in de duels. Daar werk ik gewoon aan.” Taylor gaat het shirtje dat bij zijn eerste interland hoort inlijsten en hoopt dat er snel meer wedstrijden in Oranje zullen volgen. Uiteraard hoopt hij ook op een plek in de WK-selectie. “Van Gaal heeft aangegeven dat ik nog niet zeker ben van mijn plek en dat ik het bij Ajax en hier moet laten zien.”||https://www.parool.nl/sport/pasveer-38-en-taylor-20-maken-debuut-in-oranje-ik-denk-dat-ik-een-degelijke-pot-heb-gespeeld~be12fe99/
