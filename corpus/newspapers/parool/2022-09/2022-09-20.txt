2022-09-20||Ajax-vrouwen blijven dromen van groepsfase Champions League na knap gelijkspel tegen Arsenal||Na de loting leek het erop dat Ajax voor een hels karwei zou staan. Het Arsenal van Vivianne Miedema, vorig seizoen nog kwartfinalist in de Champions League, was namelijk de laatste horde voor het bereiken van de groepsfase. Toch lieten de Amsterdammers op Meadow Park zien zeker niet kansloos te zijn. Ajax begon ijzersterk en nadat Victoria Pelova al een waarschuwingsschot had gelost, opende Romée Leuchter na achttien minuten de score. De goal zorgde ervoor dat de vrouwen van Arsenal wakker werden geschud. Vijf minuten later was het via de Zweedse Stina Blackstenius namelijk al 1-1, tevens de ruststand. Na de rust deed een penalty Ajax snel pijn. Soraya Verhoeven gaf een duw en de arbiter beoordeelde dat die zwaar genoeg was om een penalty te geven. Kim Little benutte de strafschop en zo leek Arsenal Ajax alsnog opzij te gaan zetten. Maar niets was minder waar: zeven minuten voor tijd scoorde Leuchter opnieuw en bepaalde zo de eindstand op 2-2. Arsenal scoorde via Katie McCabe nog wel, maar die goal werd afgekeurd wegens buitenspel, tot grote opluchting bij de Amsterdammers. Volgende week woensdag is de return van Ajax tegen Arsenal in Amsterdam. De winnaar over twee wedstrijden plaatst zich voor de groepsfase van de Champions League. Daarvoor zijn titelhouder Olympique Lyon, verliezend finalist FC Barcelona, VfL Wolfsburg en Chelsea al geplaatst. De overige twaalf ploegen komen uit de tweede voorronde. De finale van dit Champions League-seizoen wordt gespeeld in het Philips-stadion in Eindhoven. Ajax is de enige Nederlandse ploeg die zich nog kan plaatsen voor de groepsfase. Landskampioen FC Twente werd in de vorige voorronde uitgeschakeld door Benfica. Ajax plaatste zich voor de tweede voorronde na zeges op het Zweedse Kristianstad FC (3-1) en het Duitse Eintracht Frankfurt (2-1). Bekijk hieronder ook de goals van Arsenal.||https://www.parool.nl/sport/ajax-vrouwen-blijven-dromen-van-groepsfase-champions-league-na-knap-gelijkspel-tegen-arsenal~b208081a/
2022-09-20||Premier Rutte vraagt begrip: ‘We kunnen niet toveren’||De troonrede die de koning uitsprak klonk bijna als een smeekbede van het kabinet aan het land. Mensen verliezen het vertrouwen in ‘het oplossend vermogen van de politiek’, zei het staatshoofd. Maar, zo legde hij namens het kabinet uit, het kost tijd voor alle crises in het land zijn opgelost. En het kabinet kan het ook niet alleen. “Samenwerken maakt Nederland sterker dan polarisatie,” zei hij tegen alle demonstranten, ook die buiten op straat. Na afloop toonde ook premier Mark Rutte zich deemoedig. “We moeten laten zien dat we de problemen in het land weer beheersbaar kunnen maken.” Zijn boodschap: ik snap al het ongenoegen, maar geef ons nog een kans te laten zien dat we iets kunnen. De verholen vraag om geduld aan burgers volgt na een zomer vol omgekeerde vlaggen. Het vertrouwen in de politiek en in het kabinet in het bijzonder is enorm laag. Burgers klagen dat veel problemen, zoals de woningnood, te langzaam worden opgelost. Angst voor de hoge energierekening is al maanden hét gespreksonderwerp bij de koffieautomaat. Door op de valreep de miljoenennota nog voor miljarden euro’s te verbouwen, laat het kabinet merken dat het luistert naar de noden in het land. Maanden is volgehouden dat het onmogelijk was nog dit jaar meer te doen voor de koopkracht. Tot minuten voor de troonrede werd er gewerkt aan een regeling waardoor de energierekening alsnog vanaf november voor veel gezinnen omlaag gaat. Rutte zegt de slechte waarderingscijfers te begrijpen. “Mensen redeneren: eerst zien. Het kost tijd voor mensen ook echt gaan voelen dat er wat gebeurt.” Het kabinet zal hopen dat die omslag in vertrouwen al voor maart inzet. Dan wachten alweer de Statenverkiezingen waarbij een enorme afstraffing dreigt. Als dat inderdaad gebeurt, wordt het nog moeilijker om een meerderheid te krijgen in de Eerste Kamer voor beleid. Terwijl het kabinet wil laten voelen dat het de problemen van burgers serieus neemt en het met een ongekend groot pakket aan koopkrachtmaatregelen komt, creëert het tegelijkertijd nieuwe problemen voor de toekomst. De kosten van het in de afgelopen dagen in elkaar geknutselde prijsplafond voor energie kunnen volgens minister Sigrid Kaag (Financiën) oplopen tot 15 miljard euro per jaar. Dekking van het plan volgt later. Het huidige miljardenpakket lijkt ook niet het laatste. Als volgend jaar de gasprijs nog steeds zo exorbitant hoog is, wordt de maatregel mogelijk verlengd. Of neem de uitwonendenbeurs van studenten. Die wordt volgend jaar tijdelijk verhoogd, maar durft de politiek die daarna weer te verlagen? Het Centraal Planbureau waarschuwt niet voor niets dat het zogeheten houdbaarheidstekort van de overheidsfinanciën de komende jaren oploopt. Nu kan Nederland nog een stootje hebben. De economie draait goed en de werkloosheid is laag. Daardoor is de staatsschuld nu geen probleem, maar dat wordt over een aantal jaren anders. Ook de Raad van State is kritisch. Het tot het laatste moment aanpassen van plannen om in te spelen op de snelle ontwikkelingen staat verstandig beleid voor de toekomst in de weg, schrijft de belangrijkste adviseur van het kabinet in een advies over de begrotingsplannen. Het is aan het kabinet om alle ballen in de lucht te houden. Het moet én improviseren om de acute problemen op te lossen én zorgen dat de rekening niet naar jongeren wordt doorgeschoven, zoals de koning in de troonrede beloofde. En het moet bovendien zorgen voor een samenhangend beleid waardoor allerlei crises snel worden aangepakt. Veel kiezers hebben het vertrouwen dat dat allemaal lukt verloren. Rutte probeert dat sentiment in goede banen te leiden. De overheid is geen geluksmachine, is al twaalf jaar zijn lijfspreuk. Die herhaalt hij nu in andere woorden: “Wie denkt dat het kabinet alles kan oplossen, moeten we teleurstellen. We kunnen niet toveren.”||https://www.parool.nl/nederland/premier-rutte-vraagt-begrip-we-kunnen-niet-toveren~b0aafea9/
2022-09-20||Moorman (PvdA) en Groot Wassink (GroenLinks) gematigd positief over de miljoenennota||Na de presentatie van de miljoenennota zijn PvdA-wethouder Marjolein Moorman (Armoede) en GroenLinkswethouder Rutger Groot Wassink (Sociale Zaken) stellig. “Ik heb nog nooit meegemaakt dat er de laatste weken nog zo veel moest gebeuren,” concludeert Moorman. “Ik vraag me echt af of dit kabinet snapt hoeveel paniek er momenteel is.” Groot Wassink formuleert het korter: “Het is paniekvoetbal.” De wethouders hebben flinke kritiek op de manier waarop het kabinet tot zijn begroting is gekomen. Pas de laatste weken leek het kabinet-Rutte IV te beseffen hoe penibel de (financiële) situatie is voor veel Nederlanders. Over de inhoud van de miljoenennota zijn Moorman en Groot Wassink gematigd tevreden. Ze pleiten bijvoorbeeld allebei al langer voor het zogenoemde energiekostenplafond, dat er nu ook daadwerkelijk komt. “Een goede ontwikkeling, maar ik moet nog wel zien hoe het uitpakt,” zegt Moorman. “Het moet geen sigaar uit eigen doos worden.” De Amsterdamse PvdA-leider bedoelt daarmee dat de compensatie voor energiebedrijven uit de belastingen niet betaald moet worden door de mensen met weinig geld voor wie het plafond juist in het leven is geroepen. Moorman: “Dat geldt ook voor de zorgtoeslag die nu wordt verhoogd. Als de premie tegelijkertijd omhoog gaat, hebben veel mensen niets aan die hogere toeslag en komen ze alsnog in een financieel moeilijke situatie.” In de aanloop naar Prinsjesdag lobbyden zowel Moorman als Groot Wassink bij het Rijk om meer steun voor zowel de middeninkomens als de minima. Moorman was met regelmaat te zien in televisieprogramma’s, onder meer bij EenVandaag, Op1 en Kassa, en vanuit de Vereniging Nederlandse Gemeenten (VNG) nam Groot Wassink veelal het voortouw. De wethouders, die voor dit artikel los van elkaar telefonisch zijn gevraagd naar hun reactie op de landelijke begroting, hebben de afgelopen maanden meermaals gezegd dat ze vinden dat de regering met een langetermijnvisie moet komen. “Die structurele visie ontbreekt nog steeds,” zegt Groot Wassink. “Veel van de maatregelen zijn noodoplossingen.” Hij noemt daarbij de energietoeslag als voorbeeld. De maatregel is er ook volgend jaar, als ook het loon voor veel mensen stijgt. Groot Wassink: “Een hoger loon is mooi, maar het betekent vaak direct dat ze hun toeslagen verliezen. Stel dat mechanisme een jaar buiten werking en maak bijvoorbeeld het bijverdienen naast het ontvangen van een uitkering mogelijk. Dan doe je écht iets voor mensen.” Moorman wijst op het minimuminkomen dat in januari tien procent stijgt. “Het is een goede maatregel, maar ook hier moeten we ons afvragen wat de mensen er feitelijk bij krijgen als de inflatie verder stijgt. Ze gaan er anders de facto alsnog op achteruit. En hoe zal het zijn voor de groep inkomens die net boven het minimuminkomen zit? Zij krijgen deze verhoging niet en voor hen wordt het nog krapper.” Vorige week zei Moorman in de gemeenteraad dat er ‘een ramp’ aankomt door de combinatie van de inflatie en stijgende energieprijzen. Die ramp is nog niet afgewend, vreest ze, omdat veel maatregelen pas volgend jaar ingaan. Moorman: “Iemand die de kachel nu al uit heeft staan, heeft geen reserves meer om de komende maanden mee door te komen. In mijn optiek moet iedereen elke dag warm kunnen douchen, kunnen koken en de verwarming aan kunnen zetten.” Ze sluit positief af: “De richting van dit kabinet is, ondanks de grote druk, wel goed. Ze zien dat het anders moet. De marktwerking, waar lang op werd vertrouwd, begint namelijk steeds meer haar keerzijde te tonen.”||https://www.parool.nl/amsterdam/moorman-pvda-en-groot-wassink-groenlinks-gematigd-positief-over-de-miljoenennota~bf95a9d1/
2022-09-20||De miljoenennota biedt ook Amsterdammers verlichting, maar komt die op tijd?||Dinsdagmiddag overhandigde minister van Financiën Sigrid Kaag (D66) het koffertje met daarin de miljoenennota aan de Tweede Kamer. Met onder meer een historisch koopkrachtpakket van bijna 18 miljard euro hoopt het kabinet de ergste effecten van de stijgende inflatie en energieprijzen te dempen. Een tijdelijk plafond voor gas- en elektriciteitsprijzen moet al vanaf november voor verlichting zorgen. De laatste details moeten nog worden uitgewerkt, maar een huishouden dat een gemiddelde hoeveelheid gas en stroom gebruikt, is dan vermoedelijk maximaal 290 euro per maand aan energie kwijt. Voor Amsterdammers is het prijsplafond op energie een ontzettend belangrijke maatregel die in ieder geval iets zal helpen, constateert wethouder Marjolein Moorman (Armoede). Zo’n 80.000 Amsterdammers hebben een bijstandsuitkering of een minimuminkomen. Een groot gedeelte daarvan dreigde de afgelopen weken (verder) in de financiële problemen te komen en middeninkomens ook in toenemende mate. Moorman vreest dat ondanks het prijsplafond de maatregelen voor sommige Amsterdammers te laat komen. “Iemand die de kachel nu al uit heeft staan, heeft echt geen reserves meer.” Naast de Amsterdamse huishoudens raken de stijgende energieprijzen ook voorzieningen als voetbalvelden, zwembaden en het midden- en kleinbedrijf, zoals bakkers en kleine horeca. Het prijsplafond moet ook voor hen gelden, maar is nog niet verder uitgewerkt. En dat kan volgens wethouder Sofyan Mbarki (Economische Zaken) geen dag langer wachten. Tegelijkertijd zullen Amsterdammers volgend jaar een hoop merken van de gepresenteerde plannen. Het minimumloon, de bijstand en de AOW stijgen met tien procent, de huur- en zorgtoeslag gaan omhoog en het kindgebonden budget wordt verhoogd. Op de al eerder aangekondigde 170 miljoen euro voor cultuur wordt niet beknibbeld. Belangrijk, aangezien Amsterdam de grootste cultuurdichtheid van het land heeft. Het college, bestaande uit PvdA, GroenLinks en D66, heeft sinds het coalitieakkoord van dit jaar hoge ambities op het gebied van isolatie. Daarbij wordt ook gehoopt op een flink gedeelte van de 150 miljoen euro die het Rijk volgend jaar landelijk uittrekt (en het jaar daarop wederom) om woningen te isoleren. Over de zo gewenste gelden voor de groei van de stad blijft nog veel onduidelijk. Van het doortrekken van de Noord/Zuidlijn tot de ontwikkeling van Zuidasdok: het kabinet-Rutte IV heeft vooralsnog geen extra miljarden vrijgemaakt voor de meeste Amsterdamse groeiprojecten. De Amsterdamse coalitie is verdeeld over de uitkomst van de begroting. PvdA en GroenLinks hebben er veel kritiek op, terwijl D66-wethouders tevreden zijn met de miljoenennota. Zo zegt Shula Rijxman (Zorg): “Ik ben blij dat het kabinet dit jaar specifiek aangeeft te investeren in gezondheidspreventie.” Melanie van der Horst (Verkeer en Vervoer) zegt in ‘goed gesprek’ te zijn met het Rijk over noodzakelijke investeringen. De Amsterdamse VVD, met vijf zetels de grootste oppositiepartij, ziet in de miljoenennota dat het Rijk inzet op noodzakelijke verlichting voor de lage- en middeninkomens. Fractievoorzitter Claire Martens: “Het verlagen van de inkomstenbelasting is een belangrijke stap. Ik ben ook heel erg blij met het geld dat voor veiligheid wordt vrijgemaakt. Hiermee krijgt Halsema hopelijk meer middelen om ondermijning tegen te gaan.” Martens hoopt dat de gemeente bij de presentatie van de eigen begroting de neiging kan weerstaan het leven voor de gemiddelde Amsterdammer duurder te maken. “Het Rijk is over de brug gekomen met lastenverlichting, durft het college daar ook voor te kiezen of komen er toch weer lastenverzwaringen?” Donderdag zal hier meer duidelijk over moeten worden, als Amsterdam de begroting voor 2023 presenteert.||https://www.parool.nl/amsterdam/de-miljoenennota-biedt-ook-amsterdammers-verlichting-maar-komt-die-op-tijd~b53ff6f7/
2022-09-20||‘Huh?’ zei ik, ‘moet je dan eerst het huis in de fik steken?’||Op de foto staan zes brandweermannen. En mijn vader. In het trapgat. Ze moesten hem van boven halen, waar hij in zijn bed verrekte van de pijn. En daar lag hij, in de huiskamer, in een door de wijkverpleging gebracht ziekenhuisbed. Hij begroette mij en mijn dochters. Hij zag er slecht uit. Hol gezicht. Ach, mijn broze vader. Ik had mijn moeder aan de lijn, een dag eerder. Zij appte de foto. “Het gaat helemaal niet goed met je vader. Nu heeft hij weer een nierbekkenontsteking. Hij wil graag beneden liggen, maar de brandweer wil hem niet naar beneden dragen.” “Huh?” zei ik, “moet je dan eerst het huis in de fik steken?” “Dat mogen ze blijkbaar niet, als er geen brand is. Maar toen heb ik de dokter gebeld en ben even fel geweest, want ik laat je vader niet boven liggen, en ik kan zelf die trap niet meer tien keer per dag op met mijn knieën. Hij heeft er werk van gemaakt. Met zo’n grote brandweerauto kwamen ze. Heel spectaculair.” Ik stond bij mijn vader. “Wat is er nou toch weer allemaal aan de hand?” “Ik heb zin in haring,” zei hij. “Zoute, geen zure.” Mijn moeder vroeg of we koffie wilden. “Ik zet wel,” zei Oudste Dochter. “Krijg ik geen koffie?” hoorden we achter ons. “Dat is een goed teken,” zei mijn moeder. “Want hij drinkt al dagen geen koffie meer.” In de keuken hoorden we gestommel. “Dat is de verpleegster die je vader komt wassen. Wij gaan wel even in de keuken zitten, kom.” In de keuken dronken we koffie. Mijn moeder vertelde over de stoere bandweermannen. “Heb je met ze zitten sjansen?” vroeg Jongste Dochter. Mijn moeder lachte. “Af en toe hallucineert hij,” zei ze. “Gisteren zei hij ineens: ‘Foei, foei, foei, je hebt me bedonderd.’ Maar ik heb nooit naar een andere vent omgekeken.” Oudste Dochter streek heel lief over het gezicht van mijn moeder. “Zijn er geen koekjes?” vroeg Jongste Dochter. “Ik heb alle koekjes en soesjes aan de brandweermannen meegegeven,” zei mijn moeder. “Ze waren zo aardig en hebben zo goed geholpen.” “Gaat hij dood?” vroeg ik toen ik haar aan de lijn had. “De dokter zei wel dat ik mijn kinderen moest inlichten,” zei mijn moeder. “Hij is een man van de dag. Het kan de ene dag goed gaan, maar de andere dag ook afgelopen zijn. Dus als je wilt komen…” De verpleegster was klaar, en we zaten weer in de huiskamer. Jongste Dochter vroeg hoe het met hem ging. “Ik heb je moeder ten dans gevraagd, maar ze wilde niet,” zei mijn vader. Mijn moeder maakte met haar vinger draaiende bewegingen naast haar hoofd. Ik keek naar mijn vader. Af en toe dommelde hij weg, de mond een beetje open. Een naar gezicht, ik bleef telkens kijken of hij wel bleef ademen. Ik ging met de meiden boodschappen voor mijn moeder doen. Toen we terugkwamen gaven we mijn vader een haring. Een zoute. Hij genoot zichtbaar van de stukjes vis die hij met gesloten ogen op at. Daarna was hij heel erg moe, en we besloten weer naar Amsterdam te rijden. We namen afscheid. Ik durfde mijn vader geen kus te geven. Omdat ik dat nooit heb gedaan, en het nu te veel op een kiss of death zou lijken. Ik raakte even zijn hand aan. “Wel blijven leven, hè!” zei ik. “Ik heb het niet meer in eigen hand,” zei hij. “Jammer dat die brandweerauto niet met loeiende sirene kwam aangereden,” zei mijn moeder. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/huh-zei-ik-moet-je-dan-eerst-het-huis-in-de-fik-steken~bce3ab36/
2022-09-20||Amsterdamse kickboksers over het duel van hun leven: ‘Er zit geen agressie achter’||Wat bezielt je om mee te doen aan een kickbokswedstrijd? In de vraag schuilt verbazing, beklemtoond is hij zelfs een tikkeltje neerbuigend. Waarom zou je jezelf laten toetakelen? Sporters die de ring in gaan doen dat echter om verschillende redenen. Het is hun passie of ze houden van een uitdaging. En sommigen worden gedreven door het verlies van een goede vriend. Twee Amsterdammers geven een kijkje in hun vechtsportziel. Sinds 2018 organiseert vechtsportschool Eastbound Gym het Johnny Mosterd Memorial. Zie het als het clubtoernooi van de gym uit de Tweede Van Swindenstraat. Amateurboksers en -kickboksers krijgen de kans om de ring in te stappen en een wedstrijd te vechten. Na twee coronajaren van dichte sportscholen en kortstondige openingen, verschuivende data en annuleringen gaat het nu eindelijk weer door. Op 23 september gaan 38 deelnemers op voor het duel van hun leven. Knaldrang, maar dan net anders. Bob Visscher (35) stapt vrijdag de ring in voor zijn eerste echte wedstrijd van zijn leven – terwijl hij al zeven jaar kickbokst. “De eerste lessen had ik met een groepje vrienden bij Roest. Kevin en Juliette gaven daar hun eerste lessen, voordat ze met Eastbound op hun huidige plek terechtkwamen. Het was met matten op de vloer, geen verwarming in de winter.” Kevin van Rooijen (37) en Juliette Kreft (37) zijn de eigenaren van Eastbound en vrienden van Visscher en de organisatoren van het memorial. “En met Johnny natuurlijk. Onze John.” Visscher spreekt die naam uit met een plat-Amsterdams accent. Mosterd was een goede vriend van hem en overleed in 2018 op tweeëndertigjarige leeftijd aan kanker. Ter herinnering aan hem organiseert Eastbound al enkele jaren het Johnny Mosterd Memorial. Johnny was ook een van de beste vrienden van Van Rooijen. “Eigenlijk is Johnny de grootste drijfveer voor mij om de ring in te stappen,” zegt Visscher. “Met deze wedstrijd proberen we – zijn vrienden – hem in ere te houden; daarom doe ik mee. Hiermee maken we ons eigen minimonumentje voor hem.” In 2018 en 2019 kon Visscher nog niet meedoen; het overlijden van Johnny was te kort geleden. “Ik dacht er toen wel aan, maar dan vanuit woede, snap je? Alles was nog zo pril, zijn verlies te dichtbij. Nu voel ik iets meer rust in me.” Maar is agressie dan geen goede drijfveer voor een vechtsport? Visscher vindt van niet. “Je klapt erop, toch voelt het rustig. Er zit voor mij geen agressie achter.” Voor hem is het belangrijk dat het een goede wedstrijd wordt. “Laat voorop staan: ik ben aan het trainen om er een mooie pot van te maken: voor mezelf, met mijn tegenstander. Ik hoop dat we mooie technieken kunnen laten zien.” 23 september heeft hij in zijn hoofd geprent. Begin augustus begon hij dagelijks te trainen. “Elke dag wel een uur, soms wat langer.” Hij combineert het intensieve schema met zijn werk als webdesigner. Zijn dieet gooit hij niet om. “Ik heb nooit zo’n voedingsobsessie gehad. Het enige wat ik laat staan is alcohol.” Aan het eind van de wedstrijd wacht roem, of een nederlaag. Is hij niet bang om, na de laatste bel, met builen en lege handen te staan? “Bang om te verliezen ben ik niet,” zegt Visscher. “Ik wil niet verliezen, maar ik heb er ook geen angst voor. Dat komt denk ik ook doordat de reden waarom ik de ring in stap belangrijker is dan de overwinning.” De enige keer dat er twijfel in Visscher kruipt, is als zijn kinderen ter sprake komen. De oudste van 4,5 jaar ziet zijn vader weleens thuiskomen na training. “Hij ziet dat ik dan mank loop en vraagt dan: ‘wat heb je gedaan papa?’ Dan vertel ik hem dat ik iets te hard heb getrapt.” Zit de kleine in Panama op de tribune? “Nee, dat is veel te laat voor hem. En daarbij: als hij ziet dat ik klappen krijg, moet hij huilen. Dan stop ik direct de pot, ren ik op hem af en geef hem een knuffel. Dus het is verstandiger als hij thuisblijft.” De moeder van Eline van Dort (29) komt haar dochter zeker aanmoedigen. “Al slaat ze waarschijnlijk haar handen voor haar ogen, zo spannend vindt ze het,” zegt Van Dort en lacht. Ook voor de geboren Maastrichtse is het de eerste keer dat ze de ring instapt. In oktober start ze als advocaat-stagiair op de sectie sport en recht bij Van Diepen Van der Kroef. “Kickboksen en advocatuur lijken wel op elkaar. In allebei heb je de wil om te winnen, daar draait het spel uiteindelijk om.” Op het eerste oog associeer je Van Dort niet snel met bloed, zweet en tranen van de gym. Schijn bedriegt. En ook op feestjes krijgt ze verbaasde reacties als ze vertelt dat ze binnenkort een wedstrijd heeft. “Het maakt me dan niet uit wat zij ervan vinden, ik vind het supercool om een keer zo’n gevecht te hebben gedaan. Ik geniet ervan.” Toen Van Dort vier jaar geleden aankwam bij haar eerste zaktraining, had ze niet de ambitie om de ring in te gaan. “Ik hoorde dat je van kickboksen een topconditie kreeg, dat trok mij aan.” Toen de sportscholen in 2020 dicht moesten, ging zij met Hesdy van Assen, trainer bij Eastbound, bij haar thuis trainen. Hij zag haar strijdlust. “Soms zegt hij: ‘Je bent ook wel een beetje gek.’ Daar heeft hij ook wel gelijk in.” Maar wat beweegt iemand om driemaal anderhalve minuut te proberen iemands gezicht aan gort te slaan? “Voor mij gaat kickboksen niet om iemands kop in rammen. Ik zie het als een uitdaging om op het moment dat het gevecht begint conditioneel en zelfverzekerd in de ring te staan. Het is de ultieme uitdaging voor mezelf: durf ik dit aan?” In de aanloop naar de wedstrijd is er slechts één zekerheid: het moment waarop je gevecht begint. Van Dort werkt voor zichzelf naar 23 september toe. “Als je de datum hebt, moet je écht. Daarom train ik meestal twee keer een uur per dag. Als ik niet naar de gym ga, ren ik mijn trappenhuis op en af.” Ook Van Dort laat de drank voor een paar weken staan. “Al moet ik juist veel eten,” zegt ze en lacht. “Door het vele trainen val ik af. Dan zit ik ’s avonds op de bank met een bak kwark.” Haar ogen stralen als ze denkt aan het gevecht. “Straks staan misschien achthonderd man te kijken naar mijn wedstrijd. Eén keer vlammen. Wie kan er nou zeggen dat ze een kickbokswedstrijd heeft gedaan? Welke vrouw? Het zijn er maar weinig.” Johnny Mosterd Memorial, 23 september, inloop vanaf 17:00. Club Panama. Kaartjes zijn hier beschikbaar.||https://www.parool.nl/ps/amsterdamse-kickboksers-over-het-duel-van-hun-leven-er-zit-geen-agressie-achter~b485d28e/
2022-09-20||Rutte over het geringe vertrouwen in het beleid: ‘Kabinet kan problemen niet wegtoveren’||De opmerking van de minister-president komt op de dag dat afkeurend gefluit het gejuich tijdens de rijtoer van koningspaar en kroonprinses overstemde en omgekeerde vlaggen omhoog werden gehouden. Rutte heeft het protest – uiteraard – gezien. Hij begrijpt de bezorgdheid over de veelheid aan crises waarmee ons land te maken heeft. Maar één ding moet hem van het hart: “Ik begreep ook dat iemand landverrader naar de koning riep. Dat is op geen enkele manier te rechtvaardigen, zó extreem. De man en zijn familie werken dag en nacht.” “Zeker, zeker. Tegelijkertijd zeg ik ook tegen mezelf: ik moet niet bezig zijn met mijn eigen herverkiezing of mijn eigen populariteit. Je moet laten zien dat je ermee bezig bent. Ik wil niet om waardering vragen. Mooi als ik het zou krijgen, maar het is niet de vraag die ik nu wil stellen.” “Als ik daaraan zou twijfelen, zat ik hier niet. Dan zou ik mijn ontslag indienen. Ik denk dat we het wél kunnen, maar dat zullen we moeten laten zien.” Geen moment heeft de premier gedacht aan een toespraak vanuit het Torentje om bijvoorbeeld de torenhoge energierekening aan de orde te stellen. Dat het mensen bezighoudt, weet hij. “Ik hoor niet anders.” Ook zijn eigen rekening gaat omhoog. Met hoeveel? Dat wil hij niet zeggen. “Dat hou ik voor mezelf.” Tijdens de coronapandemie sprak hij het land wel toe, tot twee keer toe zelfs. Daarvoor had alleen premier Den Uyl tijdens de oliecrisis van 1973 zo’n toespraak gegeven. “Tussen mij en Den Uyl zat niks, hè? Maar toen was er een directe vraag om in te grijpen in het sociaal maatschappelijk leven: blijf thuis. Dat ging vreselijk ver.” In dit geval zag Rutte dat niet zitten. “De overheid is ook een beetje een schild, maar je kunt niet alles tegenhouden. Zo’n I feel your pain-toespraak, ik geloof niet dat dat de oplossing was. Want mensen willen dan weten: wat ga je er dan aan doen?” Na weken wachten op het antwoord op die vraag trekt het kabinet nu vele miljarden uit aan koopkrachtreparatie (ruim 17 miljard euro) en om de energierekening bij een gemiddeld verbruik te maximeren (zo’n 15 miljard euro). Aan het ‘ongekende’ pakket werd tot het allerlaatste moment gewerkt. “Niemand heeft dat nog gemerkt. Het effect van wat we in 2023 doen en de energierekening moet nog voelbaar worden. Mensen zullen redeneren: laat het nou maar zien. Ik begrijp dat wel.” “Ik vraag ook wel aandacht voor de heel unieke situatie waarin we in Europa zitten, de inval van Rusland in Oekraïne. Al kan ik dat niet als excuus voor alles gebruiken. Niet alle landen hebben probleem met asiel of een probleem met stikstof. Dat zijn specifieke Nederlandse omstandigheden. Maar het vraagstuk van koopkracht zie je wel in heel Europa terug.” “Het zijn uiterst complexe vraagstukken. Ik trek me de kritiek wel aan, we hadden dingen misschien eerder kunnen doen. Dat wil ik niet uitsluiten. Maar eind augustus hadden we ons nog voorgenomen om via de energiebelasting voor een deel de hoge energierekening op te lossen, maar sinds een dag of tien weten we dat we meer kunnen doen met de energierekening. En al vanaf 1 november. Toen hebben we gezegd: we gaan de verlaging van de energiebelasting vervangen door een prijsplafond. Ik snap dat mensen zeggen: jeetje, wat een paniek op het laatste moment. Dat was het niet, het kon ook niet eerder. Al vroegen GroenLinks en PvdA al eerder om een prijsplafond. Wij maakten de analyse dat Europa dat niet toestond. Totdat Duitsland stelde: wij willen dit wel.” “Dat is wat GroenLinks en PvdA ons verwijten. Dat vind ik ook wel een punt. Maar onze analyse was dat het bereiken van de middenklasse via de energierekening niet kon. Maar zo’n tien dagen geleden bleek ineens dat er breed draagvlak ontstond.” “Wij kunnen de problemen in het land niet oplossen. Daar zijn ze te groot voor. Wij kunnen alleen proberen problemen in goede banen te leiden. Als je kijkt naar koopkracht: dat probleem kunnen we niet oplossen, dat gaat niet. Je kunt de gevolgen dempen, je kunt het niet compenseren. Maar heel normale gezinnen met stress over de energierekening die door het dak gaat, zullen wel merken dat we dat onder controle proberen te krijgen. Dat zal wel tijd kosten voordat mensen dat écht merken. Mensen komen nu niet juichend naar het Torentje.” “Die crises zijn er. Ik heb een mandaat gekregen om nog vier jaar door te gaan en heb een mooi kabinet samengesteld. Men mag van dit team verwachten dat we deze problemen in goede banen proberen te leiden, maar oplossen is veel gevraagd. We kunnen niet zomaar het hele asielprobleem oplossen, of zomaar het stikstofprobleem oplossen. Ik kan het niet wegtoveren. We hebben de samenleving daarvoor nodig. Maar wij moeten wel het voortouw nemen: we moeten op de trom slaan, de beat aangeven. Dat doen we nu op stikstof. Maar wat ik daar ook zie is dat mensen buiten de grote steden zich in toenemende mate afvragen: mogen wij er ook nog zijn? Door stikstof wordt een groter vraagstuk zichtbaar.” “Dan moet ik de burger teleurstellen: de politiek kan niet alle problemen oplossen. We kunnen met de samenleving sámen problemen in goede banen proberen te leiden.”||https://www.parool.nl/nederland/rutte-over-het-geringe-vertrouwen-in-het-beleid-kabinet-kan-problemen-niet-wegtoveren~b4f791a4/
2022-09-20||Wat deze Prinsjesdag oplevert voor de portemonnee is nog onduidelijk||Het beeld was, erkende minister Sigrid Kaag (Financiën, D66) dinsdagmiddag, ‘misschien niet zo mooi’. Want aan de rijksbegroting die al twee weken af was, moest in de ochtend nog haastig een extra velletje worden vastgeplakt. Na dagen van spoedoverleg komt er toch een prijsplafond op energie. Als de energieprijzen verder stijgen, hoeft een gezin bij gemiddeld gebruik vanaf november niet meer dan 290 euro te betalen aan stroom en gas. Kosten voor de staat: zeker 5,4 miljard maar mogelijk zelfs 15 miljard euro. Dat houdt een enorme koopkrachtverbetering in. Goed nieuws. Maar hoe goed? Dat effect is nog niet doorgerekend, de plannen zijn simpelweg te vers. Nederlanders – en de Tweede Kamer – moeten het voorlopig doen met de inmiddels lang en breed achterhaalde koopkrachtberekeningen van het Centraal Planbureau (CPB), de rekenmeesters van het kabinet. Maar wat zijn die waard? In de CPB-prognose valt te lezen dat de ongekende koopkrachtval van het afgelopen jaar maar deels gerepareerd wordt. Tegenover de min van 7 procent in 2022 staat een plusje van 3,9 procent voor de doorsnee-Nederlander. Dat betekent iets meer geld in de portemonnee, vooral voor minima en enigszins voor werkenden. Wat wel vaststaat: het kabinet verlaagt in de koopkrachthersteloperatie de lasten voor burgers verlaagd. Het minimumloon stijgt met 10 procent, net als de uitkeringen en de AOW. En het eerste tarief van de inkomstenbelasting gaat omlaag, waardoor er 700 miljoen euro minder aan belasting wordt geïnd. De zorgtoeslag en de huurtoeslag gaan juist omhoog. Mkb’ers, mensen met aandelen of een tweede huis gaan meer belasting betalen. De gedachte achter deze plannen is grofweg: beloon arbeid, belast bezit. Het pakket is niet gering: ‘historisch’, aldus minister Kaag, ‘uitzonderlijk groot’, zegt CPB-directeur Pieter Hasekamp. Hij denkt dat de koopkrachtvoorspellingen ‘redelijk overeind’ blijven, zei hij dinsdag, maar dat was louter op basis van wat hij in de krant had gelezen over het energieplafond. Dat was toen nog niet gepresenteerd. Veel waarschijnlijker is het dat de koopkracht van burgers groter wordt dan was voorspeld. In juni becijferde het CPB nog dat huishoudens 11 tot 24 procent van hun budget kwijt zouden zijn aan energie als de prijzen hoog zouden blijven. Als de energierekening inderdaad flink verlaagd wordt, met hulp van het kabinet, dan is de impact op de koopkracht dus groot. Vraag daarbij is wel: hoeveel van dit geld komt goed terecht? Zogeheten ‘generieke maatregelen’ zijn plannen waarvan iedereen profiteert. Dat was het geval bij het verlagen van de belasting op energie, zoals het laatste half jaar gebeurde. Een prijsplafond is al iets gerichter. Het zorgt ervoor dat mensen die boven een bepaalde limiet energie gebruiken, meer betalen. “Als je ook je sauna en je zwembad verwarmt, betaal je meer,” aldus een Haagse bron. Maar wat moeten minima die in een nauwelijks geïsoleerd huis wonen? Wat als zij boven het plafond van 1200 kubieke meter gas of 2400 ki­lo­watt­uur uitkomen? Dan betalen zij voor elke kuub gas extra alsnog de hoofdprijs. Dat het prijsplafond op energie voor miljoenen burgers enorm gaat schelen is wel duidelijk: ambtenaren van het ministerie van Financiën becijferden dat het bij de huidige prijzen een gemiddeld gezin maar liefst 2280 euro op jaarbasis oplevert. Al met al heeft het ‘historische pakket’ dat Rutte IV dinsdag lanceerde ongetwijfeld een behoorlijk positieve impact op onze beurs. Maar niemand weet precies hoe groot die is.||https://www.parool.nl/nederland/wat-deze-prinsjesdag-oplevert-voor-de-portemonnee-is-nog-onduidelijk~b76bc70b/
2022-09-20||Nibud-directeur Arjan Vliegenthart: ‘Eindelijk weten mensen waar ze aan toe zijn’||“Ja, we maakten ons echt grote zorgen over wat er gebeurt met de huishoudportemonnee van de Nederlanders. Het kabinet komt nu eindelijk in actie met een breed koopkrachtpakket én een plafond voor de energieprijzen. Aan de ene kant worden mensen gestut in de portemonnee en aan de andere kant, wat ook heel belangrijk is, weten ze waar ze aan toe zijn.” “Mensen werden geconfronteerd met stijgende energierekeningen en wisten niet waar het zou eindigen. Nu zegt het kabinet: ‘We zetten er een plafond op’. Dat geeft een heleboel mensen het inzicht dat ze nodig hebben om daarna zelf weer aan de slag te gaan om inkomsten en uitgaven in met elkaar in overeenstemming te brengen. Daarmee krijgen mensen ook weer makkelijker vat op het geld. En dus ook meer greep op het leven.” “Zeker. Mensen worden er wanhopig van. Want waar eindigt dit? De boodschappen worden duurder en duurder, de energieprijzen blijven stijgen. Mensen weten niet waar het eindigt. Zo’n prijsplafond en het koopkrachtpakket helpen ervoor te zorgen dat mensen meer financiële rust zullen ervaren.” “Nee, we zien dat de middeninkomens er ten opzichte van 1 januari van 2022 niet op vooruit gaan. Veel huishoudens hebben moeten interen op hun spaarrekening en hebben betalingsachterstanden. Met name inkomens rond en boven modaal zullen merken dat zij nog steeds op hun uitgaven moeten letten. Die groep blijft puzzelen. Wij zeggen vanuit het Nibud dan ook tegen Nederland: reken u niet rijk. Dit pakket doet echt wel wat, maar het is nog steeds zaak om goed te budgetteren, want het zijn rare tijden.” “We hebben afgelopen half jaar echt veel mensen gezien die in de betalingsproblemen zijn gekomen. Voor hen zijn de problemen met dit pakket niet meteen opgelost. Deze mensen moeten de tijd en de ruimte krijgen om de geleden schade op een goede manier te kunnen verwerken. Daarbij is niet alleen de regering aan zet, maar bijvoorbeeld ook de woningcorporaties, energiebedrijven en incassobureaus. Worden mensen hun huis uit gezet als ze de huur niet betalen? Wordt het gas afgesloten als de rekening niet wordt voldaan? Wij roepen op tot coulance.” “De oplossing komt te laat, ja. Oostenrijk had al veel langer een prijsplafond en in Duitsland was al een groot koopkrachtpakket afgekondigd. In Nederland is kostbare tijd verloren gegaan. We zijn opgelucht over dit pakket, maar het kabinet had met eerder ingrijpen b ij veel mensen een hoop stress en financiële problemen kunnen voorkomen.”||https://www.parool.nl/nederland/nibud-directeur-arjan-vliegenthart-eindelijk-weten-mensen-waar-ze-aan-toe-zijn~b0511cd0/
2022-09-20||Kabinet houdt met tientallen miljarden de economie aan de praat||Voor dit jaar houden de rekenmeesters van het kabinet het op een economische groei van 4,6 procent. Dat is voor Nederlandse begrippen fors. Dat komt vooral omdat de economie in de eerste zes maanden van het jaar omhoogschoot. Na jaren van coronabeperkingen kon iedereen weer overal terecht. En dat werd massaal gedaan. Winkels en horeca zagen de klanten terugkomen. En we gingen weer massaal op vakantie. Al met al stegen de consumentenbestedingen elke maand verder, tot wel 15 procent meer per maand. Geld was er voldoende, want tijdens de coronapandemie hadden huishoudens tientallen miljarden extra gespaard. De oorlog in Oekraïne zorgde wel voor een deuk in het consumentenvertrouwen. Dat zakte nog verder toen de inflatie begon op te lopen. Het CPB verwacht dit jaar een koopkrachtdaling van 6,8 procent. Dat heeft invloed op de consumptie. Door loonstijgingen en de inzet van spaargeld kunnen we het koopkrachtverlies nog wel even opvangen, maar uiteindelijk moet de tering naar de nering worden gezet. Ook de bedrijven merken het. Sommige kunnen de hogere prijzen niet doorberekenen en schroeven de productie terug of stoppen tijdelijk of definitief. Ook investeren ze minder in nieuwe productiecapaciteit. De enige groei voor het bedrijfsleven komt van de export, verwacht het CPB. Maar daar hoeven geen wonderen van te worden verwacht, want veel landen kampen met een kwakkelende economie. Zo dreigt de economie weg te zakken, zeker nu de centrale banken de rente verhogen om de inflatie te bestrijden. De hogere rente maakt lenen duurder, waardoor de vraag naar krediet minder wordt. En krediet is de kunstmest voor economische groei. Nu lijkt het er op dat de inflatie ook een positieve kant heeft: hoge inflatie zorgt ook voor meer belastinginkomsten voor de staat. De hogere prijzen betekenen extra btw-inkomsten. En nu de bonden steeds hogere loonstijgingen binnenhalen bij cao-onderhandelingen stijgt ook de opbrengst van de loonbelasting. Bedrijven maken meer winst, dus de winstbelasting stijgt. Daarnaast profiteert de overheid van hogere gasbaten. Nederland produceert nog steeds aardgas dat tegen hogere prijzen wordt verkocht. Veel van dat geld gebruikt de overheid nu om de koopkracht van de burgers te beschermen. Tientallen miljarden worden daarvoor uitgetrokken. En dan nog blijven het begrotingstekort en de staatsschuld keurig binnen de regels. Daarnaast verwacht het CPB dat de werkgelegenheid bij de overheid groeit. Ook dat betekent hogere overheidsuitgaven. Juist dankzij die miljardenhulp blijft de economie volgend jaar groeien, becijferde het CPB. Weliswaar ‘maar’ met 1,5 procent, maar consumenten kunnen weer meer besteden dankzij de miljardensteun. Een economische recessie is niet helemaal uit te sluiten, maar als die komt zal die kort en mild zijn, is de verwachting. Het CPB gaat er wel van uit dat de gasprijs volgend jaar zal dalen. Daarmee gaat ook de inflatie flink omlaag. Dat is cruciaal, want de overheid kan de koopkracht niet elk jaar met tientallen miljarden stutten. Dat leidt wél tot een hogere staatsschuld die tegen een hogere rente gefinancierd moet worden. En die rekening komt uiteindelijk bij de belastingbetaler terecht of leidt tot extra bezuinigingen.||https://www.parool.nl/nederland/kabinet-houdt-met-tientallen-miljarden-de-economie-aan-de-praat~b069bf6e/
2022-09-20||Zorgmedewerkers extra beschermd tegen verlies inkomen bij ziektes als long covid||Werkgevers- en werknemersorganisaties hebben hier afspraken over gemaakt, samen met verzekeringsmaatschappij Loyalis. Medewerkers die door langdurige coronaklachten zijn uitgevallen, zijn hierdoor alsnog verzekerd tegen een terugval in hun inkomen van meer dan 30 procent. Volgens zorgbrancheorganisatie ActiZ is de sectorbrede regeling uniek. Naast ActiZ hebben werkgeversorganisatie Zorgthuisnl en de vakbonden FNV Zorg&Welzijn, CNV Zorg &Welzijn, NU’91 en FBZ de overeenkomst ondertekend. FNV Zorg&Welzijn noemt het ‘de eerste collectieve financiële regeling voor longcovidslachtoffers in de zorg’. De bond benadrukt dat de afspraken losstaan van de tegemoetkoming die de overheid volgens de zorgbonden zou moeten toekennen aan zorgmedewerkers die ziek zijn geworden tijdens de coronapandemie en daar langdurige klachten aan overhielden. Daarover bereiden de bonden een rechtszaak voor. Volgens FNV is de overheid ‘nalatig geweest’. Hygiëne- en arbowetgeving leken tijdens de pandemie “niet leidend te zijn”, stelt de bond. De nieuwe verzekering dekt het verlies van inkomen voor mensen die gedeeltelijk arbeidsongeschikt zijn geraakt tot minimaal 70 procent van het salaris dat ze eerst kregen. Ze krijgen dat dan tot hun pensioen. Op zich betaalt het UWV in de eerste twee jaar doorgaans ook 70 procent van het loon uit aan mensen die door ziekte hun baan hebben verloren, maar daarna kan dat percentage veel lager uitvallen. Dat is onder meer afhankelijk van de mate waarin iemand arbeidsongeschikt is geraakt. Het gat dat kan ontstaan wordt door de nieuwe verzekering gedekt. Tegelijkertijd zijn nieuwe afspraken gemaakt over een uitkering in het derde jaar van werkloosheid. Daar had de branche al afspraken over, maar die zouden 1 oktober aflopen. Nu is afgesproken ze te verlengen en ook in deze overeenkomst onder te brengen.||https://www.parool.nl/nederland/zorgmedewerkers-extra-beschermd-tegen-verlies-inkomen-bij-ziektes-als-long-covid~b220aac5/
2022-09-20||Omgekeerde vlaggen en debuut prinses Amalia: dit was Prinsjesdag 2022 in beeld||||https://www.parool.nl/nederland/omgekeerde-vlaggen-en-debuut-prinses-amalia-dit-was-prinsjesdag-2022-in-beeld~b9baeb01/
2022-09-20||Frida & Daniël: ‘Ik heb nooit papa tegen iemand gezegd, maar ik had twee boeiende vaderfiguren’||“Ik vind het heerlijk om drie dagen per week in de galerie van Daniël te werken. Thuis heb ik een prachtig atelier waar ik eigen werk maak, maar daar zit ik in mijn eentje, in de galerie ben ik onder de mensen. Deze tijd is verschrikkelijk, als je ’s avonds naar het journaal kijkt, is je hele avond bedorven. Daarom moet je zelf voor plezier zorgen. Ik maak graag grapjes. Het gebeurt regelmatig dat een vrouw vraagt of ze een foto van een lamp mag maken om aan haar man te laten zien. Natuurlijk, zeg ik dan, want als uw man de lamp niet mooi vindt, neemt u toch een andere man. Vintage is Daniël op het lijf geschreven. Wij delen een liefde voor mooie spullen. Op zijn derde nam ik hem al mee naar het Waterlooplein. Ik houd van oude dingen, daar zit een verhaal aan. Tijdens corona stortte zijn handel in en wat ik zo sterk vind is dat hij zichzelf opnieuw uitvindt en een klusbedrijf begint. In Daniëls jonge jaren woonden we in Barcelona. Ik had een paar modewinkels en verdiende giga veel geld, maar ik moest hard werken en Daniël deels aan anderen overlaten. Hannes van Es, zijn vader, was fascinerend, maar ook een womanizer. Dat trok ik niet. Op een dag heb ik mijn peuter op mijn arm genomen, heb de bus gepakt en ben teruggegaan naar Amsterdam. Hannes bleef in Spanje en Daniël ging elk jaar in de vakantie naar hem toe. Later ben ik met Ted Badoux getrouwd, dat is een hele serieuze man. Hij heeft Daniël zijn achternaam gegeven. Ted en ik zijn inmiddels gescheiden, we hebben samen wel een dochter. Ik zie in mijn beide kinderen hun vaders terug: Daniël is een avonturier en Nina een intellectueel. Daniël heeft op de Platoschool gezeten, die was gelieerd aan de School voor Filosofie. Voor hem was het een goeie ervaring, maar later is er veel gedoe geweest over de school en moest hij sluiten. Daniël zat in de klas bij de oprichter van de school, daar had hij een hele goeie band mee. Een aantal jaar geleden heb ik een beroerte gehad. Op mijn hersenscan is een wit plekje te zien, dat zal wel zijn waar mijn geheugen zit, want ik ben een aantal herinneringen kwijt. Mijn dochter Nina heeft lang in Mexico gewoond, Daniël overweegt om misschien met zijn gezin naar Spanje te gaan. Dat vind ik prima. Als je kinderen maar gelukkig zijn, dat is het belangrijkste. Als dat in een ander land is, moet dat maar. Ik zorg voor mijn eigen geluk.” “Ik heb nooit tegen iemand papa gezegd, maar ik had wel twee boeiende vaderfiguren. Hannes, mijn echte vader, was een kunstenaar en Ted – de tweede man van mijn moeder – is advocaat. Hannes zag ik maximaal twee keer per jaar. Dat vond ik toen gewoon, maar nu ik zelf zoons heb, kan ik me niet voorstellen dat je je kind zo weinig ziet. Hannes was een excentrieke figuur, hij drong direct tot de kern door, dat zie je ook in zijn werk. Ik keek ontzettend tegen hem op. Hij woonde in Mallorca in een gigantische villa met een zwembad. Hij maakte contact met zwervers maar ook met prinsessen. Elke zomer leefde ik een paar weken in zijn wereld. Met Frida heb ik een geweldige band, ik ben wel een beetje een moederskindje. Zij is een lieve warme vrouw, die altijd iedereen verwelkomt en te eten vraagt. Frida kwam als apothekersassistente uit Roermond naar Amsterdam, en omdat ze zelf van die opvallende kleren droeg, is ze ontdekt door de modescene. Later heeft ze als adviseur voor Fair Trade gewerkt en de wereld over gevlogen. Haar kracht is dat ze kan zien wat er komen gaat, ze voelt de tijdgeest aan. Toen Ted mijn moeder leerde kennen, was ik nogal wild. Hij dacht dat de Platoschool een goeie plek zou zijn om mij in het gareel te krijgen. Het was een bijzondere basisschool, we mediteerden elke dag, leerden filosofie en Sanskriet en deden veel aan sport, daar was ik het beste in. Ik had er een fijne tijd. Daarna ging ik naar het Fons Vitae Lyceum. Van een soort kostschool, waar de kinderen opstaan als de leraar binnenkwam, belandde ik in het regulier onderwijs. Ik vond het niets. Op mijn zeventiende ben ik gaan reizen en werken. In mijn jeugd was er weinig sturing. Frida zegt altijd: als je maar gelukkig bent. Ik had geen idee wat ik wilde. Tot ik in een trein in India iemand ontmoette die vertegenwoordiger was. Op dat moment realiseerde ik me dat je geld kunt verdienen met reizen. Terug in Nederland ben ik vertegenwoordiger geworden van een aantal internationale sieradencollecties. Vier jaar geleden ben ik een galerie begonnen, daar komt alles samen wat ik ooit heb gedaan. Ik ga steeds meer richting modeaccessoires. Kennelijk zitten sieraden in mijn bloed. Frida had altijd een atelier aan huis. Toen ik jong was maakte ze sieraden, ik ben letterlijk tussen de kralen opgegroeid. Zowel Hannes als Frida vroegen vaak mijn mening over hun werk, daardoor heb ik een goed oog ontwikkeld.”||https://www.parool.nl/ps/frida-daniel-ik-heb-nooit-papa-tegen-iemand-gezegd-maar-ik-had-twee-boeiende-vaderfiguren~b4cdbbf2/
2022-09-20||Van Gaal is veel populairder dan Sneijder en alle internationals samen||Altijd die oud-voetballers die zich tegen Van Gaal opstellen. Het doet totaal niet ter zake: Van Gaal is veel populairder dan Sneijder en alle internationals samen. Gullit en Van Basten hebben Louis nog nooit serieus genomen, zoals ze nooit welke trainer dan ook serieus hebben genomen. Topvoetballers trekken hun eigen plan. Intussen maakt Louis een rituele ruzie met een of andere journalist, die hij niet serieus neemt. Alleen trainers op het tweede plan nemen journalisten serieus. Aan hen zouden ze ooit iets kunnen hebben, als ze een club zoeken. Van Gaal zoekt de conflicten ook op. Als hij een vijandbeeld kan creëren, zal hij het niet laten. Goed voor de sfeer in de groep. Rensch en Taylor wel uitnodigen en Veerman niet, kan strategie zijn. Of misschien stond Rensch al op het lijstje voordat hij zondag uitgleed. Kan ook. Luister onze Ajaxpodcast Branie:||https://www.parool.nl/sport/van-gaal-is-veel-populairder-dan-sneijder-en-alle-internationals-samen~b3d8ac03/
2022-09-20||Opinie: ‘Laten we van al die flitsbezorgers zonnepaneelmonteurs maken’||Het lijkt in Nederland taboe om te zeggen dat niet elk werk even belangrijk is. En dat is een slechte zaak. In het onderwijs, de woningbouw en de techniek: overal wordt om personeel geschreeuwd. Tegelijk zien we flitsbezorgers rondsjezen, schieten hippe koffiebars als paddenstoelen uit de grond en is een Uberritje een gemaksproduct geworden. Waarom zetten we het schaarse arbeidspotentieel niet in waar de nood het hoogst is? Wij hebben in Nederland geen planeconomie. We kunnen niet dicteren waar mensen naartoe moeten. Maar we kunnen het wel stimuleren. Dat begint met benoemen dat niet al het werk even belangrijk is. Afgelopen maand meldde het Planbureau voor de Leefomgeving dat de milieudoelen niet gehaald worden, ‘omdat er simpelweg te weinig technici zijn om alle maatregelen uit te voeren’. Met de steeds nijpender wordende tekorten, is het moment aangebroken dat we het nuttige van het niet-nuttige werk moeten gaan scheiden. En dat we moeten kiezen welk werk we in Amsterdam wel en niet willen aanmoedigen. Het is simpelweg niet waar dat elk werk even belangrijk is. Als er minder bediening is in de horeca moet je je biertje zelf aan de bar halen. Bij een tekort aan flitsbezorgers moet je zelf naar de supermarkt lopen voor een zak chips. Maar een tekort aan vakmensen bij netbeheerders doet de energietransitie haperen omdat de capaciteit van het elektriciteitsnet niet kan worden uitgebreid. En zonder bouwvakkers, geen miljoen woningen erbij. Het kan niet meer en-en. Sommige beleidsmakers zullen zeggen we helemaal geen keuze hoeven te maken. We kunnen immers de markt haar werk laten doen, toch? Producten en diensten worden duurder of minder beschikbaar als er tekorten ontstaan. Dat is exact wat we nu zien door de hoge inflatie en de personeelstekorten. Een biertje kost 4 euro, een broodje tonijn aan het strand 14 euro. Maar de energietransitie en woningbouw mogen niét onbetaalbaar worden. Nu al kunnen regionale netbeheerders geen nieuwe aansluitingen aanbieden aan zakelijke klanten, die soms jaren moeten wachten. Zo zijn er voorbeelden van bedrijven die noodgedwongen dieselaggregaten moeten gebruiken omdat hun zonnepanelen niet op het net aangesloten kunnen worden. Daardoor zullen andere bedrijven wachten met verduurzamen, omdat ze de stroom niet kwijt kunnen. Ook particulieren moeten maanden wachten op zonnepanelen. Hoe zorgen we ervoor dat mensen gaan werken in die tekortsectoren waar de meeste maatschappelijke urgentie is, zonder dat de producten en diensten onbetaalbaar worden? Hoe maken we van flitsbezorgers zonnepaneelmonteurs? We moeten bedrijven en werkzoekenden in essentiële sectoren helpen elkaar te vinden. Dat vraagt om een investering vanuit de overheid. Anders kan het gewenste productieniveau van woningen en de elektriciteitsnetten niet gehaald worden. Maar het gaat niet alleen om geld: het gaat ook om het verlagen van de transactiekosten voor individuele bedrijven om aan technisch personeel te komen. Bedrijven moeten klaar zijn voor nieuwe arbeidskrachten. We zien nu dat veel nieuwe technici binnen twee jaar de techniek weer verlaten. Bijvoorbeeld omdat het interne instroomproces bij de nieuwe werkgever niet goed geregeld is. Dat is natuurlijk ontzettend zonde, zeker wanneer er met veel moeite mensen van A naar B zijn gebracht. De keuze is aan ons: een flitsbezorger kan binnen een paar weken een zonnepaneelmonteur worden. Hij of zij werkt dan ook buiten en bezorgt nog steeds, al is het dan groene stroom in plaats van chips.||https://www.parool.nl/columns-opinie/opinie-laten-we-van-al-die-flitsbezorgers-zonnepaneelmonteurs-maken~b4bd23d06/
2022-09-20||Rapper Doevoe rapt over het leven op straat met een duivenmasker||“Niet heel veel, behalve dat ze vrij zijn om een beetje rond te fladderen. Duif, verbasterd tot doevoe, is de bijnaam die ik van vrienden kreeg omdat ik altijd overal aan kom vliegen om een graantje mee te pikken.” “Ik hoef niet zo nodig herkend te worden, het moet draaien om mijn muziek. Ik was zelf al een masker gaan knutselen, maar dat leek meer op een papegaai, tot een vriend van me een duivenmasker vond, gewoon bij AliExpress. Inmiddels draag ik een masker dat speciaal voor mij gecustomized is.” “Ik twijfelde of ik daar nog iets over moest zeggen, want ik wil dat leven niet verheerlijken en ik heb er al genoeg over gezegd. Ik heb er nog een track over gemaakt, First Day In, om zo die periode af te sluiten. Muziek maken is de enige manier waarop ik mijn geld wil verdienen.” “Ik ben net door het asbest heen, maar ik ga door het plafond; eerst komt de mixtape Voedoe Volume 3 uit, en ik ben bezig met mijn eerste album Vliegende Rat. Ik hoop met verschillende artiesten samen te kunnen gaan werken, niet alleen met rappers, maar ook met volkszangers. Mijn vader komt uit Senegal, mijn moeder is Surinaams-Nederlands, maar ik voel me honderd procent Amsterdammer. Het leven in de stad en De Pijp, waar ik vandaan kom, blijft mijn grootste inspiratiebron. De Pijp is leip.”||https://www.parool.nl/ps/rapper-doevoe-rapt-over-het-leven-op-straat-met-een-duivenmasker~b107322c/
2022-09-20||De bruiloft van Tanja Nijmeijer was van het kaliber LIEFDE in hoofdletters||Ik geloof niet dat ik ooit in mijn leven in een paar dagen zó veel heb gehuild als afgelopen weekend. Halleluja voor waterproof eyeliner, want als ik die niet had gebruikt, was mijn gezicht al vóór aankomst bij de kapel een Jackson Pollock-rip-off geworden. De bruiloft, waarvoor ik net als een groot deel van de andere gasten speciaal naar de stad Cali in Colombia was gevlogen, was er een van het kaliber LIEFDE in hoofdletters. En dan bedoel ik niet de liefde tussen mijn trouwende vrienden zelf (obviously waren deze mensen voor elkaar gemaakt). Nee, wat me zo ontroerde en wat me na een paar minuten al deed besluiten om mijn tranen maar gewoon te laten rollen, omdat de tissues anders niet aan te slepen zouden zijn, was de immense liefde van iedereen voor dit bruidspaar. Er was de Colombiaanse traditie dat alle gasten na het uitspreken van de geloftes naar voren mochten komen met een kaarsje om het koppel persoonlijk via een microfoon, zodat iedereen het kon horen, toe te spreken. Hoewel dit geen verplichting was, bleven de mensen met mooie woorden maar toestromen. Zonder uitzondering all from the heart. Zelfs een aantal van de aanwezige kinderen liep op eigen initiatief naar voren om in tranen te vertellen hoe belangrijk de rol van dit stel in hun leven was. En dat was alleen nog maar het officiële gedeelte. Want eigenlijk begonnen deze uitingen van affectie al weken vooraf. Ik was zelf met een vriendin ‘in charge of the rings’ en had hiervoor een speciaal doosje gemaakt van Amsterdams stadshout. Iets wat ik ook echt heel graag wilde doen, omdat ik iets persoonlijks wilde geven. Maar ik bleek niet de enige met die wens. De bijzonderheid van dit koppel zorgde ervoor dat echt iedereen zich geroepen voelde alles uit de kast te halen. Een vriendin naaide de bruidskleding. De honderden bloemen waarmee alles was versierd, waren handgemaakt van gedroogde maïsbladeren door de moeder van de bruidegom. Het haar, de make-up; voor alles waren mensen die persoonlijk kwamen helpen of iets bijzonders creëerden. De Nederlandse familieleden van mijn vriendin, de bruid, die er níet bij konden zijn, vierden in de nachtelijke uren mee via een videoverbinding, terwijl haar moeder, op leeftijd, in haar eentje de rijen op Schiphol en een hele lange vlucht had getrotseerd. Geen moeite was te veel. En ik dacht, vanmorgen, nadat ik mijn roes had uitgeslapen: dit is dus hoe het werkt als je zelf altijd betrokken bent en je bekommert om de mensen om je heen. Wanneer je altijd alles deelt wat je hebt en het welzijn van anderen bovenaan je lijst van belangrijkheden staat. Dan is dat ook wat je krijgt. Gefeliciteerd, Tanja Nijmeijer en Boris Guevara (de tranen, alweer over mijn wangen). Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/de-bruiloft-van-tanja-nijmeijer-was-van-het-kaliber-liefde-in-hoofdletters~b2176606/
2022-09-20||Energieminister Jetten: ‘De tijd van goedkoop gas komt niet terug’||Minister Rob Jetten (Klimaat en Energie) kon op de valreep een prijsplafond voor energie toevoegen aan de Troonrede. Vanaf 1 januari wordt dit plafond ingevoerd voor het gebruik dat de meeste huishoudens per jaar hebben: 1200 kuub gas en 2400 kilowattuur energie. Jetten: “Zo’n 60 procent van de huishoudens gebruikt niet meer dan dat. De prijs voor dat gebruik wordt vastgezet op het niveau van voor de oorlog in Oekraïne. Zo krijgen huishoudens zekerheid over wat ze kwijt zijn aan energie. En voor november en december hebben we een tussenoplossing: energiebedrijven passen de prijzen aan alsof het plafond er al is. Zo gaan de prijzen al dit jaar omlaag. En wie meer gebruikt, hopen we te stimuleren zuiniger om te gaan met energie.’’ “We denken aan een prijsplafond van ongeveer 1,50 euro per kuub gas en 70 cent per kilowattuur voor elektriciteit, inclusief belasting. Dat is aanzienlijk minder dan wanneer je nu een variabel contract hebt en aanzienlijk minder dat de voorschotbedragen die consumenten nu van hun energiebedrijf hebben gekregen. Het kabinet betaalt de bedrijven het verschil.” “Klanten krijgen eerst een betalingsregeling aangeboden door hun energiebedrijf als ze achterlopen met betalen. Als ook dat niet lukt, is er een noodfonds waar wij alvast 50 miljoen euro in storten. Zo zetten we alles op alles om te voorkomen dat mensen worden afgesloten. Maar het is geen vrijbrief voor mensen om hun rekening niet te betalen.” “Het is belangrijker dat mensen nu zekerheid krijgen dan dat het kabinet zich vastpint op hoeveel dit maximaal mag kosten. Daarom voeren we het plafond voor heel 2023 in. We hadden al 5 miljard euro uitgetrokken voor verlaging van de energiebelasting volgend jaar. Die maatregel gaat niet door, dat geld zetten we nu in voor het prijsplafond. En daar bovenop zullen we extra geld reserveren. Een energieplafond helpt veel beter om mensen financieel te steunen, want ondanks een lagere energiebelasting kan de rekening nog steeds fors stijgen.” “Als komend jaar de prijs nog steeds hoog is, moet het kabinet de portemonnee trekken. Maar dat is minder belangrijk dan al die mensen die nu al uit voorzorg de cv-ketel uitzetten of niet meer durven te douchen. Er zijn echt gezinnen die peentjes zweten. Hoe dan ook komt de tijd van goedkoop gas niet meer terug. Groningen gaat dicht en goedkoop Russisch gas krijgen we niet meer. Dus trekken we ook meer geld uit om mensen te helpen met energiebesparing en investeren we meer in andere energiebronnen zoals zon, wind en aardwarmte.” “Het prijsplafond geldt ook voor een groot deel van de kleine ondernemers. Maar bedrijven die veel energie verbruiken, zitten in de problemen. Een bakker kan dat niet terugverdienen door het brood veel duurder te maken. Er komt meer geld en meer regelingen om ondernemers te helpen over te stappen van bijvoorbeeld een gas- naar een elektrische oven. Daarnaast zoeken we een manier om hen op de korte termijn te helpen met de hoge gasrekening. Daar zijn we nog niet uit.” “Dit voorjaar is al bekeken of we gerichter konden ingrijpen in de energierekening. Toen leek dat niet uitvoerbaar. Bedrijven dachten dat een plafond pas in januari 2024 volledig kon worden ingevoerd. Ook stonden Europese staatssteunregels niet toe dat je energiebedrijven geld gaf. Maar deze zomer begonnen er dingen te schuiven. Begin deze maand presenteerde de Europese Commissie de mogelijkheid om toch op de energierekening in te grijpen. En belangrijker: de gasprijs steeg in augustus tot recordhoogte waarna energieleveranciers bij ons aan de bel trokken dat ze bang waren dat mensen het niet meer konden betalen. Dat wilden zij, en wij, koste wat kost voorkomen.” “Er waren heel veel discussies over verschillende vormen van prijsplafonds. Terwijl die liepen, hebben wij ingezet op het verlagen van de energiebelasting van komend jaar om in elk geval zeker te zijn dat er iets gebeurde. Dat leek lang de best uitvoerbare route. Nu is het gelukt toch meer te doen en eerder dan voor mogelijk gehouden.” “We hebben sinds het uitbreken van de oorlog eerst alles gedaan om ervoor te zorgen dat we genoeg gas zouden hebben om onze huizen te verwarmen. Dat is gelukt. En vanaf dit voorjaar hebben we gewerkt aan het grootste koopkrachtpakket ooit. Maar deze zomer ontstond nog zo veel onrust over de energierekening dat we meer wilden doen.” “Nu heeft ongeveer twee derde van de Nederlanders een variabel contract. Dat levert veel stress op. Lang hebben we geprofiteerd, omdat concurrentie bedrijven bewoog de prijs laag te houden. Maar de keerzijde zien we nu: leveranciers moeten tegen hoge prijzen gas inkopen en wentelen het risico af op consumenten met hoge voorschotten. We hebben afgesproken dat bedrijven meer zekerheid krijgen. Consumenten die voor een contract afloopt overstappen naar een andere leverancier, moeten straks een hogere vergoeding betalen. Door die zekerheid kunnen bedrijven weer vaste contracten tegen lagere tarieven aanbieden.”||https://www.parool.nl/nederland/energieminister-jetten-de-tijd-van-goedkoop-gas-komt-niet-terug~bbbab245/
2022-09-20||Eiburgh Snacks mag van stadsdeel Oost nog vijf jaar blijven||Splinter kreeg het verlossende bericht op dinsdag, aan het einde van de middag: “De gebiedsmakelaar kwam vertellen dat we sowieso nog vijf jaar worden gedoogd. Het een en ander moet alleen nog worden geformaliseerd. Dat gebeurt volgende week donderdag.” Frietkot Eiburgh Snacks is al 25 jaar een fenomeen in de rafelrand van de Zuiderzeeweg. Al die tijd werd de keet gedoogd, omdat er geen bouwplannen zijn. Eind augustus kreeg Splinter echter een brief van stadsdeel Oost dat zijn friettent niet voldoet aan het bestemmingsplan. Hij werd gesommeerd binnen acht weken te vertrekken. Beroep was niet mogelijk. Geschrokken zocht Splinter contact met het stadsdeel. Na enkele verwarrende gesprekken, heeft hij dinsdag dan toch duidelijkheid gekregen. Splinter is opgelucht: “Je wordt er toch onzeker van. Ik had al een vermoeden dat het allemaal niet kon kloppen. Maar nu de kou uit de lucht is, ben ik een tevreden man.” Ook het stadsdeel gaat uit van een termijn van vijf jaar. Stadsdeelbestuurder Jan-Bert Vroege: “Eiburgh is al vele jaren een geliefde snackbar voor veel bewoners van Oost en ver daarbuiten. Ik ga mij inzetten dat deze ondernemer de komende jaren gewoon zijn beroemde friet kan blijven bakken. Hiervoor moet wel een aantal zaken beter geregeld worden, hierover gaan we snel het gesprek aan met de ondernemer.” Over vijf jaar kan het stadsdeel, mits er dan nog altijd geen bouwplannen zijn, in principe een nieuwe gedoogperiode overwegen, maar dat hoeft van Splinter niet. “Dan is het mooi geweest. Over vijf jaar ben ik 75, en Tonny die hier ook werkt, is dan bijna 70 jaar. Ik ben weg dan. En niemand wil het overnemen, dus dan houdt het op.”||https://www.parool.nl/amsterdam/eiburgh-snacks-mag-van-stadsdeel-oost-nog-vijf-jaar-blijven~bf2d0440/
2022-09-20||Prijsplafond per 1 november: energienota voor gemiddeld huishouden wordt 290 euro per maand||Volgens het kabinet is zo’n gezin daardoor ruim 2000 euro goedkoper uit dan bij de huidige hoge energieprijzen. Dat meldt het ministerie van Financiën, na dagen van overleg en onderhandelingen tussen kabinet en energiebedrijven. Het kabinet is nog niet helemaal klaar met het maken van de maatregel. In elk geval gaat er vanaf 1 januari een maximale prijs gelden voor de eerste 1200 kuub gas en de eerste 2400 kilowattuur stroom die wordt gebruikt. Gedacht wordt aan een prijs van maximaal 1,50 euro voor een kuub gas en 70 cent voor een kilowattuur elektriciteit, maar die bedragen kunnen de komende weken nog veranderen. Mocht dit de uitkomst worden dan betaalt een gemiddeld huishouden 1800 euro per jaar voor gas en 1680 euro per jaar voor elektriciteit, inclusief belastingen. Per maand komt de totale rekening voor zo’n huishouden dan op 290 euro. Om al dit najaar iets te doen aan de hoge energierekeningen, is afgesproken met energiebedrijven dat zij de laatste twee maanden van dit jaar de rekening van hun klanten alvast verlagen. De overheid vergoedt de energiemaatschappijen het verschil. Het prijsplafond gaat heel 2023 gelden. Wie meer gas en elektriciteit verbruikt dan het ingestelde plafond, betaalt het hogere markttarief. Op die manier wil het kabinet iedereen ‘prikkelen’ om zuinig om te gaan met energie. De verwachting is dat zo’n 60 procent van de huishoudens niet meer gas en elektriciteit verbruikt dan het aangegeven plafond. Zij zijn daardoor naar schatting 2280 euro per jaar goedkoper uit dan wanneer er niet zou zijn ingegrepen. Maar die schatting is wel met een heel grote slag om de arm, omdat nog onduidelijk is hoe de gasprijs zich in de toekomst ontwikkelt. Daardoor is ook nog moeilijk te zeggen hoeveel het prijsplafond de schatkist gaat kosten. In elk geval meer dan 5,4 miljard euro. Behalve het prijsplafond komt er ook volgend jaar een energietoeslag van 1300 euro voor de laagste inkomens. Gemeenten kunnen dat net als dit jaar uitkeren aan de ongeveer 1 miljoen huishoudens die het minst te besteden hebben. Om ook al dit najaar extra verlichting te geven, mogen gemeenten van dat bedrag alvast 500 euro de komende maanden uitkeren. Dat komt dan bovenop de 1300 euro van dit jaar. Voorts komt er een gezamenlijk noodfonds van de overheid en energiebedrijven. Daarmee kunnen mensen worden geholpen die hun energierekening niet meer kunnen betalen. Zo moet worden voorkomen dat wanbetalers komende winter worden afgesloten.||https://www.parool.nl/nederland/prijsplafond-per-1-november-energienota-voor-gemiddeld-huishouden-wordt-290-euro-per-maand~b5cd84ce/
2022-09-20||Ajax verliest zonder internationals van FC Utrecht in oefenduel, rood voor Magallán||Dat meldt Ajax dinsdag op Ajax.nl. Het is na de nederlagen tegen Liverpool en AZ de derde verliespartij in één week. De Amsterdammers kwamen in de eerste helft nog wel op voorsprong. Lorenzo Lucca scoorde de openingstreffer. De Italiaanse spits volleerde in de elfde minuut een voorzet van Ar’Jany Martha overtuigend binnen. Maar Utrecht kwam sterk terug en wist nog voor de rust de achterstand om te buigen. Na een half uur kopte Luuk Brouwers de bezoekers langszij. De tweede treffer kwam op naam van Utrecht-verdediger Rick Meissen. Hij werkte bij een vrije trap bij de tweede paal de bal binnen. In de tweede helft kwamen de ploegen niet meer tot scoren. Ajax eindigde de wedstrijd bovendien met tien man. Lisandro Magallán ontving na een opstootje met oud-Ajacied Amin Younes zijn tweede gele kaart en moest het veld verlaten. Ajax moest het stellen zonder de internationals. Acht spelers, onder wie Steven Berghuis, Davy Klaassen en Daley Blind zijn door bondscoach Louis van Gaal opgeroepen voor Oranje. Ook basisspelers als Calvin Bassey (Ghana), Edson Álvarez (Mexico) en Dusan Tadic (Servië) zijn op pad voor de interlands. Hierdoor was er wel ruimte in de basiself voor Lucca en Lucas Ocampos. Ook de van blessures terugkomenden Owen Wijndal en Florian Grillitsch maakten minuten. 11. Lucca 1-0 33. Brouwers 1-1 45. Meissen 1-2 Rode kaart: 67. Magallán (Ajax) Stekelenburg (Gorter), Baas, Magallán, Pierie, Wijndal, Grillitsch (Giovanni), Regeer (Warmerdam), Fitz-Jim, Ocampos, Lucca, Martha||https://www.parool.nl/sport/ajax-verliest-zonder-internationals-van-fc-utrecht-in-oefenduel-rood-voor-magallan~b8f95e5d/
2022-09-20||Zorgpremie 11 euro omhoog, ‘dodenwegen’ aangepakt: dit staat in de Prinsjesdagplannen||De zorgkosten stijgen opnieuw, in totaal geeft de overheid in 2023 103 miljard euro uit aan zorg, dat is bijna een derde van de totale rijksuitgaven. De zorgpremie stijgt ook, naar verwachting met 11 euro per maand tot circa 137 euro voor de basispremie. Dit zijn overigens inschattingen, uiterlijk in november komen verzekeraars met hun definitieve plaatjes. De kosten stijgen vooral door de toenemende vraag naar zorg, hoge inflatie en looncompensatie voor zorgpersoneel. Het kabinet is trots op honderden miljoenen euro’s aan extra investeringen die met het zojuist gesloten zorgakkoord vrijkomen, al is het een grote domper dat de huisartsen die deal niet steunen. Zij vormen een cruciale schakel bij wijzigingen die het kabinet nodig vindt om de almaar uitdijende zorgkosten te beteugelen. De maximale zorgtoeslag wordt in 2023 154 euro per maand, dat is 43 euro meer dan nu. Een fors deel van het extra bedrag is bedoeld ter compensatie van de koopkrachtval. Het eigen risico blijft 385 euro per jaar Het vaccin tegen het rotavirus komt in het rijksvaccinatieprogramma vanaf 2024. En om voorbereid te zijn op ‘het volgende coronavirus’ wordt nog eens 200 miljoen euro vrijgemaakt. De woningnood is hoog. In de komende jaren wil het kabinet daarom veel nieuwe woningen bouwen, zodat starters weer een kans maken en jonge gezinnen kunnen doorstromen op de woningmarkt. Voor de bereikbaarheid van die nieuwe woonwijken wordt 900 miljoen euro vrijgemaakt. In het najaar komt daar nog geld bij. Het ministerie werkt momenteel nog hard aan de plannen die aangeven op welke plekken de komende jaren kan worden gebouwd. Daarbij wordt meer dan voorheen rekening gehouden met de bodem en het water. Huurders krijgen volgend jaar iets meer financiële lucht. Huurders met een laag inkomen in een corporatiewoning krijgen in juli 2023 een huurverlaging van gemiddeld 57 euro per maand. Die huurverlaging was eerder voorzien voor 2024, maar wordt een jaar vervroegd. Ongeveer 510 duizend huishoudens komen ervoor in aanmerking. De huurtoeslag gaat vanaf 1 januari iets omhoog. Door een lagere eigen bijdrage ontvangen mensen dan per maand 16,94 euro extra huurtoeslag. Voor 2023 is 12,9 miljard euro beschikbaar voor infrastructuur. Er komt een ‘stevige investering in onderhoud’. Het kabinet investeert hier het komende jaar 4 miljard euro. Daarvan gaat 2 miljard naar spoor, 1 miljard naar wegen, 500 miljoen naar vaarwegen en 500 miljoen naar waterbeheer zoals dijken. Komend jaar gaat er 25 miljoen naar de veiligheid op N-wegen. Dit bedrag loopt de komende jaren verder op tot in totaal 200 miljoen. Door bijvoorbeeld de berm aan te pakken, is de hoop dat er op die ‘dodenwegen’ komende jaren minder verkeersslachtoffers zullen vallen. Ook studenten – vooral degenen die op kamers wonen – hebben last van de hoge inflatie en energieprijzen. Daarom verhoogt het kabinet de beurs voor uitwonende studenten op mbo, hbo en universiteit met 165 euro per maand. Dat bedrag komt bovenop de aangekondigde terugkeer van de basisbeurs voor het studiejaar 2023/2024. In totaal kost de eenmalige inflatiecorrectie 500 miljoen euro. Omdat het volgens het ministerie van Onderwijs ‘piept en kraakt’ in het hoger onderwijs en wetenschappelijk onderzoek, komt er 500 miljoen euro extra voor onder meer jonge onderzoekers, opleiden van talent en betere studentenbegeleiding. Omdat het al jaren slecht gaat met het niveau van lezen, schrijven en rekenen op middelbare scholen, komt daar ook extra geld voor. Jaarlijks wordt er 1 miljard euro uitgetrokken om deze basisvaardigheden te verbeteren. Maar, stelt het ministerie, het is wel ‘essentieel’ dat er daarvoor genoeg leraren zijn. En laat dat nou al jaren een probleem zijn. Er komt ook 1 miljard euro om te zorgen dat ‘elk kind optimaal kansen kan pakken’, het kabinet heeft gelijke kansen tot speerpunt gemaakt. Ook wordt de loonkloof tussen basisschoolleraren en middelbare schooldocenten eindelijk gedicht. Dit kost 919 miljoen euro. Nederlanders moeten van het kabinet gezonder leven, en daarom gaan de accijnzen op ongezonde dingen omhoog. Zo wordt een pakje met 20 sigaretten vanaf 1 april 1,12 euro duurder. Een jaar later gaat de tabaksaccijns verder omhoog en bedraagt de winkelprijs een tientje. Daarnaast gaat frisdrank meer kosten: vanaf de jaarwisseling komt er ruim 11 eurocent bij op. Ook mineraalwater stijgt volgend jaar daardoor in prijs, maar in 2024 wordt de verbruiksbelasting daarop helemaal afgeschaft. Er komt een tijdelijk plafond op de gas- en elektriciteitstarieven om de energierekening ‘behapbaar te houden’, aldus het kabinet. Daarnaast gaat het eerste tarief van de inkomstenbelasting omlaag: tot 73.071 euro wordt het percentage verlaagd van 37,07 naar 36,93 procent. Volgens minister Sigrid Kaag (Financiën) is het door alle uitgaven ‘mogelijk’ dat de staatsschuld in 2030 boven de 60 procent zal uitkomen, tegen de EU-regels. Het prijsplafond scheelt een gemiddeld huishouden zo’n 2280 euro op jaarbasis, 190 euro per maand, volgens het ministerie van Financiën. Die korting krijgen huishoudens vanaf 1 november, maar is wel ‘omgeven met onzekerheden’. Voor mkb’ers worden op onderdelen ook de belastingen verlaagd. Deze kabinetsperiode wordt daar 500 miljoen euro per jaar voor uitgetrokken. Het gaat vooral om subsidies zodat bedrijven kunnen verduurzamen en hun energieverbruik kunnen verminderen. Ook wordt de werkkostenregeling verruimd, zodat bedrijven belastingvrij meer vergoedingen kunnen geven aan hun werknemers. De vennootschapsbelasting gaat van 15 procent naar 19 procent. Ook gaat het rijk vermogenden zwaarder belasten. De belasting op spaargeld, aandelen en een tweede huis gaat omhoog van 31 procent naar 34 procent, dat stijgt de komende drie jaar in drie stappen. Het heffingsvrije vermogen wordt gesteld op een bedrag van 57.000 euro, dat was zo’n 50.000 euro. Op die manier worden kleine spaarders dus ontzien. Het minimumloon gaat op 1 januari met 10,15 procent omhoog. Het is de grootste stijging van het minimumloon sinds de introductie in 1969. Ook de uitkeringen stijgen mee. Voor alle AOW’ers geldt wel dat de IOAOW wordt verlaagd. Dat is een aanvulling op de AOW-uitkering die nu nog zo’n 25 euro per maand bedraagt. Daar blijft nog 5 euro per maand van over. Onder de streep gaan AOW’ers er echter op vooruit. Ook komend jaar hebben alle mensen die tot 120 procent van het sociaal minimum verdienen 1300 euro aan energietoeslag. Een deel, 500 euro, mogen gemeenten al dit jaar uitbetalen. Mensen die werken profiteren van de verhoging van de arbeidskorting. Hier trekt het kabinet 2,3 miljard euro voor uit. Dit leidt ertoe dat werknemers minder belasting betalen en meer in hun portemonnee overhouden. Om meer huizen sneller te kunnen isoleren, trekt het kabinet 300 miljoen euro extra uit de komende twee jaar. Met het geld kunnen gemeenten slecht geïsoleerde huizen opknappen of bewoners subsidie geven hun huis zelf onder handen te nemen. Het geld komt boven op de 4 miljard euro die al gereserveerd was voor het zogeheten nationaal isolatieprogramma. Provincies moeten uiterlijk 1 juli 2023 hun stikstofplannen klaar hebben. Om dat te versnellen krijgen ze 504 miljoen euro extra . Dit is in aanvulling op de 24,3 miljard euro die hiervoor al was uitgetrokken. Daarnaast stelt het kabinet voor om komend jaar 250 miljoen euro beschikbaar te stellen voor het al sinds 2019 voortslepende stikstofprobleem. Toen oordeelde de Raad van State dat het Programma Aanpak Stikstof (PAS) in strijd was met Europese richtlijnen voor natuurgebieden. Met dat geld moeten provincies in staat worden gesteld om stikstof te reduceren. Ondernemers met PAS-meldingen moeten zo alsnog een natuurvergunning kunnen krijgen. In 2023 wordt 340 miljoen euro gereserveerd voor verdere verduurzaming van de veehouderij en het verminderen van stikstofuitstoot door meerdere vrijwillige stoppersregelingen. Komend jaar is ook 29 miljoen euro gereserveerd voor technische innovatie om zo de uitstoot van ammoniak, methaan, geur en fijnstof te verminderen. Om de visserij toekomstbestendig te maken is de komende jaren 444 miljoen euro beschikbaar om te komen tot een kleinere, duurzamere vloot. Voor duurzamere glastuinbouw is komend jaar 77 miljoen euro beschikbaar. We moeten nog even wachten, maar in 2024-2025 wordt de Navo-norm gehaald. Die norm – 2 procent van het bruto binnenlands product – was al in 2014 door alle Navo-landen afgesproken, maar bij de Nederlandse defensie-uitgaven raakte die norm alleen maar verder uit beeld. Tot de oorlog in Oekraïne uitbrak. Bij de 3 miljard structureel extra die dit kabinet al afsprak, kwamen dit voorjaar nog eens 2 miljard. De krijgsmacht gebruikt het geld om de kazernes en andere panden aan een grondige opknapbeurt te onderwerpen; oude panden worden afgedankt. Ook wordt er veel geld uitgegeven aan nieuwe spullen: de komende jaren staan 100 investeringsprojecten met een omvang van meer dan 25 miljoen gepland. Zo wordt de munitievoorraad aangevuld, komen er nieuwe schepen en helikopters en extra drones en pantserhouwitsers. Van dat grof geschut gaven we er al twaalf - samen met Duitsland - aan Oekraïne. Aan dat land leverde Nederland al voor meer dan 500 miljoen euro aan militaire goederen. Het kabinet trekt volgend jaar 23,5 miljoen euro uit om drugshandel via de havens, transportbedrijven en luchthaven Schiphol aan te pakken. Het is bedoeld voor toegangscontroles, cameranetwerken en screening van medewerkers worden versterkt. Daarnaast wordt 40 miljoen uitgetrokken tegen de georganiseerde criminaliteit. Gevangenissen worstelen nu nog wel eens met criminelen die hun netwerken blijven aansturen, daarom komt er een speciale afdeling ‘Intensief Toezicht’ in de gevangenis om ‘inlichtingen te verzamelen over hun gedetineerden. Om de gang naar de rechter te vergemakkelijken, verlaagt het kabinet de tarieven van de griffie. De tarieven voor MKB-bedrijven om naar de rechter te stappen gaan vanaf 2024 met een kwart omlaag. Hiervoor wordt 55 miljoen euro uitgetrokken. Tussen 2022 en 2027 trekt het kabinet opgeteld ruim 1 miljard euro uit voor de asielketen, het grootste deel voor opvang. Minister Liesje Schreinemacher (Buitenlandse Handel en Ontwikkelingssamenwerking) reserveert volgend jaar 145 miljoen euro extra voor leefbaarder opvang in de regio. De bewindsvrouw heeft ruim 3,8 miljard euro te besteden. Het kabinet gaat vanaf 170 miljoen euro meer uitgeven aan de culturele en creatieve sector, vooral om de arbeidsmarktpositie voor makers en werkenden te verbeteren. Dit bedrag is eerder al aangekondigd in het coalitieakkoord en staat nu definitief in de miljoenennota. Staatssecretaris Gunay Uslu (Cultuur en Media) maakt dit najaar bekend waar het geld precies naartoe gaat. De staatssecretaris hoopt dat de extra uitgaven ervoor zorgen dat zzp’ers meer opdrachten krijgen, de arbeidsvoorwaarden verbeteren en dat jongeren en starters extra geholpen worden. Ook hoopt ze cultuur toegankelijker te maken en wil ze innovatie stimuleren. Zoals eerder aangekondigd, geeft het kabinet ook 30 miljoen euro per jaar extra uit om ‘journalistiek te versterken en kwalitatief te verbeteren’.||https://www.parool.nl/nederland/zorgpremie-11-euro-omhoog-dodenwegen-aangepakt-dit-staat-in-de-prinsjesdagplannen~b8933da8/
2022-09-20||De curator anno nu heeft geen ego||Unheimisch is het blauwe licht waarin de aula van De Appel is ondergedompeld. De sfeer wordt versterkt door constant geroezemoes uit de speakers, waar soms woorden uit lijken te ontsnappen die toch weer oplossen in klanken. Het zijn bezweringen die de blik leiden naar de massa zand midden in de ruimte, met twee kuilen die ogen als open graven, een verdord boeket, lappen textiel en gekrulde stukken metaal die zich oprichten als golven. Dit is het residu van de performance sinking could be, die Jota Mombaça vorige week donderdag opvoerde. De kunstenaar kwam met collega Tessa Mars tevoorschijn uit het zand en groef sculpturen op die, omwikkeld met textiel, twee weken lang in de Amsterdamse grachten hadden gelegen. Heel concreet refereerde Mombaça daarmee aan de nabij gelegen Sloterplas, die ontstond doordat zand werd afgegraven om de Westelijke Tuinsteden mee te bouwen. Op meer spiritueel niveau was het een verkenning van onze relatie met de natuurlijke elementen en water in het bijzonder. Door hun eindpresentatie met een performance te beginnen, geven de deelnemers van De Appels curatorial programme blijk van historisch bewustzijn. Met dat medium vestigde het instituut waar zij hun opleiding tot tentoonstellingsmaker volgen, in de jaren zeventig en tachtig zijn internationale reputatie. Maar de mix van ecofeminisme, dekolonialisme en genderbewustzijn van Mombaça, die zichzelf omschrijft als ‘mutant’ en ‘non-binaire bicha’ (een Braziliaans scheldwoord voor homo), is helemaal van deze tijd. Het wordt bovendien verankerd in een groter raamwerk waar de veelzeggende titel Super Feelings op is geplakt. De term is geleend van de vroeg-modernistische dichter Hilda Doolittle (1886-1961), die publiceerde onder het pseudoniem H.D. en er een bewustzijn mee aanduidde dat zich uitstrekt ver voorbij het menselijk lichaam en de hele natuurlijke wereld omvat. Super feelings is één groot pleidooi voor een ziens- en zijnswijze die niet rationeel en kwantitatief is, en meer de buik aanspreekt dan het hoofd. Verbinding geldt binnen super feelings als het hoogste goed. Dat komt ook tot uiting in het collectieve optreden van de curatoren. Anders dan in veel andere jaren hebben Melissa Appleton, Ka-Tjun Hau, Monika Georgieva en Chala Itai Westerman ervoor gekozen samen één productie te maken. En het wegcijferen van ego’s en uit handen geven van controle gaat nog een stapje verder. Naast Mombaça nodigde de groep nog drie kunstenaars uit, die elk weer een kunstenaar naar keuze mogen meenemen om ieder een week lang voort te bouwen op de resten van hun voorganger. Aan het begeleidende boekje met overdenkingen, gedichten en toneelteksten werkten maar liefst 29 auteurs mee. Met super feelings bewijst de 2022-lichting van het curatorial programme op meer dan één manier de vinger aan de pols van de hedendaagse kunstwereld te hebben. Het traditioneel museaal exposeren binnen kunsthistorische kaders wordt ingehaald door artistiek gedreven acties ‘in het wild’, waarbij gemarginaliseerde stemmen volop aan bod komen. Bij zo’n nieuwe vorm van kunst hoort ook een andere vorm van presenteren en is de rol van de curator gereduceerd tot matchmaker en mogelijkmaker. Op verschillende internationale evenementen voert deze praktijk al de boventoon, het meest recent tijdens de Documenta. Maar in Kassel leverde dat stomvervelende therapiekunst, saaie documentatieuitstallingen en een stortvloed aan opendeurstatements op van een esthetisch belabberd niveau. De makers van Super Feelings laten zien dat het ook anders kan, met een poëtisch gebaar en visueel spannend beeld. Dit zou zomaar de voorhoede kunnen zijn van een nieuwe generatie curatoren die het fenomeen tentoonstelling een volgend tijdperk binnenloodst.||https://www.parool.nl/kunst-media/de-curator-anno-nu-heeft-geen-ego~b3027f9d/
2022-09-20||Koning Willem-Alexander: ‘Pijnlijk dat Nederlanders de rekeningen niet kunnen betalen’||Volgens de koning is een ‘andere manier van leven’ nodig, omdat de huidige op grenzen stuit. “We leven in een tijd van tegenstrijdigheid en onzekerheid,” zo start hij de jaarlijkse troonrede. “Het is tegenstrijdig dat bestaanszekerheden onder druk staan en armoede toeneemt in een periode van economische groei en lage werkloosheid. Tegenstrijdig is het dat mensen zich in ons vrije land onvrij voelen om hun mening te geven uit angst voor harde reacties of zelfs bedreigingen.” Het baart hem zorgen dat mensen minder vertrouwen hebben in het politiek bestuur. “Zorgwekkend is het dat mensen het vertrouwen verliezen in het oplossend vermogen van politiek en bestuur,” aldus de koning. “Het is pijnlijk dat steeds meer mensen in Nederland moeite hebben met het betalen van hun huur, boodschappen, zorgpremie of energierekening. Daarom komt het kabinet met een ongekend fors maatregelenpakket van ruim 18 miljard euro, vooral ten behoeve van de lage en middeninkomens.” Toch kunnen Nederlanders volgens hem houvast ontlenen aan eerdere moeilijke tijden, zoals de opbouw na de oorlog of de periode waarin ruilverkaveling het platteland beroerde. Hij tracht de Nederlanders ook gerust te stellen. “Niet alles kan en hoeft tegelijk. Vaak begrijpen we pas achteraf hoe ingrijpend periodes zijn geweest.” Niemand kan volgens de koning voorspellen hoe de toekomst eruitziet. Maar het zal volgens hem anders zijn, omdat onze huidige manier van leven op grenzen stuit. Nederlanders zullen anders moeten ‘leven, ondernemen, reizen en samenleven’. Volgens de koning realiseert het kabinet zich ‘dat mensen kritisch zijn op de werking van het politieke bestel’. Hij verwees daarbij ook naar hoe zijn grootmoeder prinses Juliana in 1948 handelde bij haar inhuldiging als koningin: “Zo sprak mijn grootmoeder in 1948 bij haar inhuldiging de volgende woorden tegen uw voorgangers. Ik citeer: ‘Wij bevinden ons op dit ogenblik van de wereldgeschiedenis in een toestand, waarin alles aankomt op onze houding tegen de dreiging van nieuwe onheilen. Nederland moet niet alleen drijvende blijven op de wilde golven van het wereldgebeuren. Het moet zelf zijn koers bepalen, en bovendien trachten met de andere volken samen de koers uit te zetten van de ganse wereldvloot.’” Willem-Alexander sprak zijn troonrede vanwege de verbouwing aan het Binnenhof uit in de Koninklijke Schouwburg in Den Haag. Hij gaf daarin aan wat de belangrijkste plannen zijn van de regering voor het komende jaar en hij opende daarmee het nieuwe werkjaar van de Eerste en Tweede Kamer. Vele duizenden mensen waren dinsdag naar Den Haag gekomen voor Prinsjesdag. Koning Willem-Alexander en koningin Máxima reden in de Glazen Koets. Ook prinses Amalia – gehuld in donkergroen – zat voor het eerst in de koets. Voor het eerst sinds 2019 mochten mensen weer langs de route staan. In 2020 en 2021 kon dat niet vanwege het coronavirus. Dinsdagmiddag bood minister van Financiën Sigrid Kaag de Prinsjesdagstukken aan in een koffertje aan de Tweede Kamer. Daarin zaten de miljoenennota en de Rijksbegroting. Uitgelekte Prinsjesdagstukken tonen aan dat er tientallen miljarden meer inkomsten zijn dan verwacht.||https://www.parool.nl/nieuws/koning-willem-alexander-pijnlijk-dat-nederlanders-de-rekeningen-niet-kunnen-betalen~b537468e/
2022-09-20||Johan Cruijff Arena wil 66.000 euro van vuurwerkbomgooier, discussie over letsel bij agenten||De 24-jarige Amsterdammer Sohaib L. uit Noord zou op 15 maart van dit jaar, rondom de Champions League-wedstrijd van Ajax tegen Benfica, een mortierbom af hebben laten gaan bij één van de ingangen van de Johan Cruijff Arena. Dinsdagochtend verscheen hij voor de strafrechter in Amsterdam-Zuid. Hij wordt verdacht van poging tot moord op tien politieagenten en beveiligers. Sinds twee weken is hij op vrije voeten, maar hij heeft nog altijd een locatieverbod voor de Arena rondom Ajax-wedstrijden. De Johan Cruijff Arena wil 66.000 euro aan schadevergoeding van de verdachte. Dat verzoek is echter pas maandag binnengekomen; ter zitting hoort Sohaib L. voor het eerst van de claim. “Waarom moet dat zo laat?” vraagt advocaat Admiraal zich af. “Wij zijn toch allemaal professionele partijen?” Sohaib L. wordt ook verdacht van het toebrengen van zwaar lichamelijk letsel aan vijf politieagenten die tinnitus zouden hebben overgehouden aan de bom. Daar ontstaat dinsdagochtend discussie over, waardoor de inhoudelijke behandeling van de zaak vertraging oploopt. "Qua daderschap is deze zaak niet zo ingewikkeld,” zegt advocaat Alexander Admiraal, “maar medisch ligt dat anders.” Hij wijst erop dat enkel de bedrijfsarts naar de tinnitus bij de politieagenten gekeken zou hebben, en niet een kno-arts. Admiraal wil de vijf agenten als getuige horen in de zaak, omdat hij betwist dat het afgaan van de bom heeft geleid tot de gehoorschade. “Ik wil ze vragen of ze niet toevallig festivalgangers zijn die vooraan staan in de golden circle bij de speakers.” De officier van justitie reageert: “Tinnitus hoeft niet te worden vastgesteld door een kno-arts.” Vervolgens leest Admiraal een passage van de website van de Hersenstichting voor die het tegenovergestelde zegt. De Amsterdamse rechter hoeft de agenten niet te horen, maar wil wel een medisch deskundige bij de zaak betrekken. De inhoudelijke behandeling wordt voorlopig gestaakt; binnen twee weken gaat de zaak naar de rechter-commissaris.||https://www.parool.nl/amsterdam/johan-cruijff-arena-wil-66-000-euro-van-vuurwerkbomgooier-discussie-over-letsel-bij-agenten~b26165ae/
2022-09-20||‘Aanjager’ Krystian M. van moord op Peter R. de Vries inmiddels gelinkt aan vier strafzaken||In drie van die zaken is hij formeel verdachte, in een vierde zaak komt hij vooralsnog alleen voor in het dossier. Het gaat allereerst om het proces Hendon rond de opdrachtgever(s) van en andere betrokkenen bij de moord op Peter R. de Vries en de zaak Buizerd rond de vermoede criminele organisatie van Ridouan Taghi’s neef Anouar Taghi. Die organisatie zou gestolen auto’s hebben geregeld voor misdrijven – waaronder mogelijk de moord op advocaat Derk Wiersum. In die zaak wordt Krystian M. ook verdacht van betrokkenheid bij de poging tot moord op een man die op 30 oktober 2019 in Utrecht met hamers, een honkbalknuppel en een moker op het hoofd en het lichaam geslagen werd, hetgeen hij ternauwernood overleefde. Die twee zaken lopen in Amsterdam. Daarnaast loopt de zaak over een poging tot liquidatie op 5 oktober 2021 in Zeewolde en het bezit van automatische wapens. Op klaarlichte dag werd toen een Pool in zijn been geschoten met een automatisch wapen. Alledrie de verdachten zijn ook Pools. Krystian M. zou de schutter naar Zeewolde hebben gebracht en het automatisch vuurwapen hebben geleverd. Tot slot komt M. voor in de zaak 26Woltz in Zwolle, over een verscheidenheid aan geweld door een groep verdachten, onder wie ook weer Polen. In die zaak is hij wel als verdachte aangemerkt, maar wordt hij vooralsnog niet apart vervolgd bovenop zijn andere dossiers. Een van de dossiers draait om de mislukte moordaanslag op de beruchte ‘tattookiller’ Cor Pijnen in de Dominicaanse Republiek in januari. Pijnen was in januari 2020 uit Nederland gevlucht, nadat levenslang tegen hem was geëist voor de onderwereldmoord op Onno Kuut, die ook tot de tattookillers behoorde. Een ander dossier gaat over de molestatie van een zwager van Ridouan Taghi. De groep verdachten wordt bovendien gelinkt aan een grote wapenvondst in Alphen aan den Rijn, waar 4 raketwerpers, 22 automatische vuurwapens, 22 handvuurwapens en munitie zijn gevonden. In de verschillende zaken rijst het beeld dat Krystian M. onder zware druk zou zijn gezet om een soort moordbrigade samen te stellen, onder meer van Poolse criminelen. Net zoals in de zaak Hendon, over het aanjagen van de moord op Peter R. de Vries, heeft in die Zwolse zaak de beschermde ‘getuige 5089’ een belangrijke rol. Die getuige, ook wel aangeduid als ‘Eddy’, zegt dat Krystian M. sinds hun kennismaking in april 2020 tegen hem ‘had zitten pronken’ dat hij ‘bij de maffia zat’. Over de moord op Peter R. de Vries zou Krystian M. hebben verteld dat de opdracht kwam van ‘oom’, van wie M. diep onder de indruk was. Die ‘oom’ had ‘de broer en de advocaat van de kroongetuige gedood’. Omdat de ‘oom’ in de gevangenis zat, was zijn ‘broer’ zijn verlengstuk buiten: ‘de chef’. Hij gaf dagelijks ‘opdrachten aan de soldaten’. Krystian M. was de leider van de Poolse ‘soldaten’, zei getuige 5089. De oom zou ‘Raswan Taghi of zoiets’ heten. De recherche vult in: Ridouan Taghi. In de zaak over de moordaanslag in Zeewolde was dinsdag een inleidende zitting in de zwaarbeveiligde rechtszaal op Schiphol. De gedrongen Krystian M. verscheen als enige verdachte, in een blauw Adidasjoggingpak. Hij had de rechters zelf niets te melden. De rechtbank wees verzoeken tot getuigenverhoren van zijn advocaat Ronald van der Horst toe, maar wees zijn verzoek af om de volledige inhoud van de telefoons van M. en van ‘getuige 5089’ aan het dossier toe te voegen. Zo wil Van der Horst voorkomen dat justitie in de verschillende processen slechts brokken informatie toevoegt en wellicht ontlastende informatie weglaat. Volgens de officier van justitie is het ondoenlijk alle gegevens uit de telefoons toe te voegen. De rechtbank vindt het voldoende dat zij toezegde concrete verzoeken om informatie te bekijken op uitvoerbaarheid. De Zeewoldense zaak gaat op 2 december verder, weer met een inleidende zitting. In de zaak Buizerd houdt de Amsterdamse rechtbank woensdag een voorbereidende ‘regiezitting’. Op 13 oktober staat Krystian M. voor het eerst samen met twee anderen op een inleidende zitting terecht voor de moord op Peter R. de Vries. In november zijn er weer zittingen in de Zwolse zaak.||https://www.parool.nl/amsterdam/aanjager-krystian-m-van-moord-op-peter-r-de-vries-inmiddels-gelinkt-aan-vier-strafzaken~bcf50256/
2022-09-20||Lichaam gevonden in water achter Leidsebosje in Centrum||Forensische Opsoring is aanwezig, en er staat een calamiteitencontainer van de politie. Ook heeft de politie het gebied afgezet. Hoe lang de afzetting en het onderzoek nog gaan duren is niet bekend.||https://www.parool.nl/amsterdam/lichaam-gevonden-in-water-achter-leidsebosje-in-centrum~b80b4ad4/
2022-09-20||Theatervoorstelling over het leven van radicale activist Robert F. Williams heeft last van afgeslepen randjes||Begin jaren zestig in de Verenigde Staten. De droom van Martin Luther King is nog lang niet uitgekomen en als in de stad Monroe in North Carolina achter elkaar zwarte mannen en vrouwen worden vermoord door de KKK en de daders vrijuit gaan, besluit Robert F. Williams dat de vreedzame methode van dominee King een doodlopende weg is. De Klan jaagt op hem en de FBI bestempelt Williams tot staatsvijand nummer 1. Om het vege lijf te redden vlucht hij met zijn vrouw en zoon naar Cuba, waar hij door Fidel Castro warm wordt onthaald. Daarna is hij nog vijf jaar te gast in het China van Mao om uiteindelijk in 1970 weer thuis te komen. Zijn zoon wordt dominee en ziet niets in de gewelddadige opvatting van zijn vader. De Nederlandse schrijfster en journalist Christine Otten publiceerde in 2016 de roman We hadden liefde, we hadden wapens, waarin zij het leven van Williams beschrijft door de ogen van zijn zoon. Urban Myth maakte op basis van dat boek vijf jaar geleden de gelijknamige theatervoorstelling. De afgelopen jaren heeft de Black Lives Matterbeweging vleugels gekregen. Urban Myth en regisseur Jörgen Tjon A Fong zagen daarin voldoende aanleiding om een geactualiseerde versie van die voorstelling uit te brengen, zeker omdat het conservatieve Hooggerechtshof in de VS weinig goeds belooft voor de zwarte bevolking. Een nieuwe voorstelling met een nieuwe cast, die het uitstekend doet: Tarikh Janssen als een coole, vastberaden Williams, Carolina Dijkhuizen als zijn loyale vrouw Mabel en Leovegildo Vieira als de zwalkende zoon, die het als tiener zalig had op Cuba. Hajo Bruins vervangt Huub van der Lubbe uit de vorige ronde met glans. Hij speelt meerdere rollen, van een racistische country-folkzanger (in een scherpe vertaling van Kajun Ku Klux Klan van Johnny Rebel) tot de vader van Williams. De muziek speelt een belangrijke rol in de voorstelling met Sinnerman (van Nina Simone) als opzwepende afsluiter. Jammer dat Strange Fruit van Billie Holiday, het meest indringende nummer over zwarte onderdrukking, veel te braaf en bijna pijnloos wordt gezongen door Pearl Jozefzoon, terwijl het slotcouplet helemaal misvormd wordt door samenzang van de hele cast. Zoals eigenlijk de hele voorstelling, ondanks het radicale leven van Williams, de voorbijschietende namen van zwarte Amerikanen die de afgelopen jaren door wit politiegeweld om het leven zijn gekomen en de Black Lives Matterinjectie, wat te braaf is gebleven. Misschien heeft het ook te maken met de aankleding. De hele cast is gekleed in smokings en galajurken, geïnspireerd door een hedendaagse zwarte moderichting, die ook terug te vinden is in de Lemonade-periode van Beyoncé. Stylish, maar het haalt onbedoeld de scherpe randjes van de tekst.||https://www.parool.nl/kunst-media/theatervoorstelling-over-het-leven-van-radicale-activist-robert-f-williams-heeft-last-van-afgeslepen-randjes~b29cea6a/
2022-09-20||Wereldkampioen Carlsen geeft na één zet op tegen vermeende valsspeler||Dertien seconden. Zo lang duurde de beladen online partij tussen Magnus Carlsen en Hans Niemann. Nadat de Noorse wereldkampioen één zet deed met zijn paard, gaf hij op en verdween hij uit beeld. En terwijl commentatoren verbijsterd probeerden te duiden wat hier was gebeurd, bleef Niemann stoïcijns kauwgum kauwend voor zijn webcam zitten. Zo gooide de Noorse wereldkampioen olie op het vuur in de grootste controverse in de schaakwereld sinds de legendarische wereldtitelstrijd tussen Bobby Fischer en Boris Spasski in 1972. Het lange verhaal kort: Carlsen verloor begin september tijdens een toernooi in de Verenigde Staten met wit van de relatief onbekende Hans Niemann, iets wat de Noor al vier jaar niet was overkomen. Carlsen trok zich terug uit het toernooi met enkel een cryptische tweet als verklaring: ‘als ik spreek, kom ik in grote problemen.’ Direct waren alle ogen gericht op de 19-jarige Niemann, een Amerikaan die enkele jaren in Nederland woonde en bekend staat als een goede, maar geen briljante schaker. Bovendien heeft hij een dubieuze reputatie: twee keer werd hij betrapt op valsspelen tijdens online potjes. Hij was toen 12 en 16 jaar oud. Inmiddels doet hij dit af als jeugdzonden. Na de impliciete beschuldiging van Carlsen bezwoer hij dat hij dit keer niet vals had gespeeld. Inmiddels draaide de geruchtenmolen op volle toeren. Had Niemann de voorbereiding van Carlsen onderschept via een computerhack? Kreeg hij hulp van buiten de speelzaal? De meest bizarre theorie was dat Niemann tijdens zijn partij via op afstand bestuurbare, in de anus ingebrachte kralen, doorgekregen zou hebben wat de beste zet was. Niemann liet weten dat hij bereid is om naakt achter het bord plaats te nemen om zijn onschuld te bewijzen. Terwijl Niemann zijn reputatie probeerde te redden, bleef Carlsen zwijgen. Maandag troffen de twee elkaar opnieuw, in de zesde ronde van een online toernooi, waarbij schakers van achter de computer korte partijen tegen elkaar spelen. Kennelijk was de persoonlijke strijd met Niemann Carlsen meer waard dan de 150 duizend euro aan prijzengeld dat verdeeld werd, want door zijn opgave staat de Noor nu derde, terwijl hij ook eerste had kunnen staan. De sympathie van de meeste schaakfans lijkt wel te verschuiven. Het wordt Carlsen, jarenlang de posterboy van de schaaksport, kwalijk genomen dat hij het blazoen van Niemann besmeurt zonder met bewijzen te komen. Maar sommige grootmeesters vermoeden dat de Amerikaan toch niet helemaal zuiver op de graat is. “Ik snap Magnus’ frustratie,” zei Levon Aronian. “Ik geloof dat Hans niet de schoonste persoon ter wereld is waar het online schaken betreft, maar hij is jong, en hopelijk is dit een les voor hem.” Het populaire twitteraccount Gotham Chess schreef maandag: ‘Dear rest of the world (...) Chess is a wonderful game – you should give it a try. We’re just having a little drama right now.’||https://www.parool.nl/sport/wereldkampioen-carlsen-geeft-na-een-zet-op-tegen-vermeende-valsspeler~b034d6ee/
2022-09-20||Weer Haagse ambtenaar verdacht van leveren valse rijbewijzen||Het is nog niet duidelijk hoeveel valse identiteitsbewijzen hij zou hebben gemaakt, en voor wie hij dit zou hebben gedaan. De man, een baliemedewerker, werkte sinds maart als uitzendkracht voor de gemeente. Den Haag laat weten dat het dienstverband is beëindigd. De zaak kwam aan het rollen doordat de Rijksdienst voor het Wegverkeer (RDW) begin deze maand ontdekte dat de pasfoto voor op een nieuw rijbewijs afweek van eerdere foto’s. De RDW meldde dit bij de gemeente, die aangifte deed bij de Rijksrecherche. De verdachte is maandag voorgeleid bij de rechter-commissaris. Die besloot dat hij 14 dagen langer vast blijft zitten. In juli kwam naar buiten dat een andere Haagse ambtenaar, Mildred van D., tussen 2009 en 2014 ongeveer twintig valse paspoorten zou hebben gemaakt voor criminelen. Zo zou ze een vals paspoort hebben weten te regelen voor Ridouan Taghi. Nadat er in 2016 een gekloond paspoort opdook bij de Amsterdamse crimineel Naoufal F., begon de gemeente Den Haag een intern onderzoek. Destijds leverde dat niet meer op dan ‘ernstig plichtsverzuim’. Van D. kreeg voorwaardelijk strafontslag voor een periode van twee jaar en werd naar een andere afdeling binnen de gemeente overgeplaatst. Van D. bleef daarop nog vier jaar in dienst bij de gemeente Den Haag. Pas in juni 2020 werd ze aangehouden voor deze paspoortaffaire, waarna ze werd ontslagen. Van D. zit nog vast. Haar proces volgt op 28 november en 1 december. Vanwege die zaak had Den Haag de regels aangescherpt. De maatregelen worden nu nog strenger. ‘Extra maatregelen worden voorbereid zoals de aanscherping van de werving en screening van nieuwe medewerkers. Aanvullend wordt gekeken naar implementatie van gezichtsherkenning-/vergelijkingsapparatuur,’ aldus het OM.||https://www.parool.nl/nederland/weer-haagse-ambtenaar-verdacht-van-leveren-valse-rijbewijzen~b03b2f37/
2022-09-20||In de rij bij Bakkerij Mas voor zuurdesembrood en kaneelbroodjes ||Op de hoek van de Newtonstraat in Oost zit Bakkerij Mas. In de lichte ruimte staat een brede blauwbetegelde toonbank met daarop een groot koffiezetapparaat. De rest van de zaak is gevuld met keukenmachines en ovens. Eigenaresse Suzanne Corbeek (49) vertelt dat ze nog niet genoeg stroom heeft om alle ovens tegelijk op volle toeren te laten draaien. Ze zou graag meer willen bakken, maar wacht op meer vermogen. De zaak is vernoemd naar Corbeeks overgrootoma, zij heette Mas, een Indonesische vertaling van het woord ‘goud’. Het pand was tot vijf jaar geleden een nachtcafé. Corbeek vertelt dat er verhalen rondgingen over gokkelders en prostitutie. Toen de eigenaar van het pand twee jaar geleden de boel verbouwde en het bestemmingsplan veranderde, greep zij haar kans. Door covid kwam haar werk in de film- en tv-industrie op een laag pitje te staan en ging ze thuis broden bakken. Toen ze dat eenmaal goed onder de knie had, was ze niet meer te stoppen. “Eerst kreeg ik alleen maar van die platte dingen, maar met ander meel werden ze ineens heel hoog.” Na een opleiding bakken durfde ze het aan en de kroeg werd Bakkerij Mas. Het contrast met het oude café kan niet groter zijn. Veel hout, klapstoeltjes, marmeren tafeltjes voor buiten en overal witte manden om de broden in te laten rijzen. De bloem voor de desembroden (€4,25) komt van een Nederlandse molenaar. De kaneel- en kardemombroodjes (beide €3,25) zijn Scandinavisch geïnspireerd. Sinds twee weken is ze open op donderdag, vrijdag en zaterdag, met een barista en hulp uit de buurt. “Het loopt storm. Ik dacht nog, is extra publiciteit in de krant nu wel handig? Het is keihard werken. Op zaterdag staan mensen in de rij.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/in-de-rij-bij-bakkerij-mas-voor-zuurdesembrood-en-kaneelbroodjes~ba46ee5f/
2022-09-20||Zoek de verschillen: Amsterdam-Rijnkanaal in 1951 en 2022||Amsterdam-Rijnkanaal, 1951. Bij het Veerhuis aan de Ouddiemerlaan in Diemen kon men met een veerwagen het Amsterdam-Rijnkanaal oversteken. Dit veer bestond tot 1972 en reed over rails die op de bodem van het kanaal lagen. In 2006 is aangrenzend, nét binnen gemeentegrens van Amsterdam, de Nesciobrug geopend.||https://www.parool.nl/ps/zoek-de-verschillen-amsterdam-rijnkanaal-in-1951-en-2022~b4d8fe9d/
2022-09-20||Herbruikbare verszakjes en recyclebare flesjes: zo verbruiken supermarkten minder plastic||“Voor het milieu is het beter om een verpakking te gebruiken dan een product weg te moeten gooien”, aldus Anita Scholte op Reimer, hoofd Kwaliteit en Duurzaamheid bij Albert Heijn. “Wij zijn constant op zoek naar de beste balans tussen voedselverspilling voorkomen en zo min mogelijk en duurzaam mogelijk verpakken.” Bij de keuze voor verpakkingsmateriaal kiest de grootste supermarktketen van Nederland altijd voor de laagste milieu-impact. De focus ligt daarbij enerzijds op het verminderen van de hoeveelheid verpakkingen en anderzijds op zoveel mogelijk te recyclen en hergebruiken. Albert Heijn wil in 2025 minimaal 20 miljoen kilo verpakkingsmateriaal besparen ten opzichte van 2018. “We zijn goed op weg”, zegt Scholte op Reimer. “Sinds 2018 reduceerden we al meer dan 10 miljoen kilo verpakkingsmateriaal. Maar hoe belangrijk ook, onze focus ligt niet alleen bij minder verpakkingen. We zijn op weg naar een circulaire economie, waarin afval niet bestaat maar grondstof is voor nieuwe producten. Daarom zetten we in op recycling en hergebruik. Zo is ons doel dat in 2025 alle eigenmerkverpakkingen uit 100 procent recyclebaar materiaal bestaan.” Een voorbeeld van circulair verpakken zijn de flessen van Albert Heijn-sappen. Die bestaan uit 100 procent gerecycled plastic en zijn sinds begin dit jaar helemaal recyclebaar door de goed afwasbare etiketten. Ook zit op de flessen sinds kort statiegeld, net als bij andere kleine plastic flessen. Scholte op Reimer: “Dat is een mooie stap om recycling te stimuleren en zwerfafval tegen te gaan.” Hergebruik van verpakkingen voorkomt afval en verlies van grondstoffen. Daarbij kan de supermarkt de hulp van klanten goed gebruiken, zegt Scholte op Reimer. “Bijvoorbeeld door een eigen boodschappentas en herbruikbare verszakjes voor brood, groente en fruit mee te brengen. Of met onze handige opvouwbare shopper, die je heel makkelijk meeneemt. Ook hebben we in onze winkels een herbruikbare fles voor zelfgeperst sinaasappelsap.” Om ervoor te zorgen dat materialen optimaal worden verwerkt en gerecycled, zijn verpakkingen voorzien van een weggooiwijzer. Dit helpt voorkomen dat plastic in onze leefomgeving belandt. Gebeurt dat onverhoopt toch, dan is actie geboden - zoals op World Cleanup Day. Tijdens deze wereldwijde actiedag ruimden miljoenen vrijwilligers vorige week afval op. 630 Albert Heijn-winkels deden mee. “Medewerkers en klanten gingen samen de straat op”, vertelt Scholte op Reimer. “Zo zorgen we er samen voor dat we de aarde schoner en beter achterlaten.” Meer weten over wat Albert Heijn doet op het gebied van duurzamer verpakken en wat jij kunt doen? Bekijk dan deze speciale pagina.||https://www.parool.nl/nieuws/herbruikbare-verszakjes-en-recyclebare-flesjes-zo-verbruiken-supermarkten-minder-plastic~bfe8bec0/
2022-09-20||Tot levenslang veroordeelde Amerikaan, bekend van podcast Serial, na meer dan twintig jaar vrij||De rechter in Baltimore gelastte zijn vrijlating, nadat aanklagers na een onderzoek van een jaar met twee nieuwe verdachten kwamen en niet langer overtuigd waren van Syeds schuld en de bewijsvoering tijdens het oorspronkelijke proces. In afwachting van een mogelijke nieuwe rechtszaak wordt hij onder huisarrest geplaatst. De rechter geeft de aanklagers dertig dagen om een nieuwe zaak aan te spannen. Als dat niet gebeurt, is Syed voorgoed vrij. Syed was een 17-jarige middelbare scholier toen hij in 1999 werd gearresteerd voor de moord op zijn ex-vriendin en voormalige klasgenoot. Volgens de aanklagers was hij jaloers toen zijn ex een nieuw vriendje kreeg. Hij zou haar daarom vermoord hebben. Haar lichaam werd gevonden in een park in Baltimore; ze bleek gewurgd. Syed heeft altijd gezegd onschuldig te zijn. Tijdens de hoorzitting zei de broer van het slachtoffer zich verraden te voelen door de beslissing van het Openbaar Ministerie. Syed probeerde al langer een nieuw proces te krijgen. Hij kwam in 2018 ook al eens bijna op vrije voeten, nadat een hogere rechtbank had bepaald dat zijn inmiddels overleden advocaat hem onvoldoende had verdedigd. De hoogste rechtbank van Maryland stak toen een stokje voor zijn vrijlating. In het eerste seizoen van de podcast Serial, uitgezonden in 2014, keek een team onder leiding van journalist Sarah Koenig in detail naar de gebrekkige bewijslast en mogelijke fouten die werden gemaakt door Syeds advocaat tijdens het proces. De podcast maakte van Syed, die erin aan het woord kwam, een bekende Amerikaan en leidde onder meer tot een vierdelige HBO-documentaire in 2019.||https://www.parool.nl/wereld/tot-levenslang-veroordeelde-amerikaan-bekend-van-podcast-serial-na-meer-dan-twintig-jaar-vrij~b1045909/
2022-09-20||Wij zijn de beste ||||https://www.parool.nl/ps/wij-zijn-de-beste~bd7fe957/
2022-09-20||Historisch koopkrachtpakket, flink hoger minimumloon: deze maatregelen uit de nieuwe begroting zijn al bekend||Er komt een ‘historisch’ koopkrachtpakket, waarin de maatregelen bij elkaar opgeteld uitkomen op ruim 17 miljard euro. Dat leidt ertoe dat huishoudens volgend jaar 3,9 procent meer te besteden krijgen, zou blijken uit berekeningen van het Centraal Planbureau CPB. Dit jaar zou de koopkracht bijna 7 procent achteruit gaan. Een van de belangrijkste maatregelen is de flinke verhoging van het minimumloon, waardoor ook uitkeringen fors stijgen. De belasting voor bedrijven en vermogenden gaat omhoog, de inkomstenbelasting voor burgers omlaag en enkele toeslagen omhoog. De verlaging van de brandstofaccijnzen blijven de eerste zes maanden van 2023 van kracht. De premie voor de verplichte basisverzekering voor de zorg zal waarschijnlijk ongeveer 10 euro per maand stijgen. Dat is althans de richtlijn die het kabinet zal bekendmaken, op basis van de verwachte ramingen voor de zorgkosten. Zorgverzekeraars mogen zelf hun premie vaststellen, maar ingewijden verwachten dat zij niet veel van dit bedrag afwijken. Het kabinet zal alleen spaarders die bezwaar hebben gemaakt tegen de spaartaks compenseren voor de te hoge belasting die zij over hun spaargeld hebben betaald. Daarmee is 3,6 miljard euro gemoeid. De compensatie volgt op een uitspraak van de Hoge Raad. Als alle spaarders geld terugkrijgen, zou dit de schatkist nog enkele miljarden kosten. Op maandagavond is besloten tot een prijsplafond voor energie tot eind 2023. De maatregel gaat gelden vanaf 1 januari, maar in de praktijk gaat de energierekening al op 1 november omlaag. Eerder werd al bekend dat er een noodfonds komt voor mensen die door de hoge energierekening in betalingsproblemen komen.||https://www.parool.nl/nederland/historisch-koopkrachtpakket-flink-hoger-minimumloon-deze-maatregelen-uit-de-nieuwe-begroting-zijn-al-bekend~b2fe6a91/
2022-09-20||Vooral de glimpen van emotie maakten het afscheid van koningin Elizabeth zo indrukwekkend||Op primetime herhaalde de BBC maandagavond ‘The State Funeral of HM Queen Elizabeth II’. Bijna integraal werd de uitvaart nog eens uitgezonden, voor wie het overdag had gemist, of gewoon wéér wilde kijken. Nog eens dat verbluffende camerastandpunt vanuit de nok van Westminster Abbey en nog eens die processie via Buckingham Palace naar Windsor Castle. Nog eens die laatste groet van haar pony en haar hondjes. “Een waardiger afscheid bestaat niet,” zei royaltydeskundige Jeroen Snel bij RTL Boulevard. Een dezer dagen moet blijken of de uitvaart het grootste tv-event ooit was, met misschien wel 4 miljard kijkers wereldwijd. Miljoenen aardbewoners denken de Queen persoonlijk te kennen door Netflixserie The Crown, terwijl niemand eigenlijk ooit precies heeft geweten wat er in haar omging. Dat is al eeuwenlang het mysterie dat vorsten omgeeft, het mysterie ook dat een monarchie overeind houdt. NOS-correspondent Fleur Launspach meldde in het NOS Journaal dat 40 procent van de Britten de voorbije elf dagen een traantje heeft weggepinkt om het overlijden van hun koningin. In het BBC-verslag van de staatsbegrafenis was daar weinig van te merken, al stond het publiek rijendik langs de processie. Het BBC-commentaar leek woordelijk uitgeschreven, met hetzelfde opgelegd pandoer als de psalmen van de koorknapen in de kerk. De beeldvoering was afstandelijk, met veel minder indringende close-ups van gezichten dan we in Nederland gewend zijn bij beelden van de koninklijke familie. Des te indrukwekkender was het als er even een glimp van emotie viel te ontwaren, zoals bij zoonlief Charles. Precies toen de met tweeduizend hoogwaardigheidsbekleders volgepakte Westminster Abbey het volkslied zong, God Save the King tegenwoordig. Lips kan zich alleen maar aansluiten bij Shownieuws-presentator Tooske: “Ach gossie, gossie.” Reageren? hanlips@parool.nl.||https://www.parool.nl/nieuws/vooral-de-glimpen-van-emotie-maakten-het-afscheid-van-koningin-elizabeth-zo-indrukwekkend~b17e8adb/
2022-09-20||Geld in overvloed voor Rutte IV: hoge gasprijs en inflatie spekken staatskas||In een notendop: de burger zucht en kreunt dankzij de hoge gasrekening en de torenhoge inflatie, de overheid zit er wél warmpjes bij. Dat is wellicht ook de reden dat het kabinet de afgelopen dagen koortsachtig overlegde of er niet alsnog een prijsplafond moet komen voor energie. Het is momenteel vooral de vraag hóe en hoe snel het kabinet de burger via die weg een beetje pijnverlichting kan geven. Zoals vaker is de uitvoering het grootste probleem. Of concreter: de ict van de Belastingdienst kon eerder dit jaar lastenverlagingen niet verwerken. Te weinig sterke computers, te weinig personeel. Nu is weer de vraag of energiebedrijven alle veranderingen kunnen verwerken. Het draait dus niet om geld: anders dan de burger profiteert het kabinet van de ronkende economie, van de inflatie en van de hoge gasprijs. En dan zijn er nog andere meevallers. Zo blijkt uit gelekte Prinsjesdagstukken dat er ruim 366 miljard aan belastingen en premies binnenkomt in 2023, tientallen miljarden meer dan werd verwacht. Ter vergelijking: dat is ruim 50 miljard euro meer dan in 2019, zeg maar het pre-corona-tijdperk. Dat komt bijvoorbeeld doordat de btw-inkomsten vele malen groter zijn; voor komend jaar wordt meer dan 70 miljard euro verwacht. Het economisch herstel na de Covidpandemie was verbluffend. Waar Frankrijk en Duitsland langer kwakkelden, stoomde de economie hier door, dit jaar met een groei van liefst 4,6 procent. En ook volgend jaar wordt – de inflatie ten spijt – nog steeds 1,5 procent groei verwacht. Wel waarschuwen de rekenmeesters van het Centraal Planbureau dat het beeld ‘onderliggend aan het kantelen’ is. Een recessie dreigt. En het gebrek aan arbeidskrachten werkt als rem. Ook dát heeft weer een financieel voordeeltje voor de Staat. Want niet alle investeringen die Rutte IV wil doen, kunnen worden uitgevoerd. Want zie maar eens een weg aan te leggen als er geen aannemer te vinden is. Dat geld blijft dus in de pot. De overheidsuitgaven stijgen ‘daarom minder’ dan was begroot, aldus het CPB. Dat neemt niet weg dat er in 2022 en 2023 toch weer een begrotingstekort is. Volgend jaar bedraagt dat 2,5 procent, grofweg 24 miljard euro, die minister Sigrid Kaag moet lenen op de kapitaalmarkt. Toch is dat gat momenteel geen probleem. Sterker nog: de staatsschuld neemt af van 52,4 in 2021 naar 48,8 procent volgend jaar. Die daling klinkt misschien tegenstrijdig bij een tekort, maar ontstaat omdat de Nederlandse economie harder groeit dan de schuld toeneemt. Als percentage van de economie neemt de schuld daarom af. Daardoor staat Nederland er veel beter voor dan bijvoorbeeld België, dat een lager groeicijfer heeft en door hogere uitgaven de schuld ziet toenemen tot meer dan 100 procent. Daar staat wel tegenover dat de inflatie in België lager is dan hier, en burgers er minder hard geraakt worden. En dan is er nog het voordeel van het Nederlandse gas. Naast ‘Groningen’ produceren ook kleinere velden aardgas, waarbij circa 70 procent van de opbrengst ten goede komt aan de staat. Door de hoge gasprijs heeft de overheid zeker tien miljard euro extra gasopbrengsten. Kortom, Nederland kent momenteel veel problemen, maar aan geld is geen gebrek. Voorlopig dan. Want zodra de economie afkoelt, verdampt die voorspoed onmiddellijk. Op de lange termijn laat dit kabinet de overheidsfinanciën verslechteren, laat het Centraal Planbureau zien. Maar voordat we daar wat van merken, is dit kabinet waarschijnlijk al vertrokken.||https://www.parool.nl/nederland/geld-in-overvloed-voor-rutte-iv-hoge-gasprijs-en-inflatie-spekken-staatskas~b7fd327b/
2022-09-20||De seizoensstart van Ajax in cijfers: Taylor en Blind cruciaal, Tadic lijdt meeste balverlies||Qua tegenhouden keept Pasveer dit seizoen als een Oranjewaardige doelman. Zijn reddingspercentage van 78 procent is ronduit keurig. Maar bij het meevoetballen van de veterane goalie zijn wat kanttekeningen te plaatsen. Op Anfield Road leek Pasveer door de pressing van Liverpool wel erg makkelijk op te jagen tot een kansloze lange bal. Liefst 34 keer moest Pasveer opteren voor de verre trap, waarvan er maar 7 een ploeggenoot bereikten. Ook tegen AZ ging Pasveer 34 keer lang met zijn passing. Dat terwijl hij in de eerste zes speelrondes van de eredivisie gemiddeld slechts 11,7 keer voor de lange bal koos. In balbezit is Pasveer niet de puurste Ajaxkeeper – wat te accepteren is, zolang hij de ballen zoals nu uit het doel blijft houden. Het vertrek van Noussair Mazraoui heeft Rensch de kans tot doorbreken geboden. De jonge rechtsback kwam al tot 732 speelminuten dit seizoen. Vorig seizoen passeerde hij de grens van 700 speelminuten pas in maart. Zijn gemiste tackles tegen Liverpool en AZ laten wel zien dat hij in defensief opzicht stappen moet maken, wil hij de concurrentiestrijd met nieuwkomer Jorge Sánchez in zijn voordeel beslissen. Als je goed staat als verdediger, hoef je niet vaak tot risico's over te gaan. De pas 21-jarige verdediger oogt dikwijls als een doorgewinterde defensieleider. In tien wedstrijden heeft Timber pas negen keer een tackle hoeven inzetten. Dat de Nigeriaans-Engelse nieuwkomer Ajax van de nodige duelkracht en power voorziet, kan iedereen zien. In de spelopbouw wordt Bassey wel zeer rustig gebracht door Alfred Schreuder. Liefst 593 van zijn 627 passes kwam aan dit seizoen. Maar dit passzuiverheidspercentage van 94,6 zegt vooral hoe voorzichtig de nieuweling tot dusver te werk moet gaan. Aanvallende durf is er nog niet bij. Zo kwam Bassey met 85 aangekomen passes in de aanvallendste 30 meter van het veld tot slechts een derde van de voorwaartse productie van flankgenoot Blind. De linkspoot is vanwege zijn gebrek aan puur atletisch vermogen een makkelijk doelwit wanneer Ajax wat minder speelt. De data zijn daarentegen duidelijk: als veteraan is Blind nog altijd een sterspeler. Als angstloze voorwaartse passer vormt hij ook dit seizoen het tikkende hart van het Amsterdamse aanvalsspel. De minst verrassende statistiek van allemaal: met maar liefst 65 balveroveringen is de Mexicaan ook dit jaar de beste balafpakker in de Amsterdamse selectie. Bij allrounder Taylor kun je vele kanten op om in cijfers te benadrukken hoe sterk zijn seizoensstart is. Zo blijkt hij niet alleen continu aanspeelbaar, maar ook een uitblinker bij het drukzetten. Zijn negen balveroveringen in de laatste 30 meter van het veld zijn het hoogste aantal van alle Ajacieden dit seizoen. Nog belangrijker blijkt Taylor op de momenten waar hij ontbreekt. Met hem op het veld komt Ajax gemiddeld tot 3,1 goals per 90 minuten. Een moyenne dat zakt tot 2,4 goals per 90 minuten wanneer Taylor niet meedoet. De 37-voudig international is zowel bij Ajax als Oranje een onomstreden basiskracht. Toch lijkt Berghuis nog een deel van de fans en opiniemakers te moeten overtuigen. Op basis van data is die twijfel best vreemd. Met een gemiddelde van 0,45 expected assists per 90 minuten creëert Berghuis sinds zijn komst naar Ajax het een-na-beste kansentotaal voor ploeggenoten van alle spelers op de Nederlandse velden. Alleen Dusan Tadic – die een flink voordeel heeft als vaste nemer van corners en vrije trappen – doet het beter. Qua creativiteit laat Berghuis dus uitblinkers als Cody Gakpo, Jesper Karlsson en Orkun Kökcü achter zich. De linkspoot lijkt in Amsterdam wat ondergewaardeerd. Hoewel het vreemd aanvoelt om de speler die het team leidt in assists (5) te bekritiseren, oogt Tadic simpelweg niet zo dominant als in zijn voorgaande seizoenen in Amsterdam. Zo leidt hij met 161 keer balverlies een eredivisieklassement waar je niet bovenaan wil staan. Het verschil met de aanvaller die na hem het vaakst de bal kwijtraakt (Cody Gakpo, 114 keer), is behoorlijk groot. De onderliggende data suggereren dat Tadic dit seizoen nog goed zal zijn voor een flinke hoeveelheid goals en assists, maar zijn eerste tien wedstrijden van deze jaargang vormen wel de slechtste start die hij bij Ajax heeft gehad. Na een sensationele wedstrijd tegen Rangers, een uitstekend vervolg tegen sc Heerenveen en een beauty van een treffer tegen Liverpool, werkte Kudus tegen AZ een teleurstellende wedstrijd af. De Alkmaarders stelden met verdediger Mees de Wit een ‘valse linksbuiten’ op, die zich bij balbezit van Ajax in het midden van het veld aansloot om AZ daar niet in ondertal te laten raken. Veel was er dus aan gelegen dat Kudus met zijn gezwerf vaak aanspeelbaar zou zijn, om alsnog een mannetje meer te creëren voor Ajax in de as. Dit lukte de Ghanese technicus niet. Slechts één Ajacied (Steven Bergwijn, 42 keer) die minstens 80 minuten op het veld stond, kwam minder vaak aan de bal dan Kudus (43 keer). Ter vergelijking: doelman Pasveer kwam in Alkmaar tot 86 (!) balcontacten. Hoewel Bergwijn met 6 goals keurig tweede staat op de huidige topscorerslijst van de eredivisie, lijkt hij geen outsider voor de topscorerstitel. Want de data hebben ons in het verleden geleerd dat het krijgen van kansen meer zegt over iemands toekomstige productie dan het afmaken van kansen. En qua kansen krijgen doet Bergwijn het prima, maar niet als een topscorer. Liefst veertien eredivisiespelers vergaarden tot dusver een kwalitatief beter kansentotaal dan de 2,3 expected goals van de linksbuiten. Ter vergelijking: het kansentotaal dat Bergwijn als passer creëerde voor ploeggenoot (2,65 expected goals) was beter dan dat als schutter. Maar opmerkelijk genoeg staat de teller dus op 6 goals, maar 0 assists. Natuurlijk, er zijn flink wat redenen aan te dragen waarom Brobbey nog niet klaar is om de fulltime eerste spits van Ajax te zijn. Zo heeft hij op het hoogste niveau zelden de gehele negentig minuten volgemaakt, maakt hij geregeld door onoplettendheid wat foutjes bij het druk zetten en is hij in de kleine ruimtes niet zo behendig en vindingrijk als concurrent Kudus. Maar feit blijft wel dat Brobbey van alle eredivisiespitsen die dit seizoen minstens 250 speelminuten maakten, gemiddeld per 90 minuten het beste kansentotaal (0,73 expected goals) voor zichzelf vergaart. Simpeler gesteld: Brobbey zal blijven scoren, als hij maar de speeltijd krijgt. Bij Klaassen zijn er juist legio redenen te verzinnen waarom hij meer speeltijd moet krijgen: de middenvelder is altijd dreigend in de zestien, onvermoeibaar bij het drukzetten en brengt de nodige internationale ervaring. Maar het feit dat Klaassen in 344 speelminuten slechts 4 passes geeft waaruit een ploeggenoot tot een schietkans komt, geeft de doorslag in de concurrentiestrijd met Berghuis. De linkspoot creëerde al bijna vier keer zo vaak (15 keer) als Klaassen een kans voor een ploeggenoot dit seizoen.||https://www.parool.nl/sport/de-seizoensstart-van-ajax-in-cijfers-taylor-en-blind-cruciaal-tadic-lijdt-meeste-balverlies~b691bdc4/
2022-09-20||Noodbevel ingesteld in Den Haag wegens vrees voor demonstrerende boeren||De maatregel is genomen uit vrees voor de komst van protesterende boeren. ‘Boeren die met hun trekkers willen demonstreren in de stad, worden teruggestuurd en indien nodig vanaf de stadsgrens naar elders geleid,’ twittert de gemeente. Een gemeentewoordvoerder zegt dat de burgemeester het bevel heeft uitgevaardigd nadat de politie ‘bewegingen van boeren heeft waargenomen’ richting de stad. “Ze zouden op weg zijn naar Den Haag om de openbare orde te verstoren. Dat kunnen we niet gebruiken op Prinsjesdag, zeker niet nu er voor het eerst weer publiek aanwezig mag zijn.” Een politiewoordvoerster bevestigt dat er ‘signalen’ zijn dat ‘een groep boeren met trekkers’ onderweg zou zijn. “We proberen met de groep in contact te komen. En we zullen optreden als ze met tractoren proberen de stad binnen te rijden.” Volgens haar zijn er nog geen trekkers in de stad gesignaleerd.||https://www.parool.nl/nederland/noodbevel-ingesteld-in-den-haag-wegens-vrees-voor-demonstrerende-boeren~bd318bb0/
2022-09-20||Opinie: ‘Amsterdam kiest voor de economie en tegen de bewoners in het terrassenbeleid’||Op woensdag 14 september vond in de Zuiderkerk de eerste inspraakavond plaats over het conceptbeleid Horeca en Terrassen voor Amsterdam. Het concept werd in een jarenlange voorbereiding opgesteld door de gemeente in samenwerking met de Koninklijke Horeca Nederland (KHN). De bewonersverenigingen waren buitengesloten. De bewoners, met name de directe omwonenden van cafés en terrassen, zijn nota bene degenen die ’s ochtends, ’s middags, ’s avonds en tot diep in de nacht geconfronteerd worden met de cafés en terrassen. Het is voor velen een verlengde woonkamer waaraan niet te ontkomen is en die hun privacy beïnvloedt. Daar zeggen wij geen kwaad woord van, zoiets kan gebeuren in een zich ontwikkelende stad. Dat echter deze bewoners uitgesloten werden van de jarenlange gesprekken is onvergeeflijk. De gemeente Amsterdam stond de KHN toe wat de bewoners geweigerd werd. Ze heeft duidelijk gekozen voor de economie en tegen de privacy van de bewoners. We leven in een democratisch systeem, waarin zowel bewoners als horeca vertegenwoordigd worden door de politieke partijen. We weten allen dat inspraak achteraf over een voorlopig besluit marginale betekenis heeft, en daarom is de nauwe samenwerking met slechts een van de belanghebbenden, buiten de politieke partijen om, bedenkelijk. Meer dan bedenkelijk. Waar respect ontbreekt, is inspraak zinloos. Wij, bewoners, willen met horeca-exploitanten om tafel gaan zitten. Tijdens de inspraakavond bleek dat zowel bij exploitanten als bewoners grote ontevredenheid heerst over de vele losse eindjes in het conceptbeleid. Met name de handhaving wekt al tientallen jaren ergernis. De gemeente is niet in staat gebleken pietluttige meldingen van gegronde klachten te onderscheiden. Het ontbrak al die tijd tevens aan behoorlijke registratie, adequate controle en passende handhaving, hoewel er aan concepten, regelingen en nota’s nooit gebrek was. Het schortte vooral aan vertrouwen en respect voor de mensen aan het front. Meerdere horeca-exploitanten, bewoners en omwonenden zijn het zat. We zullen andere wegen moeten inslaan: de bestuurscultuur moet op de schop. Mario Steenbergen en Dick van Dam, Amsterdam||https://www.parool.nl/columns-opinie/opinie-amsterdam-kiest-voor-de-economie-en-tegen-de-bewoners-in-het-terrassenbeleid~b8db30e3/
2022-09-20||Britten eren koningin Elizabeth II met indrukwekkende twee minuten stilte||Het was een indrukwekkende twee minuten stilte, maandag even voor twaalf uur (Britse tijd) in Londen. Vele tienduizenden mensen langs de route tussen Westminster Hall, Westminster Abbey en Wellington Arch waren, net als nog eens vele tienduizenden voor schermen in Hyde Park, muisstil nadat een trompetter het eresaluut Last Post voor de overleden koningin Elizabeth II had geblazen. Zelfs het Britse volkslied, dat volgde na de stilte, werd in Hyde Park slechts op fluisterniveau meegezongen. Het voelde onwerkelijk in een miljoenenstad die normaal juist altijd druk en lawaaiig is. Ook de sombere stilte op straat en in Hyde Park, tijdens de dienst in het uur ervoor, gaf de herdenkingsplechtigheid buiten Westminster Abbey veel gewicht. Voorafgaand aan de dienst, in dezelfde kerk waar Elizabeth in 1947 trouwde en in 1953 tot koningin werd gekroond, sloeg de zware klok Big Ben in de nabijgelegen toren 96 keer: één keer voor elk jaar dat The Queen heeft geleefd. Tijdens de staatsbegrafenis sprak onder anderen de aartsbisschop van Canterbury, Justin Welby. De Amerikaanse president Joe Biden, de Japanse keizer Naruhito, koning Willem-Alexander en ruim vijfhonderd andere wereldleiders en staatshoofden hoorden hoe hij benadrukte dat de Britse koningin ‘het leven van velen’ had weten te raken. Ook roemde Welby haar ‘vreugdevolle’ aanwezigheid toen zij nog leefde. Het was de eerste keer sinds het overlijden van Winston Churchill in 1965 dat in het Verenigd Koninkrijk een staatsbegrafenis plaatsvond. Dat de dienst in Westminster Abbey een sterk religieus karakter had, paste bij de vroomheid van de overleden koningin, die bij leven als Brits staatshoofd ook de officiële leider van de Kerk van Engeland was. Zowel premier Liz Truss als Patricia Scotland, de secretaris-generaal van het Britse Gemenebest, droeg teksten uit het Nieuwe Testament voor. Aartsbisschop Welby haalde tijdens zijn preek de belofte van de koningin Elizabeth aan, die zij uitsprak op haar 21ste verjaardag, waarin zij zei dat zij haar hele leven zou wijden aan het dienen van haar land en het Britse Gemenebest. “Zelden is een belofte zo goed nagekomen,” zei Welby. De hymnen en gebeden tijdens de dienst waren door koningin Elizabeth zelf uitgekozen. De hymnen waren op muziek van Britse componisten gezet. Na de dienst ging de kist in processie door de stad naar Wellington Arch. En vandaar naar Windsor Castle, waar later op de dag de begrafenis zou plaatsvinden. Vooraf waren er veel zorgen geweest over de veiligheidssituatie. De Britse politie noemde de staatsbegrafenis van de koningin de grootste veiligheidsoperatie die het land ooit heeft gekend. Overal in Londen waren maandag dan ook agenten, soldaten, stewards en vrijwilligers zichtbaar aanwezig. Zij moesten de potentiële terrorismedreiging ondervangen, honderdduizenden mensen naar de juiste plekken leiden en zorgen dat niemand in de verdrukking zou raken. Er was 36 kilometer aan dranghekken in de stad neergezet. De dag verliep echter zonder ernstige incidenten. En de wereld keek mee. Experts schatten voorafgaand aan de begrafenis dat mogelijk meer dan vier miljard mensen op zijn minst een deel van de uitvaartplechtigheid op televisie of online zouden zien. Die kijkers zagen een stad zwijgen uit bewondering. En een land dat na afloop trots terugkeek op de waardigheid van de ongekend omvangrijke ceremonie.||https://www.parool.nl/wereld/britten-eren-koningin-elizabeth-ii-met-indrukwekkende-twee-minuten-stilte~bc0e6691/
2022-09-20||Overal bonje in de voormalige Sovjet-Unie vanwege ‘Oekraïne’||Vorige week dinsdag begon Azerbeidzjan steden en dorpen diep in Armenië te beschieten. Het was de ernstigste escalatie in de zuidelijke Kaukasus sinds de voormalige Sovjetrepublieken twee jaar geleden een bloedige oorlog van zes weken uitvochten. De Azeri’s snoepten toen stukken grond van Armenië af, die de Armeniërs weer op Azerbeidzjan hadden buitgemaakt tijdens een blitzkrieg in de zomer van 1994. Het betrof maar liefst een derde van het land. Moskou - dat Armenië al decennia als zijn beschermeling ziet - bemiddelde in september 2020 samen met Turkije, dat Azerbeidzjan steunt. Er kwam een staakt-het-vuren en Rusland stuurde vredestroepen naar de door Azerbeidzjan en Armenië betwiste regio Nagorno-Karabach. Het was een voor Moskou prettige uitbreiding van zijn invloed. Want Rusland had na het uiteenvallen van de Sovjet-Unie in 1991 al zijn troepen uit Azerbeidzjan moeten terugtrekken. Echter, volgens het opinieblad Opinio heeft het Kremlin inmiddels zijn beste en meest ervaren militairen weer uit de zuidelijke Kaukasus teruggetrokken en naar Oekraïne gestuurd. En toen namen de Azeri’s de gelegenheid te baat, stellen ingewijden. Ook volgens de Russische Kaukasuskenner Aleksej Malasjenko komt de nieuwe escalatie van het geweld niet toevallig. “Alles hangt samen met de situatie in Oekraïne. Daardoor voelt Azerbeidzjan zich onafhankelijker van Moskou. Bovendien vergroot Turkije zijn invloed op het land. Het voorziet Azerbeidjzan van geavanceerde militaire hardware en traint de Azerische troepen.” Armenië is lid van de door Rusland geleide collectieve veiligheidsorganisatie (ODKB, een soort Euraziatische Navo). Premier Nikol Pasjinjan drong woensdag bij de alliantie aan op militaire hulp voor het ‘herstel van de territoriale integriteit’ van zijn land. “Maar de ODKB deed helemaal niets,” zegt Malasjenko, die erkent dat de onvrede van Armenië met betrekking tot Rusland daardoor alleen maar sterker is geworden. Zeker nadat Moskou Armenië twee jaar geleden ook al in de steek had gelaten en Azerbeidzjan met Turkse drones zijn gang liet gaan. “Het kan ertoe leiden dat Armenië het samenwerkingsverband uit teleurstelling verlaat.” Pikant was het dat afgelopen weekeinde voorzitter Nancy Pelosi van het Amerikaanse Huis van afgevaardigden, de Tweede Kamer van de VS, zich meldde in Armenië. Ze zei dat haar bezoek ‘een krachtig symbool’ moest zijn van de ‘sterke toewijding van de Verenigde Staten aan een vreedzaam, welvarend en democratisch Armenië en een stabiele en veilige Kaukasusregio’. Nooit eerder sinds de onafhankelijkheid van Armenië was een zo hoge Amerikaanse gezagsdrager in het land neergestreken. De Russische president Vladimir Poetin zal de overzeese inmenging op zijn zachtst gezegd met argwaan hebben bekeken. Niet toevallig, aldus Malasjenko, begon het vorige week ook in Centraal-Azië te schuren tussen de voormalige Sovjetrepublieken Kirgizië en Tadzjikistan. Bij gevechten vielen alleen al aan Kirgizische kant bijna zestig doden te betreuren. Rusland bood wel hulp aan, maar kon die niet geven, omdat het de handen vol heeft aan Oekraïne. Gewapende conflicten tussen voormalige Sovjetlanden zijn niet nieuw. Sovjetleider Jozef Stalin tekende met name in Centraal-Azië opzettelijk grillige grenzen, waardoor alle landen raakten opgescheept met minderheden van de buren. Een recept voor onvrede en een klassiek geval van verdeel-en-heers. Maar wat we nu in de Kaukasus en Centraal-Azië zien, is volgens Malasjenko niet minder dan de voortzetting van de implosie van de USSR. “Dertig jaar geleden zeiden we: wat fijn dat het zonder oorlog kan. Maar nu zien we de oorlog alsnog. Niet alleen in Oekraïne, maar ook elders in het rijk.”||https://www.parool.nl/wereld/overal-bonje-in-de-voormalige-sovjet-unie-vanwege-oekraine~ba4df8dd/
2022-09-20||Voorstelling Schrödingers hond: een absurde nachtmerrie waarin alle causale verbanden wegvallen||Een genadeloos dichte deur met een uitbordje erboven. Een jonge vrouw in het groen, huilend op de vloer, haar handen machteloos uitgestrekt naar de deurklink. Een telegraaf, één rood duploblokje en een publiek dat elkaar op elk moment te grazen kan nemen. De tijd is geen vastliggend punt. De ruimte is geen vaststaande plek. Alle materie wordt eigenlijk het meest gekenmerkt door de lege ruimte tussen de allerkleinste bouwsteentjes ervan. En een kat in een doos kan – volgens Erwin Schrödinger – tegelijk dood zijn en levend. Als je eenmaal goed probeert na te denken over de kwantummechanica kan dat zelfs de meest gestructureerde denkers koorts in het brein geven. Laat staan als je zoals Kim Karssen toch al gauw je sleutels, je vriendin, je weg kwijt bent. En altijd al een beetje bang. En toch is Karssens fantasie getriggerd door de natuurkundige theorie met haar paradoxen. Ze koppelt die in Schrödingers hond aan haar eigen levensvragen: haar ‘wie ben ik’ wordt ingegeven door het besef dat alles en iedereen uit dezelfde minuscuul kleine deeltjes – plus daaromheen dus heel veel niets – is opgebouwd. Wat is dan je lichaam? Wat onderscheidt dat lichaam van een ander lichaam, of van de pies en poep die dat lichaam produceert? Bestaat het eigenlijk wel? Bestaat het hele universum eigenlijk wel? Vrij en grappig, licht paniekerig associërend werpt Karssen haast per ongeluk grote existentiële vraagstukken op. En relativeert ze ook weer. Ze wordt stelselmatig onderbroken door harde licht- en geluidsinterventies (muziek en eindregie zijn in handen van Thibaud Delpeut, licht en scenografie van Hendrik Walther) en ze krijgt kortere en langere tekstberichten van ene Herman, die we nooit zien. Ze laat haar perfecte vriendin op verwarrende en verontrustende wijze tegelijk wel en niet bestaan. De realiteit is op alle levels compleet ongrijpbaar. Intussen groeit haar solo uit van een geinig en warrig inkijkje in leven en hoofd van een millennial, via ontsporende stand-up, tot een absurde nachtmerrie waarin alle causale verbanden wegvallen. Karssen, die regelmatig meewerkte aan voorstellingen van Florian Meijer en De Warme Winkel (voorheen toneelgroep Amsterdam, ook nu coproducent), speelt het graag groot, met veel mimiek, en raakt soms haast buiten adem. Maar haar doordenderende voorstellingsvermogen kent geen grens. Ze moet door. En ze sleept je mee. Voordat ze uit elkaar valt, en met haar, het hele universum.||https://www.parool.nl/kunst-media/voorstelling-schrodingers-hond-een-absurde-nachtmerrie-waarin-alle-causale-verbanden-wegvallen~b9a5e5ec/
2022-09-20||Fotograaf Spencer Tunick exposeert in galerie Reflex: ‘Ik heb zeker 175.000 naakte lichamen gezien’||Vijftien jaar geleden bevonden tweeduizend naakte vrijwilligers zich op verschillende verdiepingen van de parkeergarage in de Marnixstraat. Ze stonden zij aan zij op stoelen langs de rand van het wenteltrapvormige gebouw, met hun rug naar het water. Op de uiteindelijke foto ziet het er tamelijk gevaarlijk uit, maar dat was het niet, verzekert Spencer Tunick (55). De fotograaf begon in de jaren negentig groepen naakte personen vast te leggen op de gevoelige plaat. Het werden er steeds meer en hij werkte overal ter wereld. In Barcelona in 2003 wist hij 7000 mensen bij elkaar te brengen. Een record, dat hij vier jaar later zelf wist te verbeteren tot 18000, in Mexico-City. De fotograaf exposeert nu nieuw en oud werk bij galerie Reflex. Hij is moe van de vlucht vanuit New York en heeft nauwelijks geslapen. Maar over de vraag hoeveel naakte mensen hij in zijn leven gezien heeft, hoeft hij niet lang na te denken: “Tussen de 175.000 en 200.000.” Aanvankelijk maakte hij individuele portretten in zwart-wit. Vlak voordat de zon opkwam, sprak hij ergens in zijn woonplaats New York af om naaktportretten te maken. “Er waren zoveel mensen die voor me wilden poseren, dat ik op een gegeven bedacht om een aantal van hen tegelijk te laten komen.” Voor de eerste groepsfoto’s nodigde Tunick een groep mensen uit om liggend te poseren op het asfalt voor het hoofdkantoor van de Verenigde Naties, en vlak in de buurt, op 2nd Avenue. “Ik wist dat het licht daar ’s ochtends goed was,” zegt Tunick. Maar het was natuurlijk ook een politiek statement. “Ik koos een beladen locatie.” Die eerste foto’s gingen direct over de kwetsbaarheid van mensen in de stad, een thematiek die intenser wordt door de locatie bij de Verenigde Naties. “In die tijd vond de genocide in Rwanda plaats, dat speelde in mijn achterhoofd mee.” Om verkeer te vermijden, moest Tunick vroeg werken, en in het weekend. Desondanks zien de auto’s er op die eerste foto’s dreigend uit. “Ik werd gearresteerd, hoewel naakt niet verboden is voor het maken van kunst. Maar de burgemeester was verwikkeld in de race om het gouverneurschap en wilde geen problemen. Hij zei: arresteer hem maar en en dan kijken we later wat er aan de hand was.” Tunick wist dat hij met de groepen naakte mensen een gevoelige snaar had geraakt. Hij bewonderde Yayoi Kusama, in het bijzonder haar street happenings in New York in de jaren zestig. En Carolee Schneemanns bijeenkomsten met naakten, zoals Meat Joy (1964). “Er ging een geschiedenis aan mijn werk vooraf. Ik combineerde fotografie en performance om mijn foto’s te maken, maar de nadruk ligt niet zozeer op de performance. Het is geweldig dat er vaak iets moois gebeurt, maar het doel is niet om mensen samen te brengen. Uiteindelijk wil ik een goede foto maken.” Zo’n foto moet ook in één keer goed zijn. “Ik kan niet gaan repeteren, om iedereen een dag later te laten terugkomen. Vooral omdat mensen niet betaald krijgen. Iedereen krijgt een afdruk van de uiteindelijke foto, dus het is een soort uitwisseling.” De druk om te presteren geeft ook een adrenalinekick, zegt Tunick. “Ik misluk in het openbaar en ik triomfeer in het openbaar. Het is niet vaak gebeurd, maar ik zou willen dat ik de tijd kon terugdraaien om bepaalde foto’s opnieuw te maken. Omdat de lens niet helemaal goed stond afgesteld, of omdat een lichaam op een bepaalde plek had moeten staan.” Achteraf photoshoppen, daar doet Tunick niet aan. De nieuwste foto bij Reflex is tijdens de pandemie gemaakt in Londen, waarbij alle deelnemers een mondkapje dragen. Voor een andere foto in Engeland werden duizenden deelnemers gehuld in bodypaint. “In het Maritime Museum in Hull heb ik stukjes zee op schilderijen gefotografeerd. Die kleuren zijn vervolgens op de lichamen geschilderd.” Zo ontstaat een zee van mensen, wat benadrukt dat we onderdeel zijn van de natuur. Dat idee zit in meer foto’s van Tunick. In 2010 liet hij honderden mensen poseren op een Zwitserse gletsjer. Een opdracht voor Greenpeace, om aandacht te vragen voor klimaatverandering. Iedereen is op de rug gezien, maar een man heeft zich omgedraaid. “Ik ben blij dat hij dat heeft gedaan. Er is altijd een persoon die tegen de massa ingaat. Een Steve Jobs of een Mark Zuckerberg. Iemand die die wereld kan veranderen, ten goede of ten slechte.” Tunick wil nu graag een print on demand-boek met zijn werk laten maken, maar hij zegt daarbij gehinderd te worden door censuur. Ook op platforms als Instagram heeft hij daar last van. “Sommige foto’s kunnen wel op Instagram, maar ik censureer ze van tevoren. Vrouwelijke tepels en genitaliën van alle seksen moeten vaag gemaakt worden. Een kont mag, maar niet van dichtbij. Ik zou willen dat het niet nodig was, maar ze kunnen mijn account zo verwijderen. Kunstenaars hebben daar veel mee te maken. Als je 20 duizend volgers hebt, kost dat jaren om op te bouwen. Dat kan zomaar weggehaald worden, zonder behoorlijke beroepsprocedure.” Spencer Tunick, Public Interventions. T/m 1 november bij Reflex, Weteringschans 79.||https://www.parool.nl/kunst-media/fotograaf-spencer-tunick-exposeert-in-galerie-reflex-ik-heb-zeker-175-000-naakte-lichamen-gezien~bb1029a8/
2022-09-20||Republikeinse gouverneurs verschepen migranten naar Democratische steden. ‘Een wrede politieke stunt’||In Texas steeg enig gegnuif op, toen Washington DC vorige week de noodtoestand uitriep. Daarmee kon de hoofdstad extra geld vrijmaken voor het opvangen van de vele migranten die ze de afgelopen tijd te verwerken krijgt. Volgens een lokale politicus is DC nu een ‘grensstad’ geworden. Maar op solidariteit van veel echte grenssteden hoeft de hoofdstad niet te rekenen. Weten ze daar eindelijk eens wat wij al jaren doormaken, was de teneur in veel reacties. “Ze hebben nog niets gezien. Ze zijn geen grensstad. Ze weten niet wat een grensstad is," aldus een Texaanse sheriff tegen Fox News. Dat Washington, en andere steden in het noorden, de afgelopen maanden toch iets meekregen van die realiteit, komt door controversieel beleid van de gouverneur van Texas, de rechtse houwdegen Greg Abbott. Die laadt migranten in bussen, en verscheept ze naar Democratische steden in het noorden, behalve Washington DC ook Chicago en New York. Steden die zich in het verleden tot ‘sanctuary cities’, vrijplaatsen voor migranten, hebben uitgeroepen. Nou, dan kunnen jullie het krijgen ook, dacht Abbott, die al anderhalf jaar klaagt dat president Joe Biden niets doet om illegale migratie tegen te gaan. Meer dan 10.000 migranten werden al naar het noorden vervoerd, behalve door Texas ook door Arizona. De afgelopen week is de situatie geëscaleerd. Ook Florida, geregeerd door rijzende rechtse ster Ron DeSantis, maakte twaalf miljoen dollar vrij om migranten te verschepen. Florida zet zelfs vliegtuigen in, en kwam vorige week met een stunt, door enkele tientallen migranten naar Martha's Vineyard te vliegen, een dure vakantie-enclave voor de politieke en zakelijke elite. Abbott, die ook een fijne neus heeft voor politiek theater, liet intussen een bus vol migranten om de hoek van de woning van vice-president Kamala Harris afzetten. De verkiezingen komen eraan, dus er is deze gouverneurs alles aan gelegen om het probleem op de spits te drijven. Een ‘wrede politieke stunt’, noemde een woordvoerder van Biden de actie van de Republikeinse gouverneurs. Ze klaagde dat Fox News wel was ingeseind over de bus naar het huis van Harris, maar lokale autoriteiten en hulporganisaties niet. Ook de burgemeester van Chicago Lori Lightfoot klaagde dat er politiek bedreven wordt over de rug van kwetsbare mensen: “Het zou fijn zijn geweest als ze ons van tevoren vertellen wie ze sturen, hoeveel mensen het zijn, wat hun omstandigheden zijn, of ze medische hulp nodig hebben.” De migranten die ineens op Martha's Vineyard stonden, bleken volgens journalisten ter plaatse niet precies op de hoogte van waar ze heen gestuurd waren, en voelden zich gedesoriënteerd. Maar er zijn ook verhalen van migranten die toch al van plan waren om door te reizen naar het noorden en het gratis ritje dankbaar accepteren. Volgens Abbott hebben ze allemaal een verklaring getekend waarin ze hun akkoord geven voor de reis. Sinds Biden is aangetreden is het behoorlijk veel drukker aan de zuidgrens, deels door het luwen van de pandemie, deels door de indruk bij migranten dat er nu een ‘vriendelijker’ regering zit in Washington. De afgelopen tijd worden soms wel 200.000 migranten per maand aangehouden. Onder Trump bleef dat aantal bijna altijd onder de 100.000, en meestal onder de 50.000 per maand. De cijfers laten zich wel lastig vergelijken, doordat er sinds 2020 een coronamaatregel van kracht is, waarbij migranten vaak zonder enige administratieve verwerking teruggestuurd worden over de grens, en het dus vaak meerdere keren proberen.||https://www.parool.nl/wereld/republikeinse-gouverneurs-verschepen-migranten-naar-democratische-steden-een-wrede-politieke-stunt~b8219ebc/
2022-09-20||Alle voorzieningen binnen 7 minuten lopen: in Pristina moet het waarheid worden||Kinderopvang, sportschool, bioscoop, huisarts, park en restaurant: in Pristina, de hoofdstad van Kosovo, wandel je er binnenkort in zeven minuten heen. Het stadsbestuur wil dat alle dagelijkse voorzieningen in 2025 vanaf elk punt in het centrum binnen die tijdspanne bereikbaar zijn. In de zogeheten ‘zevenminutenstad’ staan voetgangers en (elektrische) fietsers centraal. Auto’s worden geparkeerd op verzamelpunten in randgebieden. Voorzieningen verder weg moeten makkelijk bereikbaar zijn met het openbaar vervoer, dat zal rijden met een frequentie van – je raadt het al – zeven minuten. “Het vorige gemeentelijke ontwikkelingsplan was gericht op het creëren van vierkante meters,” vertelt burgemeester Përparim Rama. “Maar wij wilden vooral kijken naar maatschappelijke waarde.” Tijdens zijn vorige werk als architect en stadsplanoloog raakte Rama geïnteresseerd in het effect van publieke ruimte op stadsbewoners. Met zijn plannen om het jeugdige Pristina (meer dan de helft van de inwoners van Kosovo is jonger dan 25 jaar) duurzamer, veiliger en lokaler te maken, won hij in 2021 de verkiezingen. De hoofdstad van het kleine Balkanland ademt vernieuwing: veel straten zijn opgebroken en overal verrijzen nieuwe gebouwen. Concreet betekent het zevenminutenconcept vooral dat er zes ‘hubs’ zijn aangewezen langs de binnenste ringweg van Pristina. Hier worden ondergrondse parkeerplaatsen gebouwd, de rest van de stad wordt autovrij. Deze punten hebben ook commerciële en culturele waarde, omdat ze verbonden zijn aan bijvoorbeeld winkelcentra en musea. Het initiatief in Pristina is de Kosovaarse versie van de ‘vijftienminutenstad’: een concept dat werd bedacht door de Franse-Colombiaanse architect Carlos Moreno en dat wereldwijd aan populariteit wint (zie kader). De vijftienminutenstad draait niet alleen om snelle bereikbaarheid van voorzieningen, maar gaat ook over ecologie, solidariteit, nabijheid en participatie. Dat beaamt burgemeester Rama. “Het idee is dat dit niet alleen de stad transformeert, maar ook hoe mensen zich voelen over zichzelf en anderen,” zegt hij. “Door de veiligheid en het lokale karakter te versterken, hopen we dat bewoners zich zelfverzekerd en comfortabel voelen in Pristina.” Daarmee is volgens onderzoek een stad van vijftien (of, in het geval van het kleinere Pristina, zeven) minuten cruciaal in het verbeteren van de levenskwaliteit. Tijdens het maken van het stadsplan raakte Rama geïnspireerd door steden als Kopenhagen, Ljubljana én Amsterdam. Onze hoofdstad kent officieel geen vijftienminuten-stadsplan, maar in werkelijkheid zijn we wel hard op weg. “In Amsterdam hebben we binnen de Ring en ten zuiden van het IJ eigenlijk al een vijftienminutenstad,” stelt Luca Bertolini, hoogleraar planologie aan de UvA. “Maar dat is veel minder het geval in Zuidoost, Nieuw-West en Noord.” In de Omgevingsvisie 2050 – een soort toekomstplan voor Amsterdam – geeft de gemeente invulling aan die ideeën. “We kiezen voor een meerkernige ontwikkeling van de stad en regio met complete buurten,” vertelt wethouder Reinier van Dantzig. Een soort verzameling dorpjes in de stad dus, waarbij alles wat je hartje begeert op maximaal vijftien minuten fietsen ligt. Van Dantzig: “Je hoeft niet meer helemaal naar het centrum om naar de bioscoop te gaan of lekker uit eten te kunnen.” Om de stad op een goede manier te verdichten en voorzieningen en werkruimten toe te voegen, is soms wel een beetje creativiteit nodig. “Intensief en dubbel ruimtegebruik vormt het uitgangspunt,” aldus Van Dantzig. “Dat betekent bijvoorbeeld dat stedelijke functies op de begane grond van een gebouw gecombineerd worden met woningen daarboven. Maar bijvoorbeeld ook sporten boven op de snelwegoverkluizing.” Voor nieuwe gebiedsontwikkeling wordt gestimuleerd dat ruimten aanpasbaar zijn, en van functie kunnen veranderen. Het meervoudig gebruik van gebouwen (bijvoorbeeld: een sporthal die ’s avonds wordt omgetoverd tot discotheek) is geen speerpunt van de gemeente; die verantwoordelijkheid ligt bij de beheerders van de gebouwen. Hoogleraar Bertolini ziet in die plannen twee cruciale punten van verbetering. Ten eerste moeten de voorzieningen goed worden afgestemd op de behoeften van bewoners, stelt hij. “De vijftienminutenstad gaat ook om het versterken van de lokale economie en de sociale cohesie. We moeten dus niet lukraak nieuwe voorzieningen bijbouwen, maar waakzaam zijn dat de stad betaalbaar en bewoonbaar blijft en dat we gentrificatie niet in de hand werken.” Ten tweede moet er volgens Bertolini meer aandacht naar wandelen, in plaats van fietsen. “Om de stad echt lokaler te maken en in te zetten op een verschuiving van de mobiliteit, moeten we zorgen dat ook lopen aantrekkelijker wordt,” zegt hij. Denk bijvoorbeeld aan het plaatsen van genoeg bankjes om even uit te rusten tijdens een wandeling. Ondanks die verbeterpunten kijken ze in Pristina met bewondering naar onze hoofdstad: vergeleken met Amsterdam wordt er in Kosovo nog veel meer gebruik gemaakt van gemotoriseerd vervoer. “En wij moeten toch echt inzetten op elektrische fietsen,” lacht burgemeester Prama. “Anders vragen we, met al die heuvels hier, wel héél veel van onze bewoners.”||https://www.parool.nl/wereld/alle-voorzieningen-binnen-7-minuten-lopen-in-pristina-moet-het-waarheid-worden~b6faa2ab/
2022-09-20||Arseen, kwik, lood en zink: het schoonmaken van het vergiftigde slib van de Westelijke Eilanden gaat jaren duren||Arseen, cadmium, chroom, kwik, lood en zink: het waren geen geruststellende berichten waarmee de onderzoekers van Waternet net voor de zomer uit het laboratorium kwamen. De waterbodem van de grachten op en rond de Westelijke Eilanden is ernstig verontreinigd. De zware metalen komen zelfs in zulke grote concentraties voor dat sprake is van gezondheidsrisico’s voor mensen die in aanraking komen met het slib, of een paling of rivierkreeft uit de gracht eten. “Het is heel vies en het is heel veel,” zei programmamanager Remco Vogelezang-Havers van Waternet vorige week in de commissievergadering van het waterschap over de grote schoonmaak die dit jaar van start moet gaan. In totaal moet 125.000 kubieke meter verontreinigd slib worden weggebaggerd uit de Prinseneilandsgracht, de Realengracht, de Bickersgracht, de Eilandsgracht, de De Wittenkade en het Westerdok. De werkzaamheden zullen vijf jaar duren en tientallen miljoenen euro’s kosten. Het is niet alleen een kostbare operatie, maar ook een ingewikkelde. Om een voorbeeld te geven: om de baggeraars hun werk te kunnen laten doen moeten 140 woonboten in het gebied tijdelijk worden verplaatst. Een punt van zorg is de conditie van de kades, waar straks met zwaar materieel moet worden gewerkt. Voor het baggeren kan beginnen, zal daar eerst onderzoek naar worden gedaan, evenals naar de financiële aansprakelijkheid mocht er tijdens de sanering schade ontstaan. Het baggeren zelf is ook geen sinecure. Op de bodem van de grachten ligt een pakket slib van een tot soms wel anderhalve meter dik. De verontreiniging zit ook in de onderste sliblagen, dus het volledige pakket zal moeten worden verwijderd. Op sommige plekken zal mogelijk worden gekozen om de sliblaag af te dekken. Een van de positieve uitkomsten van het onderzoek naar de ernst van de verontreiniging is dat er geen risico bestaat voor het grondwater. De verontreiniging van de grachten komt bepaald niet als een verrassing, vertelt omgevingsmanager Thijs Abels namens Waternet. “Het is een historisch gegeven. Het Prinseneiland was vanaf de zeventiende eeuw een van de eerste industriegebieden van de stad. Scheepswerven, leerlooiers, teertuinen en haringrokerijen: alle bedrijvigheid die men vanwege de viezigheid niet in de toenmalige stad wilde hebben, kwam hier terecht. Het bedrijfsafval werd rechtstreeks in de grachten geloosd.” Dat was algemeen bekend, maar het duurde tot 2012 voor er een onderzoek kwam naar de gevolgen van de verontreiniging voor de flora en fauna in de genoemde grachten. Abels: “De ecologische waarde bleek toen zo goed als nul. Dit voorjaar hebben we nog eens 700 monsters genomen. Daaruit kwamen zulke hoge concentraties van verschillende schadelijke stoffen naar voren, dat volgens de wettelijke normen er sprake is van onaanvaardbare gezondheidsrisico’s voor de mens.” Dat laatste klinkt alarmerend, maar moet ook worden genuanceerd. De gemeente heeft alle bewoners van Prinseneiland eerder dit jaar een brief gestuurd met uitleg over de uitkomsten van het onderzoek, en het dringende advies om daar in afwachting van de sanering verstandig mee om te gaan. Dus bijvoorbeeld geen paling of rivierkreeft uit de gracht te eten en er ook niet te zwemmen. Abels: “Het gaat er vooral om het contact met het verontreinigde slib te vermijden.” Zwemmers baren Abels de meeste zorgen. “Uitgerekend in de coronatijd heeft het zwemmen in open water een enorme vlucht genomen in de stad. De grachten zijn geen officiële zwemlocatie, dus er wordt ook geen onderzoek gedaan naar de waterkwaliteit.” Om het zwemmen te ontmoedigen heeft de gemeente waarschuwingsborden geplaatst, populaire steigers weggehaald en op strategische plekken drijvende tuinen aangelegd. Tegelijk met de voorbereidingen van de grote schoonmaak op het Prinseneiland wil Waternet ook nader onderzoek doen naar de waterkwaliteit op de Oostelijke Eilanden. Ook daar waren vanaf de zeventiende eeuw veel scheepswerven gevestigd, en de verwachting is dat de situatie daar niet veel anders is dan op de Westelijke Eilanden. Enige haast is geboden, want het Rijk betaalt mee aan alle saneringswerkzaamheden die voor 2030 worden uitgevoerd.||https://www.parool.nl/amsterdam/arseen-kwik-lood-en-zink-het-schoonmaken-van-het-vergiftigde-slib-van-de-westelijke-eilanden-gaat-jaren-duren~ba3af506/
2022-09-20||Opinie: ‘Houd steekproeven en neem opgevoerde e-bikes in beslag’||Sinds kort fiets ik drie maal per week van mijn woonplaats Weesp naar Amsterdam Centraal. Daarbij vergun ik mij de luxe van een elektrische fiets. Al spoedig merkte ik dat er een onbalans heerst op Amsterdamse fietspaden en -routes: het snelheidsverschil tussen de diverse categorieën gebruikers is simpelweg te groot. Ik begreep al snel dat voor een soepele doorstroming van fietsverkeer een aanpassing nodig was. Mijn voornemen: in de stad op fietsroutes 18 kilometer per uur als maximum aanhouden. Helaas vorm ik daarmee vaak de uitzondering. Overigens, de veruit populairste e-fiets in onze stad schijn je middels een gratis te downloaden app te kunnen opvoeren naar ondersteuning tot circa 34 km/uur (in plaats van de wettelijk toegestane 26 km/u). Dat gegeven kun je op straat constateren; ze blazen op een paar centimeter afstand met een bloedgang voorbij. Dat creëert gevaarlijke situaties. Overigens is de allerergste dissident hier de zogeheten fatbike met vette ballonbanden die de piepjonge berijders opzweept naar scootersnelheden. De politie zou hiertegen moeten optreden. En laat die nu niet zeggen dat een maximumsnelheid voor e-fietsen in de stad van 18 kilometer per uur niet kan omdat het niet te controleren en te handhaven valt. Wanneer je pakweg een keer per maand twee politie-equipes steekproefsgewijs laat controleren en opgevoerde e-fietsen in beslag laat nemen, zou dit samen met een collectief (uit)gedragen sociale controle kunnen zorgen voor een aanzienlijke veiligheidsverhoging op onze steeds drukkere fietsroutes.Daan van den Wall Bake, Weesp Vol verbazing vraag ik me af hoe iemand het een goed idee kan vinden en denkt dat de stad leefbaarder zal worden door de Stadhouderskade af te sluiten om het Vondelpark een prachtige ingang te kunnen geven (Het Parool, 15 september). Leefbaarder zal het zeker worden voor de mensen die naar het Vondelpark lopen. Je hoeft immers niet 3 minuten te wachten op groen licht. Maar dat geldt niet voor de mensen die nu op en rond de Ceintuurbaan, de Van Baerlestraat en de Bilderdijkstraat wonen: daar staat het verkeer al muurvast. Ik begrijp de wens om de stad autoluw te maken. Wat ik niet begrijp, is hoe aanpassingen aan de Prins Hendrikkade, de knip op de Wibaut en het eenrichtingsverkeer op het Rokin daarvoor zorgen. Elke dag staan daar opstoppingen en files. Als de Stadhouderskade daarbij komt, creëer je chaos en verplaatst je het probleem. We hebben nu eenmaal een dichtbebouwde stad. Als je de stad leefbaar en autoluw wilt maken, zul je andere maatregelen moeten nemen. Creëer mogelijkheden en stimuleer bewoners om de auto buiten de stad te parkeren. Stimuleer deelvervoer, zorg voor beter ov, laat taxi’s op meerdere plekken gebruik maken van de trambaan, stimuleer kleiner elektrisch vervoer. Laat werkgevers werknemers belonen als ze zonder auto komen. Zo zijn er tal van mogelijkheden om particulier autoloos vervoer binnen de stad beter te maken. Alleen dan zul je een afname krijgen van het aantal auto’s en blijft er ruimte over om onder andere het Vondelpark de prachtige ingang te geven die het verdient.Rick Kroos, Amsterdam||https://www.parool.nl/columns-opinie/opinie-houd-steekproeven-en-neem-opgevoerde-e-bikes-in-beslag~b6a2c477/
2022-09-20||Wandelen langs de sporen van het Joodse verleden||A. Wij beginnen deze wandeling door de voormalig Joodse buurt bij de Mozes en Aäronkerk. Hoe kwam deze grote katholieke kerk midden in de Joodse wijk terecht? Op deze plek stonden ooit twee huizen met de oudtestamentische namen ‘Moyses’ en Aäron. Ze werden rond 1642 aangekocht door Franciscaner monniken om er een schuilkerk te vestigen, de voorganger van de huidige kerk uit 1841. De Belgische architect Suys maakte het bijzondere ontwerp met de twee torens en de kerk raakte innig verbonden met de buurt. De Mozes en Aäronkerk zorgt tot op de dag van vandaag voor armen en gemarginaliseerden zonder onderscheid te maken in geloof. Bijzonder, zeker als je bedenkt dat het gebouw menige tegenslag heeft weerstaan. Van de verschrikkingen tijdens de Tweede Wereldoorlog, het verdwijnen van Vlooienburg, het dempen van de Leprozen- en Houtgracht tot de komst van het IJtunneltracé. B. De Jodenbreestraat liep vroeger dwars door de Joodse buurt. Alleen café De Sluyswacht (vroeger Joden Houttuinen 1), het Titushuis op nummer 24 en het Rembrandthuis dateren nog uit deze tijd. In 1852 woonde in het Rembrandthuis de Joodse familie Spitz. Behalve hun familiebedrijf, dat aan de linkerkant was gevestigd, maakten de Spitzen aan de rechterkant van het pand een huissjoel op de tweede verdieping. In 1906 werd het pand verkocht aan de gemeente Amsterdam. Architect De Bazel gaf het een eigentijdse vorm waarna koningin Wilhelmina museum Het Rembrandthuis in 1911 opende. Ruim honderd jaar later staat het pand weer aan de vooravond van een grootschalige verbouwing. C. We slaan rechtsaf de Nieuwe Uilenburgerstraat in. De oorspronkelijke stoomdiamantslijperij werd in 1878 gebouwd in opdracht van de gebroeders Boas. De Holocaust had dramatische gevolgen voor de familie en het bedrijf. Na diverse bestemmingen vestigden in 1990 de diamantairs Gassan zich in het gebouw, waarmee het zijn oorspronkelijke functie terugkreeg. Helaas is het chewre-sjoeltje voor het personeel afgebroken. D. Links en rechts in de straat komen we sporen van de Joodse geschiedenis tegen. Nummer 59 heeft een gevelsteen met de tekst ‘het Wape va Portugal’, verwijzend naar de handel met Portugal. Op nummer 91 staat de Uilenburgersjoel uit 1766 waar oorspronkelijk op de begane grond een koosjere pluimveeslachterij was en op de eerste verdieping de synagoge. E. We vervolgen de route naar Foeliedwarsstraat 40-52 waar Stadsherstel in 2014 drie panden wist te redden van de sloophamer. De leefomstandigheden voor de armste Joodse Amsterdammers waren hier ooit erbarmelijk. Stadsherstel organiseerde in 2017 voor de verbouwing een aangrijpende bijeenkomst in de cascopanden waar nazaten van de oorspronkelijke bewoners hun verhalen deelden met bezoekers. F. Via de Nieuwe Herengracht en de Anne Frankstraat komen we in de Rapenburgerstraat. Links getuigen de gevels van het Joodse verleden bij de voormalige synagoge, het Nederlands Israëlitisch Meisjesweeshuis op 171 en op nummer 109 de Beth HaMidrasj Ets Haim (Leerschool Boom des Levens) uit 1883, ontworpen door de architecten Salm. Nu organiseert Kip Republic hier de landelijke verspreiding van duizenden gratis Heri Heri-maaltijden ter gelegenheid van Keti Koti op 1 juli. G. Het Mr. Visserplein, vernoemd naar de Hoge Raad-voorzitter Lodewijk Visser die zich verzette tegen de anti-Joodse maatregelen in 1939 en 1940, biedt zicht op de Portugese synagoge uit 1671 door de architect Elias Bouman. Ook zien we het Joods Historisch Museum uit 1671-1752 in twee voormalige Hoogduitse of Asjkenazische synagogen van de architect Daniël Stalpaert. H. Indrukwekkender dan het Nationaal Holocaust Namenmonument uit 2021, ontworpen door architect Libeskind, wordt deze tragische episode niet herdacht. Van de 102.000 namen van Joodse slachtoffers van de Tweede Wereldoorlog woonden velen in de directe omgeving van het monument. I. In de buurt vinden we vele Stolpersteine voor de huizen waar Joden zijn weggehaald. Op de kade van de Nieuwe Keizersgracht, aan de kant van de voormalige Hermitage, zijn de namen te lezen van de vermoorde Joden die aan de overkant woonden. Het gebouw op nummer 58 huisvestte de Joodsche Raad waar tussen 1941 tot 1943 keuzes over leven en dood door de Duitse bezetting zijn afgedwongen. Het pand zelf werd rond 1724 gebouwd door de rijke VOC-financier Benjamin Nunes Henriques. J. Teruglopend naar de Mozes en Aäronkerk verbeelden we ons het leven destijds op de Joden Herengracht en in het afgebroken Vlooienburg. De Leprozengracht verbond de Amstel met de kerk en de twee torens, een basiliek waardig, spiegelden in het water. Als stenen en straten toch eens konden spreken. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-de-sporen-van-het-joodse-verleden~ba87a300/
2022-09-20||Wie tussen Oost en Zuid fietst, moet niet vertrouwen op dit misleidende stukje rood asfalt ||Als fietser in Amsterdam moet je vaak in een oogwenk beslissingen nemen. Zeker in de drukke ochtendspits, waar de Berlagebrug een cruciale rol in speelt. De brug die Zuid met Oost verbindt, is een van de meest gebruikte fietsverbindingen van de stad. Niet zelden sta je er met zes rijen fietsers op groen licht te wachten. Geen wonder dat er veel druk staat op de toegangswegen naar die brug. Maar met de toegangsweg vanaf de Ringdijk is iets geks aan de hand. Bestemmingsverkeer uit Oost was wel gewend aan die vreemde kronkel die je moest maken, na het spoorviaduct rechtsaf over het water, om vervolgens direct linksaf op de Schollenbrugstraat zo’n 100 meter af te leggen. Vanaf dan kun je weer de Weesperzijde oprijden, en eventueel linksaf naar de Berlagebrug. Niet de meest galante oplossing. Maar goed, je kwam wel uit waar je moest zijn. Maar nu niet meer. Het fietspad eindigt, na de vernieuwing van de Weesperzijde, abrupt vis-à-vis met de borrelhapjes en koffies havermelk op het sinds corona uitgebreide terras van café Weesper. Het café heeft het fietspad dus ‘opgegeten’. Gevolg: je moet dus als fietser de rijbaan op, maar dat weet je van tevoren niet, zeker niet als zo’n verlekkerd stuk rood asfalt je ligt aan te staren. Pas halverwege het fietspad wordt dat aangegeven en aan het eind verspert een hysterisch hek je de weg. En het wordt dan wel heel veel gekronkel, vinden velen. Dus besluiten mensen die vanaf de Ringdijk komen al snel om de wielen over de stoeprand te gooien en rechtdoor langs de brandweerkazerne naar de Weesperzijde te rijden. Maar dat verwachten anderen, die braaf de kronkel volgen, weer niet. “Het is gewoon één grote chaos, zeker in het spitsuur,” zegt Paola Leijssen (24) die regelmatig deze route fietst en dan bijnabotsingen heeft. “Soms heb ik hier echt even een error.” Volgens haar is het te krap en te onrustig op het smalle fietspad. “Omdat het lang was opgebroken, moesten mensen rechtdoor. Nu zijn ze daaraan gewend.” Tijdens de werkzaamheden aan de Weesperzijde had het stadsdeel hulpstukken geïnstalleerd aan de stoeprand om te voorkomen dat gehaaste Amsterdammers gelanceerd werden als ze voor de beetje illegale brandweerroute kozen. Die hulpstukken zijn nu weg. Dat betekent: wie van Oost naar Zuid fietst of vice versa, moet weer goed nadenken over, en vooral goed kijken naar, welk stukje weg hij kiest. En het liefst ook nog eens in een oogwenk, want ja, het blijven gehaaste Amsterdammers. Heeft u ook een voorbeeld? Mail het onderwerp naar anders@parool.nl.||https://www.parool.nl/amsterdam/wie-tussen-oost-en-zuid-fietst-moet-niet-vertrouwen-op-dit-misleidende-stukje-rood-asfalt~b40fbfbb/
