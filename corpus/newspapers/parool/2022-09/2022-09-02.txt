2022-09-02||Man (27) verdacht van veroorzaken auto-ongeluk waarbij twee kinderen en twee vrouwen omkwamen||Eén van de betrokken bestuurders, een 27-jarige Roosendaler, is aangehouden. Hij wordt ervan verdacht het ongeluk te hebben veroorzaakt. Er was volgens een woordvoerder van de politie geen alcohol of drugs in het spel. Het ongeluk gebeurde rond 18.30 uur op het kruispunt van de Blauwhekken met de Roosendaalsebaan. Twee auto’s botsten op elkaar. In de auto van de 27-jarige verdachte zaten drie personen, de twee inzittenden zijn als getuigen meegenomen naar het politiebureau. In de andere auto zaten vijf mensen, afkomstig uit Bosschenhoofd, onder wie de dodelijke slachtoffers. Het gaat volgens de politie om een 39-jarige moeder en haar 8-jarige zoon en 10-jarige dochtertje. Ook de vrouw van 42 overleed. Haar 9-jarige dochter is gewond naar het ziekenhuis in Rotterdam gebracht. Zo’n acht ambulances, de politie en de brandweer waren aanwezig. Ook twee traumahelikopters landden in de buurt van het kruispunt. Verder verleenden omstanders eerste hulp aan de slachtoffers en assisteerden daarbij politieagenten. “We willen hen ontzettend bedanken voor hun kordate optreden,” zegt de politie. De aangehouden Roosendaler wordt verdacht van gevaarlijk rijgedrag. Hij is op het politiebureau verhoord. Naar verwachting zal hij volgende week worden voorgeleid aan de rechter-commissaris. Burgemeester Bernd Roks van de gemeente Halderberge: “We zijn diep geschokt door zo’n heftig ongeval met vier dodelijke slachtoffers uit onze gemeente, waarvan twee kinderen. Als vader ben ik diep geraakt. Ik wens de nabestaanden van de slachtoffers en slachtoffertjes heel veel sterkte. Dit is een diep gemis voor onze gemeenschap.”||https://www.parool.nl/nederland/man-27-verdacht-van-veroorzaken-auto-ongeluk-waarbij-twee-kinderen-en-twee-vrouwen-omkwamen~b96ba0b4/
2022-09-02||Halsema wil bevoegdheid om geldautomaten uit gevels te verwijderen||Het was het afgelopen jaar juist weer even stil rond plofkraken op geldautomaten, constateert Halsema in het gesprek met AT5. “Maar nu is het plotseling terug. Het is ernstig, ik maak mij daar zorgen over. Het is allang bekend dat het nauwelijks buit oplevert. Het is een vorm van geweld die volstrekt zinloos is, maar voor de bewoners die eromheen wonen wel heel onprettig is.” De afgelopen zomer vonden er verschillende plofkraken plaats in Amsterdam, waarbij telkens veel schade werd aangericht, maar vooralsnog geen slachtoffers vielen. Op dit moment kan de gemeente banken niet dwingen geldautomaten te verwijderen, maar de burgemeester wil die bevoegdheid wel graag. “Nu moeten bewoners het zelf gaan aankaarten om ze weg te krijgen. Tot ik de bevoegdheid heb, hou je plekken die risicovol zijn. Daar zijn de bewoners zich ook goed van bewust.” Om die bevoegdheid te krijgen, is een wetswijziging nodig. Daarvoor wordt nu op ambtelijk niveau gesproken met het kabinet, zegt de burgemeester. In augustus werden onder andere bij The Harbour Club in Oost en café In the City in het centrum van de stad explosieven tot ontploffing gebracht. Daarnaast waren juwelier Bektas in Noord, de Geldmaat aan de Pieter Calandlaan in Nieuw-West en een geldautomaat aan de Iepenweg in Oost doelwit van een plofkraak. Een maand eerder werd op het Beukenplein in Oost het een waarin een Primerawinkel huist door een plofkraak getroffen.||https://www.parool.nl/nederland/halsema-wil-bevoegdheid-om-geldautomaten-uit-gevels-te-verwijderen~be8ed55d/
2022-09-02||Rusland sluit Nordstream 1-gasverbinding naar Europa: ‘Olielek gevonden’||De pijpleiding Nordstream 1 zou zaterdag na onderhoud weer heropend worden. Volgens Gazprom is er echter een olielek ontdekt tijdens onderhoudswerkzaamheden, die het staatsbedrijf samen met het Duitse Siemens aan het Portovaya-compressorstation aan het uitvoeren was. Daarop zijn alle gasexporten naar Europa gestaakt. Het lek is enkel te verhelpen in een gespecialiseerde reparatiewerkplaats, claimt Gazprom. ‘Volgens informatie van Siemens is het volledig verhelpen van de olielekkage bij deze motoren enkel mogelijk in een gespecialiseerde reparatiewerkplaats,’ schrijven ze. Gazprom stelt een brief over de bevindingen te hebben gestuurd naar Christian Bruch, de Duitse ceo van Siemens Energy. De circa 1200 kilometer lange Nordstream 1-pijpleiding loopt ter hoogte van Sint Petersburg via de Baltische Zee naar Duitsland. De verbinding is in 2011 geopend en kan op maximaal vermogen jaarlijks 55 miljard kubieke meter Russisch gas naar Europa transporteren. Het is niet de eerste keer dat Rusland het gastransport via Nordstream I heeft stilgelegd. Eerder gebeurde dat in juli tien dagen, volgens Gazprom eveneens vanwege onderhoud. Volgens Duitsland gebruikt Rusland de gasverbinding als geopolitiek drukmiddel op West-Europa. Sinds de Russen op 24 februari Oekraïne binnenvielen heeft Gazprom de leveranties fors verlaagd. Afgelopen periode draaide Nordstream 1 op slechts een vijfde van zijn normale capaciteit. Ieder bericht doet de gasprijs weer omhoog schieten, waardoor Europese burgers en bedrijven hun energiekosten zien oplopen. Rusland weerspreekt de beschuldigingen. Ook nu zegt Moskou dat Gazprom ‘niet verantwoordelijk is voor het feit dat de betrouwbaarheid van de lijn door de Oostzee in gevaar komt,’ zei Dmitry Peskov, woordvoerder van het Kremlin, om 12.00 uur tegen het Interfax-agentschap. Er zijn geen technische reserves. “Er draait maar één turbine,” zei hij toen een journalist hem vroeg naar mogelijke verdere onderbrekingen.||https://www.parool.nl/wereld/rusland-sluit-nordstream-1-gasverbinding-naar-europa-olielek-gevonden~b195b852/
2022-09-02||Vrijdag op Zandvoort nog geen feestje voor Max Verstappen: ‘Was niet geweldig vandaag’||‘We hebben de eerste vrije training niet op zachte band gereden,’ zegt Verstappen op zijn eigen website. Dat was ook niet heel gek, want al snel viel hij stil vanwege problemen met de versnellingsbak. Daardoor had hij alleen een korte run op ‘wit’ kunnen doen. ‘Op de harde band konden we niet echt zien hoe de balans was omdat we heel weinig grip hadden. Dus dan loop je een sessie achter.’ Verstappen kreeg van zijn monteurs een nieuwe versnellingsbak en kon starten in de tweede trainingssessie, maar helemaal op rolletjes verliep ook die niet. ‘Tijdens een sessie van een uur kun je niet veel aan de auto veranderen,’ doelde hij op de balans van zijn Formule 1-auto, de RB18. ‘Dus we probeerden gewoon te dealen met wat we hadden. Dat was niet geweldig vandaag. We kunnen nog veel verbeteren.’ Teambaas Christian Horner vertelde dat Verstappen ‘drive’ verloor en als resultaat daarvan de versnellingsbak moest worden vervangen. “Dat hebben de monteurs erg goed goed en snel gedaan,” aldus de Brit. “Max loopt een beetje achter qua track time en hij is nog niet helemaal blij met de afstelling, dus daar gaan we vanavond goed naar kijken. Zijn feedback is heel belangrijk omdat het werk in de simulator ook niet altijd het perfecte beeld geeft.” Ook Horner genoot van de aanwezigheid van op vrijdag al 95.000 uitzinnige oranjefans. “De atmosfeer is fantastisch, wat een geweldig publiek. Voor Max en het team is het heel mooi om die support te hebben. De focus blijft echter op de opdracht en die is het momentum zien te behouden. Er ligt veel druk op Max, maar zoals we allemaal weten kan hij daar heel goed mee omgaan.”||https://www.parool.nl/sport/vrijdag-op-zandvoort-nog-geen-feestje-voor-max-verstappen-was-niet-geweldig-vandaag~b0f4013b/
2022-09-02||Tijdens Grand Prix van Zandvoort draait alles om technologie, op het circuit én eromheen: ‘Het mag nergens vastlopen’||Terwijl het in de hoofden van bezoekers allemaal draait om de winst van Max Verstappen, kan Jeroen van Glabbeek eigenlijk maar één rampscenario voor aankomend weekend bedenken: dat het internet het begeeft. Want de technologie van zijn bedrijf CM.com is in feite de ruggengraat van de Grand Prix in Zandvoort. Die wordt ingezet om kaarten te verkopen en toegangsbewijzen te controleren zonder dat lange rijen bij de ingang ontstaan. Maar ook om te betalen: in Zandvoort kan alleen worden gepind, ‘uniek voor zo’n groot evenement’. Niet voor niets waren medewerkers van Van Glabbeek donderdag tot half één ‘s nachts nog aan de slag om een stel kassa’s te vervangen, die een gebrekkige verbinding met internet bleken te hebben. Er wordt kwaliteit verwacht, vertelt Van Glabbeek terwijl achter hem een oranje dweilorkest een biertje wegtikt. Trouwens: via die kassa’s wordt ook gekeken hoeveel drank er over de toonbank gaat. Blijkt het ineens op één verkooppunt heel hard te gaan, dan kan nog voordat het op is worden uitgerukt met extra bier. Maar er wordt meer in de gaten gehouden. Technologie wordt ook ingezet om aan crowdmanagement te doen, oftewel: om te zorgen dat de stroom bezoekers evenredig verdeeld wordt en blijft over het circuit. Het mag nergens vastlopen. En dat is een hele taak, met ruim 100.000 bezoekers per dag, waarvan de eersten gisteren vroeg in de ochtend in allerlei hoeken en gaten van het openbaar vervoer in Nederland te zien waren, tot Zandvoort in de loop van de dag oranje kleurde. Niemand kan met de auto komen: alleen wagens met een ontheffing komen het kustplaatsje deze dagen nog in. Zo lopen achter elkaar mannen, vrouwen en kinderen langs het strand, of fietsen ze Zandvoort in, na gebruik te hebben gemaakt van één van de Park+Bike-plekken in de omgeving, waar na het parkeren op de eigen of gehuurde fiets kan worden gestapt. Rond half elf wordt het aantal van 18.000 bezoekers aangetikt, na elven alweer bijna tienduizend meer, totdat de tribunes vol zitten. Die bezoekers doen lang niet allemaal wat je verwacht, weet Van Glabbeek uit ervaring. “Vorig jaar zagen we het plots druk worden in een straatje, waar we dat niet zagen aankomen. Dan kunnen we een sms of WhatsAppje sturen, om te vragen om een andere route te volgen.” Om dat mogelijk te maken worden de locatiegegevens van de Grand Prix-app ingezet, als bezoekers ervoor kiezen die te delen. Op basis daarvan wordt in de controlekamer gekeken hoe groepen mensen zich bewegen en waar het druk wordt. De inzet is vooral om te voorkomen dat het ergens vastloopt. Woordvoerder Simon Keijzer van Dutch Grand Prix: “Het wordt complex als veel mensen tegelijk hetzelfde willen.” Aankomen, maar ook een broodje, of plassen. “We proberen zulke pieken te vermijden.” Dat gebeurt ook door entertainment voor, tussen en na de oefenrondes en races: zo zijn mensen minder geneigd hun plek op hetzelfde moment te verlaten. In de controlekamer is ook de politie aanwezig, maar de verantwoordelijkheid voor het goede verloop van de Grand Prix ligt vooral bij de organisatie, benadrukt een woordvoerder. “Ook al hebben we als zo’n groot evenement plaatsvindt natuurlijk wel extra mensen paraat. Dit is geen gewoon weekend.” Dat weet ook de NS, die alle zeilen bijzet. Het personeel beloofde deze week plechtig niet te staken, nu het erop aankomt voor Verstappen en al zijn fans, in wat een thuisfeest belooft te zijn. “Wat er ook gebeurt,” zeiden de vakbonden toe, die eerder nog niet reden om een betere cao af te dwingen. Zo kan het dat er ook vandaag en morgen elke vijf minuten een trein rijdt tussen Amsterdam Centraal en Zandvoort aan Zee. Maar hoe goed de organisatie er ook voorstaat, uiteindelijk blijft zo’n evenement ‘altijd een beetje spannend’, vertelt Keijzer. De organisatie heeft vorig jaar veel complimenten gehad. Ze zien dit jaar graag hetzelfde resultaat, zeker nu het écht los mag in Zandvoort. Vorig jaar werd vanwege corona het aantal bezoekers teruggebracht naar 70.000 per dag, nu mag het overwinningsfeest op volle sterkte uitbarsten. En dat het altijd een beetje spannend blijft, bewees vrijdag ook de gedoodverfde winnaar van deze Grand Prix, Max Verstappen, die tijdens zijn oefenronde al snel halt moest houden. Zijn versnellingsbak bleek een probleem te hebben, nadat een reparatie was uitgevoerd. Maar op de dag dat Verstappens auto stilviel en het gegrom van andere auto’s wél te horen was, telde voor Van Glabbeek vooral het kalme gepiep bij de ingang, van kaartjes die soepeltjes worden gescand. “Dat geluid hoor ik graag,” zegt een medewerker. En Van Glabbeek knikt instemmend.||https://www.parool.nl/sport/tijdens-grand-prix-van-zandvoort-draait-alles-om-technologie-op-het-circuit-en-eromheen-het-mag-nergens-vastlopen~b1abee17/
2022-09-02||Fobieënkliniek in De Pijp zoekt iemand die op commando kan overgeven, voor 50 euro per keer||“Het is een angst die mensen meestal op jongere leeftijd ontwikkelen, zo tussen de 7 en 9 jaar,” vertelt psycholoog Maartje Kroese van Kindt Clinics. “Op latere leeftijd krijgen mensen last van de fobie, omdat ze plekken als pretparken, het openbaar vervoer en feestjes waar alcohol gedronken wordt constant vermijden. Dit zorgt ervoor dat ze beperkt worden in hun dagelijks leven.” Om deze mensen te helpen heeft de UvA de Memrecmethode ontwikkeld. Hierbij moet een cliënt de confrontatie met de fobie aangaan; iemand moet in de buurt van de cliënt overgeven. “Hierdoor wordt de angst opgewekt. De hersenen geven dan een link in bepaalde situaties af die de angstgevoelens oproept,” legt de psycholoog uit. “De cliënt slikt tijdens die paniekaanval dan de bètablokker propranolol, die ervoor zorgt dat de hersenen die link na de behandeling niet nogmaals opslaan en dat dus de angst vergeten wordt.” De cliënt moet een aantal dagen later terugkomen om opnieuw de − hopelijk verslagen − angst onder ogen te komen en de overgever weer in hun nabijheid te laten braken. “Ongeveer 85 procent van de cliënten blijkt er dan geen last meer van te hebben.” De angst om naast iemand te staan die overgeeft kan volgens de psycholoog drie oorzaken hebben. “De cliënten kunnen iets naars in de jeugd hebben meegemaakt, maar kunnen ook gezien hebben dat iemand die dichtbij hen staat, zoals een ouder, deze fobie had,” legt Kroese uit. “De angst kan zelfs ontstaan doordat ze ooit een verhaal hebben gehoord over iemand die is gestikt in zijn eigen kots.” De vorige overgever heeft ongeveer een jaar voor de kliniek gewerkt en is nu gestopt om ergens anders fulltime aan de bak te gaan. “Het was een student die dit werk deed om een beetje bij te verdienen. We betaalden hem 50 euro voor elke keer dat hij voor ons overgaf, maar we staan ook open voor een hoger tarief.” Afhankelijk van het aantal behandelingen moet de nieuwe overgever regelmatig naar de kliniek komen. “De nieuwe collega zal in ieder geval twee keer per maand langs moeten komen om met onze cliënten te werken.” Het is van belang dat de overgever op commando kan overgeven. ‘De vorige overgever dronk voor het werk weleens lauw alcoholvrij bier of water met mosterdzaad erin. Dat gaat er in ieder geval makkelijk uit. Een vinger in de keel is ook een optie.” De vacature stond nog niet online of mensen meldden zich al. Kroese vertelt opgewekt dat er inmiddels maar liefst zestig aanmeldingen zijn voor de positie. “Dat had ik echt nooit verwacht. Aangezien we ons nu in zo’n luxepositie bevinden, onderzoeken we ook uitvoerig of de toekomstige overgever zelf geen angsten of trauma's heeft die door dit werk getriggerd kunnen worden.” Voorlopig wordt dus nog niemand de nieuwe overgever, maar Kroese hoopt dat daar snel verandering in komt.||https://www.parool.nl/amsterdam/fobieenkliniek-in-de-pijp-zoekt-iemand-die-op-commando-kan-overgeven-voor-50-euro-per-keer~bc71f3d6/
2022-09-02||Topdrukte, maar geen treinen naar Arena: wat kunnen we verwachten?||De gemeente Amsterdam rekent zaterdag op 72.000 bezoekers in het Arenagebied. Zo’n 50.000 supporters zullen de thuiswedstrijd van Ajax tegen SC Cambuur bezoeken. De wedstrijd begint om 16.30 uur. Als de wedstrijd is afgelopen en na 18.15 uur de voetbalsupporters weer huiswaarts keren, komen concertbezoekers juist naar het gebied toe. Naar de Ziggo Dome komen zo'n 16.000 bezoekers voor een concert van Kensington. In Afas Live treedt Yade Lauren op voor 6000 mensen. Beide zalen openen hun deuren om 19.00 uur – een half uur later dan gepland – om de drukte te spreiden. De NS heeft ‘met pijn in het hart’ besloten om tussen 14.15 en 20.30 uur geen treinen te laten stoppen op de stations Amsterdam Bijlmer Arena en Holendrecht. Op station Duivendrecht rijden geen treinen op het traject Amsterdam–Breukelen. Met personeelstekort bij de NS en een aangepaste dienstregeling vanwege de Formule 1 in Zandvoort, de Wereldhavendagen en tientallen evenementen in het gehele land, ziet de spoordienst geen mogelijkheid extra materieel in te zetten. “Precies op het moment dat de voetbalwedstrijd eindigt, zitten de treinen rondom het Arenagebied vol met F1-fans op weg naar huis,” meldt een woordvoerder van de NS. De NS kan daarom de veiligheid van reizigers niet garanderen. “Wij willen de taferelen van anderhalve maand geleden voorkomen.” Voor de ingangen van het station ontstond toen enorme drukte na een concert van Ed Sheeran in de Johan Cruijff Arena en Toto in de Ziggo Dome. De NS heeft nog geprobeerd om Ajax-Cambuur te laten verplaatsen, maar dat bleek niet mogelijk. Met de bus, metro of auto kom je nog wel naar de Johan Cruijff Boulevard. Vervoersbedrijf GVB gaat extra metro’s inzetten vanwege de verwachte drukte nu de treinen niet stoppen bij de Arena, meldt een woordvoerder van de gemeente Amsterdam. Voor automobilisten wordt er een onbekend aantal extra parkeerplekken gerealiseerd. Bij de RAI zijn 3000 extra parkeerplaatsen. Van daaruit kunnen reizigers met de metro naar de Arena. Sommige reizigers moeten rekening houden met extra reistijd en op tijd vertrekken. Afas Live en Ziggo Dome adviseren om de reisadviezen op 9292.nl te bekijken. De concertzalen adviseren om niet vóór 19.00 uur naar het Arenagebied te gaan, zodat de meeste voetbalsupporters al zijn vertrokken. De hoofdacts beginnen een uur en drie kwartier (Yade Lauren) en twee uur (Kensington) nadat de deuren zijn geopend.||https://www.parool.nl/amsterdam/topdrukte-maar-geen-treinen-naar-arena-wat-kunnen-we-verwachten~b36d7b3e/
2022-09-02||Kunstenaar Sam Andrea over zijn nieuwe solo-expositie Wanderers: ‘Ik hou ervan als mensen lelijk durven te zijn’||Zijn tweede solo-expositie, bij galerie Vriend van Bavink, zou dit voorjaar al zijn, maar toen Sam Andrea terugkeerde na een aantal maanden in Mexico, belandde hij in een depressie die gepaard ging met een paintersblock. “Ik was vertrokken uit Amsterdam omdat ik nieuwe dingen wilde ervaren, om vervolgens terug te keren naar wat ik al kende. Ik ontdekte in die periode dat verandering uiteindelijk in jezelf ligt. Toen dat kwartje viel, ben ik weer gaan schilderen. Uiteindelijk houdt het werken mij altijd op de been.” In een korte periode was hij enorm productief. Naast de schilderijen en houtsneden die hij maakte in Mexico, schilderde hij in zijn Haarlemse atelier veel nieuw werk bij elkaar. Voor het eerst maakte hij ook een groot sculptuur. Die verbeeldt een reusachtig figuur, verzonken in de wereld, waarvan alleen zijn hoofd, schouders en handen uit de grond naar boven lijken te komen. In het hoofd is een kolkende massa van minuscule dansende en drinkende figuren te zien. Twee dagen voor de opening moet hij het werk nog afronden, in de galerie. “Ik ben eraan begonnen zonder dat ik echt een idee had hoe het zou uitpakken of hoe ik het zou bewerkstelligen, en ontdekte hoe geweldig het is om naïef aan de slag te gaan. Zoals Pippi Langkous zegt: ‘Ik heb het nog nooit gedaan, dus ik denk dat ik het wel kan.’ Dát is kunst maken.” De zoektocht naar vrijheid staat centraal in de tentoonstelling Wanderers. Andrea is gefascineerd door plekken en mensen die zich aan de randen van de maatschappij bevinden en zo kleur geven aan de samenleving. “Ik hou ervan als mensen anders durven te zijn, lelijk zelfs. De portretten zijn een ode aan het mysterie van het leven en de vergankelijkheid, een perfecte ode aan de imperfectie.” Maar het gaat ook over de bevrijding die hij vond in zijn eigen werk. “In Mexico raakte ik compleet van slag toen ik er ging schilderen, omdat het licht er zo anders is dan hier, zoveel harder. Ik heb een klassiek Europese schildersachtergrond, waarin het Europees licht- en donkercontrast een belangrijke rol speelt. Maar het was goed om van slag te raken, want ik liep vast in alles wat ik al ken. Daardoor ben ik allemaal nieuwe dingen gaan uitproberen.” Hij laat drie werken zien, twee maskers van olieverf en omhuld in bladgoud op hout, en een gouden vulva, getiteld Gold Girl. Eenmaal terug in Nederland laat Andrea zich alsnog inspireren door de harde kleurcontrasten van Mexico. Een nieuw, groot doek, een zelfportret, samen met zijn beste vriendin Loeke Gerritsen, gehuld in slechts een slip uitkijkend over de zee vanaf de Bretonse rotsen, schilderde hij in knallend blauw en rood. “Ik had enorm veel plezier om het te schilderen. Het was een soort dans. Loeke heeft MS en ze overkomt veel van haar lichamelijke en mentale problemen door haar positieve kijk op het leven en op de wereld. Een manier van in het leven staan die mij erg inspireerde om uit mijn depressie te klauteren. Het is een schilderij over hoop geworden. Over angstloos de toekomst te lijf gaan.” Op een ander groot doek zit een jongen op een tafel, omringd door varkens en knuffelbeesten en verdwaalde confetti. “Dit is Jip, in Slachthuis 13, een vrijplaats in Haarlem, de plek waar ik tijdens corona rondhing, muziek maakte en schilderde met een bende jonge punks. Het geeft de verslagenheid weer toen we hoorden dat de plek gesloten moest worden. Sommige mensen vinden het schilderij een nachtmerrie, maar voor mij is het juist een heel intiem en melancholisch stuk. Hoewel ik altijd wel van het duistere hou, ik vind er geen reet aan als dingen alleen maar ‘leuk’ zijn. Het leven is interessanter als je niet volgens de brochure reist.” Aan spannende avonturen geen gebrek; tijdens zijn reis door Mexico werd Andrea aangevallen met een gebroken fles, wat hij vastlegde in een schilderij. Hij werd door ongure types achtervolgd door de achterbuurten van Mexico City en bezocht onder invloed van lsd op een drukke overdekte markt muurschilderingen van leerlingen van de kunstenaar Diego Rivera. “De figuren op het schilderij danste van de muur af, een intense ervaring. Een van de vrouwenfiguren leende ik van Rivera voor een schilderijtje dat ik maakte van een markt.” In Oaxaca bezocht Andrea het traditionele Mexicaanse feest Dia de los muertos, de dag waarop de doden gevierd worden. “Ruud (fotograaf en stylist Ruud van der Peijl, red.) had vlak voor mijn vertrek zelfmoord gepleegd. Ik kende hem al mijn hele leven, hij was een heel belangrijk persoon voor mij en een van mijn beste vrienden. Tijdens Dia de los muertos heb ik kaarsjes voor hem aangestoken en leek het, lurkend aan de mezcal, alsof ik danste met zijn geest. Een bijna spirituele ervaring.” Van der Peijl portretteerde Andrea regelmatig vanaf zijn vroege tienerjaren, soms halfnaakt. “Het was vaak op het randje van té sexy, maar ik heb mij altijd op mijn gemak gevoeld. Kunst mag de randjes opzoeken. Dat doe ik in mijn eigen schilderijen ook.” Andrea maakte een portret van Van der Peijl, met een doordringende blik. Een van zijn vaste muzes, half-oom Jef Andrea, net zo oud als Andrea en een stuntperformer, schilderde hij ten voeten uit, omhuld in slechts wat geitenvellen en zonder slip, als een van zijn karakters, Gert Jan de Geitentestikel. Op een ander, klein, doek is een meisje te zien met een dildo aan haar oor. “Ze is lekker aan het bellen.” Het meisje, gevlucht uit Oekraïne, ontmoette hij in café Diep, hij bood haar tijdelijk zijn huis aan: “Zelf ging ik de dag erna naar Frankrijk. Toen ik terugkwam had ze allemaal cadeautjes voor me achtergelaten.” Andrea werkte de laatste maanden vanuit een tijdelijk atelier in een voormalige bakkersfabriek in Haarlem. “Daar lijkt nog iets meer ruimte te zijn om aan een atelier te komen dan in Amsterdam. Kunstenaar zijn wordt hier niet per se aangemoedigd. Je mag antikraak zitten aan de rand van de stad om zo een buitenwijk meer allure te geven. Zodra de huizen er in waarde stijgen, kun je weer oprotten. Als kunstenaar word je al snel ingezet als tool voor de gentrificatie. Je verrijkt de stad, letterlijk, maar krijgt er niet veel voor terug.” “Ik ben blij dat er een nieuwe lichting jonge mensen is opgestaan, die wat minder cynisch zijn dan de ouwe garde, en bereid om weer een koevoet tussen de deur te zetten, zoals de mensen van Mokum Kraakt. Als de neoliberale luchtbel straks knapt, de huizenmarkt keldert en de expats vertrekken, kunnen we allemaal terugkeren naar de binnenstad. Dan kan het echt weer leuk worden. Zonder kunstenaars is er geen reet aan.” Zelf moet hij binnenkort zijn woning verlaten. Waar hij heen gaat, ziet hij dan wel weer. “Ik boks en ik heb al lang het plan om te gaan muay thai boksen in Thailand en daar vechters te portretteren. Mijn moeder en haar man zijn naar Bretagne geëmigreerd, bij hun huis daar staat een gigantische schuur, die wil ik opknappen tot atelier en kunstenaarsresidentie. Maar ik heb vooral nieuwe vreugde gevonden in mijn werk. Het voelt als een frisse wind waarop ik mij gewoon laat meewaaien.” Sam Andrea: Wanderers, te zien tot en met 8 oktober, Vriend van Bavink, Geldersekade 34, Amsterdam.||https://www.parool.nl/ps/kunstenaar-sam-andrea-over-zijn-nieuwe-solo-expositie-wanderers-ik-hou-ervan-als-mensen-lelijk-durven-te-zijn~b76e8709/
2022-09-02||De wereld gaat naar de ratsmodee, maar ik zag twee puike concerten in een week||En weer een gitaarheld erbij. Kenny Vaughan. Ik zag hem vorige week in Paradiso. Hij speelt in de band van Marty Stuart, die weer in de band van Johnny Cash speelde. Hij kwam op in een lichtblauw pak versierd met geborduurde bloemetjes (net als de bassist en de drummer). Witte, leren laarsjes. Donkerblauwe hoed op de krullen. Zonnebril. Graatmager. Met een zilverkleurig gespikkelde Fender Telecaster in zijn handen die, en dat zag je meteen, al voor hij één snaar had beroerd, zich om de nek van Kenny hing te verheugen op wat komen ging. Heel erg cool. En vervolgens deed de gitaar natuurlijk alles wat Kenny wilde. Hij is geen springer, geen showbal die kronkelt en siddert en zich laat vervoeren door zijn instrument. Af en toe een pasje naar achteren, soms pootje over. Dat was het. Ik kon mijn ogen niet van Kenny afhouden. Retestrak en knauwerig speelde hij, en ik wilde meteen Cousin Kenny zijn, zoals Marty Stuart hem aan ons voorstelde. (Mijn gitaarcarrière is blijven steken bij een paar akkoorden en het moeizaam, en met de gordijnen dicht, meespelen van enkele nummers van Neil Young en The Jayhawks. De gitaar staat boven in zijn hoes van Dijkman heel eenzaam te zijn. Er ligt al een laagje stof op. Ik zal nooit zijn Kenny zijn. Prima. Kenny kan waarschijnlijk niet zo’n tomatensaus maken zoals ik die kan maken. Ook goed.) Eerder die week zag ik, ook in Paradiso, Kevin Morby (in een oogverblindend goudkleurig jasje met franjes). En die had ook al zo’n goede gitarist bij zich. Cyrus Gengras. Maar waar Kenny de hele avond strak in pak bleef spelen, en slechts een paar keer zijn hoed afnam als dank voor het applaus dat hem toekwam, deed Cyrus al na een paar nummers zijn jasje uit, en rolde de mouwen van zijn lichtblauwe overhemd op om ons zijn rijkelijk getatoeëerde armen te laten zien. Hij sprong en sidderde wel. Hij liet de gitaar zijn lichaam overnemen, ging door zijn knieën, op zijn tenen staan met holle rug. Ook mooi (al zou Kenny het nooit zover laten komen). Gedurende de rest van het concert zag je het lichtblauw veranderen in donkerblauw, zo zweette hij. Op het laatst zag je nog een vlekje lichtblauw overhemd in de omgeslagen gedeelten bij zijn ellebogen. Het maakte toch een beetje een onverzorgde indruk, als ik het nu zo met Kenny vergelijk, die nog geen vlekje op zijn witte laarsjes had zitten. De wereld gaat naar de ratsmodee, maar ik zag twee puike concerten in een week. Na het concert van Marty Stuart kwamen de bassist en de drummer buiten, tussen Paradiso en de tourbus, nog een praatje maken. Kenny liet zich niet zien. Dat was goed, want ik had hem met niemand willen delen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/de-wereld-gaat-naar-de-ratsmodee-maar-ik-zag-twee-puike-concerten-in-een-week~bf639427/
2022-09-02||Airco alleen aan met de deur dicht? Niet elke winkelier is even enthousiast||In de grote winkelstraten in het centrum van Amsterdam staan donderdagmiddag bijna alle winkeldeuren open. Buiten is het 24 graden, maar binnen is het aangenaam koel. Een enkele winkel houdt de deuren dicht. Klanten worden daar met een briefje op de deur gevraagd de deur achter zich dicht te doen. In het monumentale pand van skatewinkel Blue Tomato in de Kalverstraat heeft het team zojuist vergaderd over het dichthouden van de deuren, zegt een winkelmedewerker. Alle medewerkers vonden het een goed idee. Volgens hen komen de klanten die naar deze winkel op zoek zijn ook wel binnen als de deur dichtblijft. Die opstelling sluit aan op de visie van wethouder Zita Pels (Duurzaamheid). Zij liet donderdag weten onderzoek te gaan doen naar de juridische mogelijkheden om winkeliers te verplichten de deur van hun winkel dicht te houden als de klimaatbeheersing aanstaat. Het plan sluit aan op maatregelen die in Spanje en Frankrijk zijn genomen in de strijd tegen energieverspilling. Sinds deze zomer gelden er in Spanje nieuwe restricties voor het gebruik van airconditioning in openbare ruimtes. In Parijs, waar ook nieuwe regels gelden, worden boetes uitgedeeld wanneer je als winkelier de koeling aan hebt samen met een open deur. Voor wethouder Pels was dat voldoende aanleiding om ook hier naar verduurzamende regelgeving te kijken. Amsterdam streeft namelijk, net als andere Europese steden, naar een vermindering van het energieverbruik met 15 procent. Vooralsnog ligt dat percentage hier rond de 4. Eerder deze zomer riep de landelijke branche-organisatie INretail winkeliers al op hun deuren dicht te houden. Een gesloten deur is volgens veel winkeliers niet erg uitnodigend. Chi Jang (24) van ICI Paris XL in de Leidsestraat houdt ze dan ook liever open. “Als ik moet kiezen ga ik voor het uitschakelen van de airco. Als de deuren dicht zijn, denk ik dat veel mensen ons overslaan.” Lauren Sever (22) van schoenenzaak Manfield in de Kalverstraat denkt er net zo over. Daarnaast zorgt een gesloten deur voor een stuk minder frisse lucht. Maar zonder airconditioning is het ook niet te doen. “Wij werken negen uur, voor ons is het beter als het koud is. Als het heel druk is, is het niet fijn zonder airco.” Skatewinkel Blue Tomato heeft een zwart dak, zegt de winkelmedewerker. Hij vertelt dat het op de bovenste verdieping, waar het meeste sjouwwerk wordt gedaan, deze zomer soms wel 47 graden was. Volgens hem zet isolatie van het pand meer zoden aan de dijk. Diverse winkeleigenaren beamen dat. Met een betere isolatie zou de winkel in de winter bovendien ook beter op temperatuur kunnen worden gehouden. Tim Butler (59) van boekwinkel Waterstones in de Kalverstraat zegt dat de aircoditioning deze zomer vanwege de hoge temperaturen vaker heeft aangestaan dan anders. Bij Waterstones hebben ze er voor gekozen de airconditioning handmatig aan en uit te zetten, in verband met de kosten, maar vooral omdat ze de deuren graag open houden en dan de klimaatbeheersing het liefst uit laten. “Alleen wanneer het heel erg heet wordt, zetten we hem een paar uur aan, maar vorige week heeft hij niet één dag aan gestaan,” zegt Butler. Als de gemeente nieuwe maatregelen invoert, dan volgt Butler die uiteraard op. “Wij zien geen reden om de constant de airco aan te hebben staan.”||https://www.parool.nl/amsterdam/airco-alleen-aan-met-de-deur-dicht-niet-elke-winkelier-is-even-enthousiast~b1f75a99/
2022-09-02||Slaapzakprotest voor de Stopera om asielopvang||Op vrijdagochtend kwart over zeven ontwaken Pippi van Ommen (26), haar vader Hans (58), Sofia Drost (25), Katia Verreault (48) en Mark Jordans (47) voor het stadhuis. Omhuld in slaapzakken liggen ze op een matje, twee liggen zelfs direct op de stenen. De nachten buiten zijn gebroken en van slapen is nauwelijks sprake, vertellen de demonstranten. Maar, dat is juist waar ze het voor doen. Van Ommen: “Wij zijn wakker in veiligheid, veel asielzoekers zijn dat in angst.” Sofia Drost kan al weken niet slapen van de crisissituatie en haakte daarom donderdagavond bij de demonstranten aan: “De gebroken nacht hier laat mij inzien dat ik wél privileges heb, maar de mensen in Ter Apel niet.” Het vijftal heeft in de nacht van donderdag op vrijdag weer van alles meegemaakt, vertellen ze al gapend in de ochtend. Van dronken lui tot daklozen, iedereen vraagt zich af wat de slapende demonstranten daar doen. Van Ommen, werkzaam bij Milieudefensie, moet lachen en vertelt: “Een dronken meisje vroeg zich vannacht rond 03:00 uur af wat wij hier deden voor ‘Ter Appel’.” De situatie in het Groningse Ter Apel domineert al weken het nieuws. Doordat er bij het azc te weinig opvangplekken beschikbaar zijn, stokt de doorstroom. Honderden mensen slapen buiten. Twee weken geleden bereikte de crisissituatie in Ter Apel opnieuw een dieptepunt toen bekend werd dat er een baby van drie maanden in een sporthal bij het complex was overleden. Een dag later besloot Artsen zonder Grenzen om noodhulp in te zetten bij de opvanglocatie. Na afloop van het protest op de Dam voor asielopvang, besloten Jasmijn Doorgeest (25) en Van Ommen om over te gaan tot actie en bedachten het slaapzakprotest voor de Stopera. Doorgeest: “Niemand zou gedwongen op straat moeten slapen, iedereen verdient een veilig onderkomen. Daarom voelde het juist om dit te doen.” Dat het protest veel bekijks trekt, is ook vrijdag vroeg in de ochtend te merken. Vrijwel alle voorbijgangers stoppen even en spreken hun respect uit voor de buiten slapende actievoerders. Een medewerker dienstverlening van het stadhuis zegt geëmotioneerd: “Ik vind het dapper dat jullie dit al zo lang volhouden.” Dat vindt ook de aanwezige Verreault (48), werknemer bij War Child. “Onze actie lijkt misschien klein, maar het zorgt ervoor dat de discussie gaande blijft.” Van Ommen is het daarmee eens en vult aan: “We hebben gehoord dat ons slaapzakprotest binnen de raadzaal al tot veel discussie heeft geleid. Dat feit alleen al maakt het nu al geslaagd.” De actievoerders roepen de gemeente Amsterdam op een actievere bijdrage te leveren in de huidige asielcrisis. Onlangs werd bekend dat de gemeente vanaf oktober 1000 asielzoekers op een zeecruiseschip in het Westelijk Havengebied huisvest. Volgens Van Ommen is de tijdelijke oplossing niet genoeg: “Het hele asielbeleid moet om. Het is nu veel te lang, te bureaucratisch en vooral niet democratisch.” De initiatiefnemers zijn overweldigd door de steun uit het hele land. Veel mensen komen op eigen initiatief bij ze slapen en ook in Den Haag en Rotterdam slapen inmiddels elke avond actievoerders voor het stadhuis. Van Ommen: “Bij het protest in Amsterdam zijn inmiddels 50 mensen betrokken, geweldig!” De demonstranten zijn vastberaden en zullen tot 13 september hun slaapzakken voor het stadhuis blijven uitrollen.||https://www.parool.nl/amsterdam/slaapzakprotest-voor-de-stopera-om-asielopvang~bb860465/
2022-09-02||Rutte en Van der Burg verrast door vertrek Daan de Neef: ‘Kwam totaal uit de lucht vallen’||De Neef stapt dinsdag uit Tweede Kamer en zegt zijn VVD-lidmaatschap op omdat hij het niet eens is met het asielbeleid van het kabinet. “Het kwam voor mij totaal uit de lucht vallen,” zei Van der Burg na afloop van de ministerraad. “Hij heeft mij nooit benaderd, laat staan over asiel. Ik kende zijn kritiek überhaupt niet.” De Neef liet woensdagavond in een verklaring weten dat hij ‘medemenselijkheid’ had verwacht in de asieldeal. ‘Maar die compassie bleef uit en er kwam, naar mijn smaak, een ijskoude aanpak voor in de plek’, schreef hij. Van der Burg stuurde hem na die mededeling een sms’je, zo zegt hij. “Maar ik heb geen reactie gehad.” Rutte stelde over de asieldeal dat ‘wat we hier doen heel fatsoenlijk is’ en ‘niks extreems’. “We zeggen niet: gezinshereniging stopt, we zeggen: het wordt vertraagd als er geen woning is. Dat geeft in alle partijen reacties. Maar niks doen is ook geen optie.” Hij ziet ‘geen signalen’ dat er meer VVD-Kamerleden op zullen stappen vanwege de deal. “Maar ook van De Neef had ik dat signaal niet van tevoren. Hoeft ook niet, is niet verplicht.” Tekst gaat verder onder tweet. De Neef is weliswaar een nieuweling in de Kamer, maar zat binnen de partij dicht bij het vuur. Hij was al jarenlang nauw betrokken bij de VVD-top, onder meer als strategisch adviseur van premier Mark Rutte. De Neef zou zijn kritiek al eerder hebben gedeeld, schreef hij. Maar in de VVD-fractie wordt daar met verbazing op gereageerd. Begin maart sprak hij VVD-Kamerlid Ruben Brekelmans aan op een opiniestuk waarin hij Oekraïners ‘echte vluchtelingen’ noemde, daarna zouden zij hem niet meer over asiel hebben gehoord. Dat de kritiek van De Neef ook niet bekend was bij de verantwoordelijke bewindspersoon, verbaast Van der Burg. “Laat ik het zo zeggen: als ik het in de VVD ergens niet mee eens ben, dan weten andere VVD’ers dat wel.”||https://www.parool.nl/nederland/rutte-en-van-der-burg-verrast-door-vertrek-daan-de-neef-kwam-totaal-uit-de-lucht-vallen~b8bc7601/
2022-09-02||OM wil geen straf maar behandeling voor doden vader in psychose||R. deed dat volledig in de ban van een psychose en was ten tijde van het dodelijke geweld ontoerekeningsvatbaar, zo hebben gedragsdeskundigen vastgesteld. Hij moet behandeld worden. Het OM neemt die conclusies over. Het slachtoffer werd ‘s ochtends vroeg door een wijkverpleegkundige in de woning gevonden. Daar was de zoon van de man op dat moment ook aanwezig. In een gesprek met alarmcentrale 112 zei hij dat er ‘iemand is vermoord’ en dat hij dat had gedaan. Kort daarna hield de politie hem in de woning aan. De man heeft verklaard dat hij in de bewuste nacht met zijn vader aan het praten was. Zijn vader zou iets hebben gezegd dat bij hem niet in goede aarde viel, maar hij kan zich niet meer herinneren wat. De twee mannen raakten in gevecht. De verdachte zegt dat hij een black-out kreeg en niet meer weet hoe een en ander is verlopen. Het slachtoffer is gewurgd of gesmoord. “Aan de nabestaanden is onzeglijk veel leed toegebracht,” aldus de officier van justitie in haar slotbetoog. “Het wrange in deze zaak is dat dit voor de verdachte evenzeer geldt. Het is ook zijn vader die hij de rest van zijn leven moet missen, wetende dat hij, door zijn geestesziekte, hier verantwoordelijk voor is.” De rechtbank doet uitspraak op 16 september.||https://www.parool.nl/amsterdam/om-wil-geen-straf-maar-behandeling-voor-doden-vader-in-psychose~b506f875/
2022-09-02||Tweede verdachte reeks explosies is 17-jarige jongen||De verdachte zit nog in beperkingen, wat inhoudt dat hij alleen met een advocaat contact mag hebben. Justitie wil niets kwijt over bij welke explosies de jongen betrokken zou zijn. Eerder werd ook al een minderjarige verdachte, een 15-jarige jongen, gearresteerd voor betrokkenheid bij meerdere incidenten in een onderzoek naar een reeks explosies en plofkraken in de hoofdstad. Ook zijn voorarrest is verlengd. Amsterdam wordt de laatste weken geteisterd door een golf aan plofkraken en explosies. “Om de paar dagen gaat er wel ergens in de stad een explosief af,” meldde de politie eerder. Onder meer bij de luxe horecazaken The Harbour Club in Oost en café In the City waren explosies. Beide tenten moeten voor zes maanden dicht. Om het explosiegeweld aan te pakken heeft de Amsterdamse politie twee nieuwe rechercheteams ingezet die zich specifiek richten op explosies en plofkraken. De inzet van die teams heeft geleid tot de aanhouding van beide verdachten.||https://www.parool.nl/amsterdam/tweede-verdachte-reeks-explosies-is-17-jarige-jongen~b015ae0d/
2022-09-02||Joe Biden mept vanaf nu verbaal keihard terug||De Amerikaanse president Joe Biden heeft zijn mojo teruggevonden. De laatste jaren oogde hij breekbaar, nu zien we hem plots weer zo scherp, vurig en ad rem als in vroegere tijden. Tijden waarin hij als een straatvechter Republikeins beleid fileerde, in debatten de vloer aanveegde met politieke tegenstanders en, anders dan zijn baas Obama, de complexiteit van politiek wist te vangen in directe, heldere taal. Toen hem in 2012 werd gevraagd waarom Obama zou moeten worden herkozen, antwoordde Biden: ‘Bin Laden is dead, General Motors is alive.’ Als presidentskandidaat wierp hij zich juist nadrukkelijk op als verbinder. ‘This is not who we are’, zei hij over het Trumpisme. Zelfs na de bestorming van het Capitool en de ondermijningen van zijn verkiezingswinst omarmde Biden lang het credo van de respectability politics: een opvatting waarbij inhoudelijke en ideologische polarisatie en botsingen worden weggewuifd als een onnodige, bittere strijd en de bron van alle kwaad. De overtuiging daarachter: als we, links of rechts, maar weer gewoon uitgaan van elkaars goede bedoelingen en elkaar met decorum behandelen, dan komt het vanzelf wel goed. Maar in dat denken zit een misvatting. Het persoonlijke wordt vermengd met het inhoudelijke. Natuurlijk moeten we de ander als mens altijd waardig blijven behandelen. Maar politiek is per definitie een ideeënstrijd en als je de verschillen in opvatting maar lang genoeg gladstrijkt, ontkent en typeert als problematisch, lijkt het op een gegeven moment alsof de politieke, inhoudelijke keuzes er helemaal niet toe doen. Dan word je op een dag wakker met een volksmenner als president, die Washington handig wegzet als één pot nat. Michelle Obama maakte faam met haar uitspraak ‘When they go low, we go high’, een zin die overigens niet alleen geworteld was in inhoudelijke overtuiging, maar ook in de waardigheid die zij en haar man als eerste zwarte First Family wensten te behouden ten aanzien van het vuige en massale racisme waarop hun aanwezigheid in het Witte Huis kon rekenen. Maar veel linkse Amerikanen vonden al die uitingen van respectability politics al langer naïef. Want wanneer je politieke tegenstrevers de geldigheid van legaal gewonnen verkiezingen ondermijnen, gewelddadige aanvallen op de democratie uitvoeren of steunen, en ondertussen hard werken aan het slopen van verworven vrijheiden op het gebied van burgerrechten, abortus, gelijkheid, hoe nobel is het dan eigenlijk om de handschoenen aan te houden? Er staat te veel op het spel. Biden en zijn team zijn ook tot die conclusie gekomen. Zijn winst in 2020 was niet genoeg om het Trumpisme te verslaan. ‘This is not who we are’, zo verwoordde een Twitteraar het treffend, heeft plaatsgemaakt voor ‘This is who some of y’all are’. En dus noemt Biden de MAGA-Republikeinen nu onverbloemd semi-fascisten die democratie en rechtstaat bedreigen. Maar Biden lijkt ook te hebben begrepen dat de jarenlange uitverkoop van de Democraten aan Wall Street evenzeer een bedreiging vormen voor zijn land. En dus voert hij voor Amerikaanse begrippen ongekend links en sociaal beleid door. En al even belangrijk: when they go low, dan mept Joe Biden vanaf nu verbaal keihard terug. Mooi. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/joe-biden-mept-vanaf-nu-verbaal-keihard-terug~b4aabf78/
2022-09-02||Serena Williams doorbrak barrières voor veel zwarte Amerikanen||Toen Clifton Rowell (62) een jongen was, had Harlem geen tennisclubs. In New Yorks voornaamste zwarte buurt ging je basketballen, American football spelen of op honkbal. Tennissen, dat deden vooral witte mensen. “Nu hebben we in Harlem ook tennisbanen,” zegt Rowell, gehuld in een T-shirt met foto van Serena Williams. Afscheid, staat er in grote letters boven. “Serena en haar zus betekenen heel veel voor de Afro-Amerikaanse gemeenschap,” gaat Rowell verder. “Ik ben een sportfanaat, maar ik ben pas tennis gaan kijken toen zij speelden – en wonnen. Dat is de sleutel, ze wónnen. Serena gaf ons de mogelijkheid te geloven dat we het ook kunnen. Het maakt ons trots.” Rowell hangt deze week rond bij het Arthur Ashe stadion in New York, om toeschouwers op de US Open te vermaken met sportquizzen en zo wat bij te verdienen. Sommigen zijn speciaal gekomen om het laatste toernooi van Serena Williams mee te maken. Nu ze heeft laten doorschemeren dat haar tennispensioen nadert, reflecteert Amerika op wat ze heeft betekend, niet alleen voor de sport, maar ook voor het land. Toen Serena Williams (40) in 1998 voor het eerst de top 50 van de wereld haalde, was ze een bezienswaardigheid, met haar afrohaar met witte kraaltjes erin. Geen enkele tennisster had zulk haar, behalve haar één jaar oudere zus Venus dan. Nu is tennis in de VS geen witte sport meer. “Door haar zijn veel kinderen van kleur gaan tennissen,” zei D.A. Abrams, hoofd diversiteit van tennisbond USTA, al toen ze in 2015 een Grand Slam leek te kunnen halen – winst van alle vier grand slams (Australian Open, Roland Garros, Wimbledon en de US Open) in één jaar – wat haar uiteindelijk niet lukte. “Meisjes zien iemand zoals zij tennissen op tv en kunnen zich indenken dat ze zelf ook zoiets kunnen. En belangrijker: ze zien wat je kunt bereiken met hard werken, focus, vastberadenheid en doorzettingsvermogen. Serena Williams is een geweldig rolmodel.” Ze is zo toegewijd aan haar sport, dat ze lang genoeg heeft doorgespeeld om het op te nemen tegen de meisjes die zich door haar hebben laten inspireren. Naomi Osaka (24), de Japans-Haïtiaanse voormalige nummer 1 van de wereld die opgroeide in de VS, heeft Serena Williams ooit beschreven als ‘de voornaamste reden’ dat ze is gaan tennissen. Coco Gauff (18), ook een rijzende zwarte ster, zei onlangs exact hetzelfde. Serena Williams kwam van ver. Ze groeide op in Compton, een stad in de buurt van Los Angeles waar bendes de dienst uitmaakten. Haar halfzus Yetunde werd doodgeschoten op straat. Vader Williams liet zijn dochters Venus en Serena keihard trainen en hielp hen daarmee naar een compleet andere wereld. ‘Ik werd heel erg gepusht door mijn ouders,’ schreef Serena onlangs in het essay in Vogue waarmee ze aankondigde dat haar ‘evolutie’ naar een post-tennisleven gaat beginnen. ‘Tegenwoordig zeggen veel ouders: laat je kinderen doen wat ze leuk vinden! Nou, dat is niet hoe ik ben gekomen waar ik nu ben. Ik was geen rebel als kind. Ik heb hard gewerkt, en de regels nageleefd.’ Als volwassene had ze daar genoeg van. Serena Williams doorbrak barrières en normen in de starre, traditionele tenniswereld. Ze werd door de chique tenniselite met argusogen bekeken. Haar lange, krachtige en gespierde zwarte lichaam kreeg vaak het stempel ‘mannelijk’, werd bespot of ‘ongeschikt’ geacht voor verfijnd tennis. Ze was te emotioneel en agressief op het veld, als ze een vuist in de lucht stak om een punt te vieren, of schreeuwde in reactie op een besluit van de scheidsrechter dat ze oneerlijk vond. Williams reageerde vrijwel altijd beheerst en beleefd, maar bleef onbeschaamd de tenniswereld opschudden. Haar kleding paste zelden in de traditionele tennisgarderobe – Williams droeg tule, spijkerstof of een catsuit dat dat machtige lijf nog eens in al zijn glorie liet zien. Zo hielp ze schoonheidsstandaarden verschuiven. “Je laat de wereld schoonheid toch niet bepalen,” zei ze er onlangs over tegen Time Magazine. Nadat ze in 2016 moeder was geworden, keerde ze terug om daarna nog eens vier grote finales te bereiken. Daarmee zorgde ze opnieuw voor een normverschuiving – voortaan mogen vrouwelijke spelers na een zwangerschap weer instappen op de ranking die ze hadden voor het moederschap. Bovenal bleef ze lang winnen om haar critici de mond te snoeren. De beste is ze allang niet meer, als nummer 413 op de wereldranglijst, maar het is ook haar houding op en rond het veld, vol liefde voor de sport én voor zichzelf, die miljoenen fans zal bijblijven. Het gaat erom, zo adviseert ze na een carrière van 27 jaar in haar afscheidsessay, om ‘nooit iemand anders jouw verhaal te laten schrijven’. “Wees altijd je echte zelf. Wees trots op wie je bent. Hou van jezelf. Het gaat allemaal om houden van jezelf.” Katrina McClain (38) uit Brooklyn beschrijft, zoals meer zwarte vrouwelijke toeschouwers rond het tennisstadium in New York, hoe inspirerend het is om Williams onbeschaamd zichzelf te zien zijn. “Wij zwarte vrouwen worden vaak ondergewaardeerd. Het is geweldig om haar uit de schaduw te zien stappen en de lat hoger te leggen. Het is goed om ook haar emoties te zien, hoe ze het racket hanteert zonder zorgen. Dit is wie ik ben, dat straalt ze uit.” Stacy Rubi (35), die als tiener op high school in de omgeving van New York verdienstelijk tenniste, leerde het spel door op tv naar Serena Williams te kijken. Williams’ succes is ook voor haar een aanmoediging. “Als zwarte vrouw, of als zwarte persoon in het algemeen, moet je zo veel barrières doorbreken. Om dan de beste worden op een plek waar je eerst niet geaccepteerd werd – iedereen wil dat wel.”||https://www.parool.nl/sport/serena-williams-doorbrak-barrieres-voor-veel-zwarte-amerikanen~b27721c7/
2022-09-02||In deLighthouse Pâtisserie & Kombuchabar kunnen klanten volgen hoe alles gemaakt wordt||“Zes jaar geleden begon ik met het leveren van het drankje kombucha aan Amsterdamse restaurants en bars,” zegt Nicolas Adam, oorspronkelijk Parijzenaar. In de eerste week van augustus opende hij een kombuchabar en productiehuis voor patisserie in samenwerking met Chocolatier Raaf. Adam heeft zijn kombuchabrouwerij Leave Your Sword om de hoek, maar de ruimte werd te klein. Klanten wilden namelijk ook graag zijn gebakjes. Toen hij hoorde dat er naast zijn brouwerij een grotere ruimte vrij kwam, greep Adam zijn kans. Bij binnenkomst valt het op dat iedereen kan zien hoe alles wordt gemaakt. Aan het raam staan houten krukjes en aan het plafond hangen wolkjes. “Bijna alles is tweedehands gekocht en de tap is door een vriend gemaakt.” Klanten kunnen kiezen tussen kombucha van de tap of per fles. De kombuchasmaken zijn gemaakt op basis van thee, zoals een fles Lapsang Fire-Dried Black Tea Kombucha (€12,50), die goed te combineren is met vlees, vis of kaas. Klanten kunnen binnenwandelen voor een een glaasje Milky Oolong Kombucha (€4,50) of Café au lait (€3,25). Daarnaast verkoopt Adam verschillende gebakjes, zoals financiers, kleine Franse amandelcakes, met maanzaad en citroenjam (€2,50) of Canelés (€2,50). Binnenkort biedt Adam op de zondagen brunches aan en wil hij exposities organiseren. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/in-delighthouse-patisserie-kombuchabar-kunnen-klanten-volgen-hoe-alles-gemaakt-wordt~b17b1500/
2022-09-02||In Amsterdamse Sir Dam-wodka is zelfs de grootste supermarktketen in Georgië geïnteresseerd||“Nee, maar u bedoelt dat ze daar al wodka hebben? Dat klopt ja. Maar weet u, sinds we een gouden medaille hebben gewonnen in San Francisco, alleen maar doordat een tequilamakende vriend van me onze fles had ingestuurd, krijgen we heel veel aandacht uit allerlei landen.” “Zelfs de grootste supermarktketen daar, met acht-,negenhonderd XL-winkels is geïnteresseerd. Ik denk dat het komt doordat ze Amsterdam associëren met vrijheid, het Westen, en ze drinken graag wodka uit een Amsterdamse fles natuurlijk.” “We hadden tijdens de corona veel problemen, we bestonden net, hadden net een tweede batch besteld, en toen ging alles dicht. Mijn broertje en ik kregen van Gall & Gall te horen: je krijgt een barcode, maar je moet zelf naar de winkels om de managers te overtuigen dat je er je fles mag neerzetten. We staan nu bij 189 Galls.” “Ja, en ook in Nederland verkopen we het best aan expats, dat zien we aan de cijfers in Buitenveldert, Amstelveen en Den Haag.” “Het heeft te maken met onze fles, denk ik. Daarmee hebben we een eerbetoon willen maken aan Amsterdam. Hij is gelaserd met roségouden folie, en je kunt door de raampjes van de grachtenpanden heen kijken. Maar we verkopen ook heel goed in Katwijk en Tilburg, en daar heb ik helemaal geen verklaring voor.”||https://www.parool.nl/ps/in-amsterdamse-sir-dam-wodka-is-zelfs-de-grootste-supermarktketen-in-georgie-geinteresseerd~b969a868/
2022-09-02||Politie gaat uit van brandstichting bij eetcafé Amstelveenseweg||Hulpdiensten zijn rond 03.20 uur gealarmeerd dat er een brand was in eetcafé De Nijl. Volgens de brandweer was de brand snel onder controle, maar is er desondanks veel schade aan het pand ontstaan. Vanwege de uitslaande brand en de daarbij behorende rookontwikkeling moesten aangrenzende panden worden ontruimd. Meerdere mensen moesten hun woning verlaten en een van hen had rook geïnhaleerd. De politie heeft aanwijzingen dat iemand zich voor de brand ophield bij het café en daarna is weggelopen richting de Tweede Schinkelstraat. Over een motief van de mogelijke dader is nog niets bekend. Getuigen of mensen die mogelijk camerabeelden hebben van het incident worden gevraagd zich te melden.||https://www.parool.nl/amsterdam/politie-gaat-uit-van-brandstichting-bij-eetcafe-amstelveenseweg~b48148f2/
2022-09-02||Vijf aanhoudingen bij taxicontrole Schiphol||De controle vond van 14.00 tot 23.00 uur plaats op de Oude Haagseweg in Sloten, in de buurt van de A4. Onder meer de politie, de gemeente, de Inspectie Leefomgeving en Transport (ILT) Rijksdienst voor het Wegverkeer (RDW) en uitkeringsinstantie UWV deden er aan mee. Doel was het in beeld krijgen van malafide taxichauffeurs. Naast vijf arrestaties zijn er 72 processen-verbaal uitgeschreven, onder meer voor rijden zonder geldige chauffeurskaart en het niet bijhouden van ritadministratie. Ook stuitte de RDW onder meer op acht gladde en twee versleten banden en defecte verlichting. Zeven chauffeurs liepen tegen de lamp, omdat ze een uitkering bleken te hebben en hun taxiwerkzaamheden niet hadden opgegeven. Verder zijn er nog diverse boetes uitgedeeld voor verschillende verkeersovertredingen. De politie geeft aan dat naar verwachting de komende tijd vaker controles op taxichauffeurs gaan plaatsvinden. “De overheid wil daarmee een duidelijk en krachtig signaal afgeven: in Amsterdam is geen plaats voor malafide taxichauffeurs.”||https://www.parool.nl/amsterdam/vijf-aanhoudingen-bij-taxicontrole-schiphol~bcb28ad9/
2022-09-02||Netbeheerder TenneT: storing voorbij, overal weer stroom in Flevoland||Door een stroomstoring was in een deel van Flevoland vanaf ongeveer 16.00 uur de stroom uitgevallen. Waarschijnlijk kwam dit door een gebroken hoogspanningskabel in de omgeving van Dronten. Tussen Dronten en Lelystad rijden er nog steeds geen treinen. FlevoWegen meldde dat er verschillende meldingen werden gedaan van transformatorhuizen die in brand stonden. De Overijsselseweg werd hierom afgesloten. Volgens een woordvoerder van de politie is er nog een brand op een hoogspanningsstation in Dronten. Tussen Lelystad en Dronten is geen treinverkeer, ProRail is met spoed ter plaatse om reizigers te evacueren uit een stilgevallen trein.||https://www.parool.nl/nederland/netbeheerder-tennet-storing-voorbij-overal-weer-stroom-in-flevoland~ba42908a/
2022-09-02||Door Duitse blunders overleefde niemand de gijzeling tijdens de Olympische Spelen in 1972||Ankie Spitzer heeft met andere nabestaanden vijftig jaar gevochten voor erkenning, excuses en een schadevergoeding. Al is dat laatste niet het belangrijkste. Haar man, André Spitzer, was in 1972 tijdens de Olympische Spelen de schermcoach van Israël en werd vermoord bij de aanslag door Palestijnse terroristen. Net als tien van zijn landgenoten. De Duitse overheid ziet nu in dat in München tijdens de gijzeling enorme fouten zijn gemaakt. Tijdens de première van de tweedelige documentaire Ankie, de olympische weduwe in het Olympisch Stadion bleek donderdagavond hoe moeilijk de afgelopen decennia voor Spitzer waren. Over de strijd om erkenning en excuses, die Duitse president Frank-Walter Steinmeier in het openbaar zal geven, gaat de serie niet, maar de documentaire geeft wel een beeld over de achtergronden. Omdat de Duitse autoriteiten de archieven gesloten hielden, wist Spitzer niet hoe de laatste uren van haar man eruitzagen en wie uiteindelijk het dodelijke schot in zijn hart loste. Deze vragen beheersten haar leven, ze wilde antwoorden. Het onderzoeksteam van KRO-NCRV kreeg uiteindelijk wel toegang tot het archief. De dossiers legden nog maar eens bloot hoe door amateurisme en blunders van Duitse autoriteiten niemand levend uit handen van de terroristen werd gered. Anneke van Zanen, voorzitter van sportkoepel NOC*NSF, en Thomas Bach, voormalig schermer en hoogste baas van het IOC, waren aanwezig in het Olympisch Stadion. De Duitser Bach zorgde vorig jaar, bijna vijftig jaar na het drama, bij de opening van de Spelen in Tokio, voor een minuut stilte voor de elf Israëliërs. Zijn voorgangers kregen dat nooit voor elkaar uit angst voor een boycot van de Arabische landen. Toenmalig IOC-voorzitter Avery Brundage had een dag na de aanslag al gesproken: ‘The Games must go on!’ Dat de aanslag in Duitsland plaatsvond, het land waar de Israëliërs wilden bewijzen dat ze nog bestonden, maakte het drama nog gruwelijker. De Palestijnse verantwoordelijken zijn tot op de dag van vandaag trots op hun moordpartij, ze hebben hun eigen volk verdedigd ten koste van de Israëlische vijand. Spitzer komt er door de hulp van onder anderen presentator Twan Huys achter wie de moordenaar van haar man is geweest. Mohammed Safady blijkt net als een andere gijzelnemer zelfs nog in leven te zijn. Beiden willen niet door Huys geïnterviewd worden, iets wat de makers van Terror at the Games: Munich ‘72, te zien bij de VPRO, wel lukte. Voorafgaand aan de documentaire werd onder leiding van Van Zanen een minuut stilte gehouden voor de slachtoffers. Komende maandag vindt in München exact vijftig jaar na de aanslag een grote herdenking plaats. Ankie, de olympische weduwe wordt zondag en maandag uitgezonden op NPO1 om 21.30 uur.||https://www.parool.nl/kunst-media/door-duitse-blunders-overleefde-niemand-de-gijzeling-tijdens-de-olympische-spelen-in-1972~b9cf2207/
2022-09-02||Biden haalt in toespraak hard uit naar Trump: – ‘Hij weet: Als ik wil overleven, moet ik opkomen voor de gewone Amerikaan’||“Biden moet de ernst van de situatie duidelijk maken om de zwijgende meerderheid naar de stembus te jagen,” zegt Willem Post. Want dát de situatie ernstig is, daarvan is Post overtuigd. “De rapen zijn al een tijdje gaar in de VS,” legt hij uit. “Er is een maatschappelijke Grand Canyon. Biden weet dat er twee uitersten zijn: Trumpaanhangers enerzijds, de linksere democraten aan de andere kant. Van die laatsten moet Biden ook weinig hebben.” Maar tussen die twee uitersten zit een heel groot middenveld. En dát wil Biden ‘wakker schudden’ en naar de stembus krijgen. Over twee maanden gaat het tijdens de tussentijdse verkiezingen om cruciale zetels in de Senaat en het Amerikaanse Huis van Afgevaardigden. En niet lang daarna zal de campagne voor de presidentsverkiezingen van start gaan, zegt Post. De toespraak van Biden was in die zin ook een soort verkiezingstoespraak. De boodschap: ook al ben je een gematigde republikein of onafhankelijk, stem nu voor de democraten. “We moeten de democratie samen verdedigen en beschermen,” zei Biden tijdens zijn speech, gehouden in Philadelphia, waar de democratie van het land zo’n beetje ontstond. Die democratie staat op dit moment inderdaad ernstig onder druk, stelt ook Post. “Je moet wel stekeblind zijn om niet te zien dat dat nu het geval is.” Zo zijn bij diverse voorverkiezingen overheidsfunctionarissen die de verkiezingsuitslag níet accepteerden in belangrijke staten op sleutelposities terechtgekomen. “Stel je voor dat zij bij nieuwe verkiezingen opnieuw zeggen: we accepteren de uitslag niet. Dan krijg je tumult. De democratie kon dat één keer aan, maar kan het dat nog een keer? De vorige keer stonden er nog mensen tegen Trump op.” Een meerderheid van inwoners van de Verenigde Staten denkt ook dat de democratie in eigen land onder druk staat: 72 procent van de democraten vindt dat, evenals 70 procent van de republikeinen. En één op de drie Amerikanen vindt het voorstelbaar dat geweld wordt gebruikt. Post: “Ik spreek al tijden over een politieke of maatschappelijke burgeroorlog.” Dat een zittende president een vorige president zo aanvalt is normaal gesproken not done, stelt Post. “Maar we hebben ook nooit zo’n president gehad als Trump.” Trump spreekt de ‘taal van het volk’. “Biden weet: als ik politiek wil overleven, moet ik voor de gewone Amerikaan opkomen.” Dat de president zich richt op het stille midden past hem, zegt Post: “Biden is al een halve eeuw een middenpoliticus. Een man van de compromissen.” Bovendien ‘blaakt Biden van het zelfvertrouwen’ momenteel. “Ondanks de vele problemen en zijn flinterdunne meerderheid heeft Biden al veel wetten op zijn naam staan: de wet voor het terugbrengen van de inflatie, de Covid-hulpwet. Er is een hernieuwd zelfvertrouwen.” Opvallend: in zijn toespraak noemde Biden niet één keer Mar-a-Lago. Dat is een teken dat Biden duidelijk zijn eigen frame kiest, zegt Post. Het onderzoek naar de, deels top secret-documenten die Trump daar maandenlang had liggen, gaat waarschijnlijk nog lang duren denkt Post: maanden, zo niet jaren. “Biden ziet dat dit een juridisch gevecht wordt, hij laat de juristen het werk doen.” Mogelijk kondigt Trump zijn kandidatuur vanwege de aantijgingen vervroegd aan.||https://www.parool.nl/wereld/biden-haalt-in-toespraak-hard-uit-naar-trump-hij-weet-als-ik-wil-overleven-moet-ik-opkomen-voor-de-gewone-amerikaan~b1d19c7c/
2022-09-02||Zondag demonstratie op Museumplein om situatie Ter Apel||De actie wordt georganiseerd door MiGreat, een hulporganisatie die noodhulp biedt in Ter Apel. “We zijn er iedere dag. Het is schandalig hoe mensen daar behandeld worden,” aldus initiatiefnemer en voorzitter van MiGreat, Roos Ykema (27). Ykema noemt de situatie op de aanmeldlocatie ‘in strijd met mensenrechten en Europees recht.’ “Nog schaamtelozer is het feit dat dit kabinet deze zelfgecreëerde ellende gebruikt om een nog harder asielbeleid te voeren. We roepen het kabinet op: maak plek! Zorg voor goede opvangplekken voor alle asielzoekers en zie af van het asielakkoord”, aldus Ykema. Het protest in Amsterdam maakt deel uit van een grotere landelijke actie onder de noemer ‘Wij maken plek’. MiGreat roept mensen in het hele land op lokaal actie te voeren. Er zijn tot nu toe 23 acties aangemeld. De demonstratie in Amsterdam start om 16.00 uur op het Museumplein. Vervolgens zullen de aanwezigen een route lopen door de buurt om aandacht te vragen voor het asielbeleid. De tocht eindigt een uur later weer op het Museumplein.||https://www.parool.nl/nederland/zondag-demonstratie-op-museumplein-om-situatie-ter-apel~b3677e08/
2022-09-02||‘Soms moet er plaatsgemaakt worden’ riep hiphopdanser en theaterleider Alida Dors bij de Staat van het Theater||Het jaarlijkse Nederlandse Theaterfestival is donderdagavond traditiegetrouw begonnen met de Staat van het Theater. Voor deze festivalaftrap wordt telkens iemand uit het culturele veld uitgenodigd om zijn of haar licht te laten schijnen op het theater in Nederland. De uitnodiging ging dit jaar naar danser Alida Dors, artistiek leider van Theater Rotterdam, opgeleid in de hiphop. Ze bracht met haar Staat van het Theater de Kleine Komedie in vervoering. Dors bracht veel meer dan alleen een sterke speech. Haar Staat van het Theater ontrolde zich na een rituele zegening als een opzwepende, spannende performance lecture met stevig swingende live muziek, aangrijpende dans, een collage van rake citaten en een vurig betoog om als sector in beweging te komen. Als eerste zwarte vrouw die een van de vier grootste gezelschappen van het land runt, bracht ze een antiracistische en antiseksistische eis tot meerstemmigheid. Met schwung, humor en grote urgentie. Radicale gelijkwaardigheid is de inzet, ook al wringt het soms en doet het pijn op weg daar naartoe. Dors bracht de zaal in de Kleine Komedie regelmatig tot kolken. “Laat me jullie uitnodigen voor deze dans. Samen zoeken we de balans,” luidde het refrein. Dors deelde de waarden die zij meebracht vanuit haar hiphopachtergrond: “Hiphop, waar kleuren, disciplines en generaties elkaar versterken.” Dat is in de theatersector nog steeds niet zo, constateerde ze. Ze riep verschillende groepen op om mee te strijden. Het theaterveld ontbeert nog altijd kleur, vooral vrouwen van kleur en hun verhalen. Dors sprak ze rechtstreeks aan: “Deze sector heeft je nodig. Op alle fronten in alle hoeken en gaten. Ook al lijkt het er soms niet op. Ook al stuit je op onbegrip en op fobieën van anderen. Wij zijn hier.” Daarna riep ze alle vrouwen op naast haar sisters te komen staan – meerstemmigheid is ook hun strijd. Corona noemde Dors ‘het intermezzo van stilstand’. Dat gaf tijd voor reflectie, maar inmiddels dendert de sector weer door, met première-infarcten en dramatisch afgenomen werkgeluk. En schreeuwende ongelijkheid die het wij-zijdenken voedt. Ze putte hoop uit het activisme van de jonge generatie, maar stelde ook: “Soms moet er gewoon plaatsgemaakt worden.” De derde oproep richtte ze aan medestanders in de strijd tegen de ongelijkheid. Na elke oproep van Dors marcheerde strijdbaar een groep mensen op: vrouwen van kleur, vrouwelijke medestrijders, de medestanders. De groep werd aangevoerd door de dansers Nicole Geertruida en Liza Panjoel. Met groot effect, want bij de eerste golf begon de zaal al te joelen, te klappen en te juichen en dat verstomde pas na het slotapplaus. Het Nederlands Theaterfestival is overigens niet de enige die Alida Dors heeft uitgenodigd haar inzichten te komen delen. Tijdens de Nederlandse Dansdagen, in oktober, zal zij ook de Staat van de Dans voor haar rekening nemen. Het is voor het eerst dat één persoon de beide Staten presenteert. Vrijdagmiddag om vijf uur is The State of the world op het festival, een speech over de staat van de wereld en de podiumkunsten, uitgesproken door een lid van Pussy Riot, de Russische activiste Maria Aljochina.||https://www.parool.nl/kunst-media/soms-moet-er-plaatsgemaakt-worden-riep-hiphopdanser-en-theaterleider-alida-dors-bij-de-staat-van-het-theater~bafdf490/
2022-09-02||Doe geen kleine wasjes en kook eenpansgerechten, en nóg 13 tips om energie te besparen||Kom je geregeld onder de douche vandaan met verschrompelde vingers? Grote kans dat je houdt van lekker lang en heet douchen. Helaas zie je dat terug in je energierekening. Denk daarom eens aan een waterbesparende douchekop, die verbruikt gemiddeld 20 procent minder water en energie dan een normale douchekop. Marlon Mintjes, werkzaam bij Milieu Centraal :“Als je je regendouche vervangt door zo’n waterbesparende douchekop, bespaar je zelfs 60 procent.” Radiatorfolie houdt warmte binnen. Dat werkt zo: de folie plak je op de achterkant van de radiator. De warmte verdwijnt daardoor niet in de muur, maar reflecteert door de folie je kamer in. Mintjes: “Ik heb zelf afgelopen winter de folie met magneetjes achter de radiator aangebracht. Het was zo gepiept.” Doe in de koude wintermaanden ’s avonds en ’s nachts de gordijnen dicht. Ramen tochten vaak of geven kou af. Mintjes: “In de winter wordt het toch al vroeg donker, dus dan mis je geen buitenlicht.” Nog een tip voor in de winter. Tocht vindt altijd wel een gleuf; denk maar eens aan de brievenbus of je raam. Met een brievenbusborstel of tochtstrips kom je een heel eind. Mintjes: “Ongemerkt glipt er veel koud naar binnen, en ook veel warmte naar buiten. Daardoor ga je meer energie verbruiken. In plaats van je verwarming een graad hoger zetten, kun je beter alle naden en kieren dichtmaken.” Oudere apparaten verbruiken meer energie dan nieuwe. Kun je er geen afscheid van nemen? Mintjes: “Trek dan in ieder geval de stekker uit het stopcontact. Je kunt een stekkerdoos kopen met een aan- en-uitknop, dan kun je ze allemaal in één keer uitzetten.” Hoge temperaturen vragen om verkoeling. Maar de ventilator aanslingeren, heeft volgens Jos Keurentjes, deskundige energietransitie, geen zin en is zonde van de energie, ook al ontstaat er een lekker briesje. “Een ventilator zorgt alleen voor luchtverplaatsing. Echt afkoelen doet die niet. Sterker nog: de ventilator laat de temperatuur juist stijgen. Het apparaat wordt warm en doet daardoor het tegenovergestelde van koelen.” Nog een tip voor hoge temperaturen. Keurentjes: “Als het warm is, kun je het beste groen om je heen hebben.” Dat werkt zo: bestrating en verharding worden vaak warmer dan natuurlijke materialen. Leg je hand maar eens op een grasveld als de zon schijnt, en dan op asfalt. Het asfalt zal warmer zijn. Als de oppervlaktetemperatuur warmer is dan de luchttemperatuur, laat het warme oppervlak de luchttemperatuur stijgen. Keurentjes: “Ongeveer 80 procent van ons energieverbruik gaat op aan de verwarming. Elke graad eraf zie je fors terug in je energierekening.” ’s Winters dus met een trui op de bank en een dekentje in plaats van een T-shirt.” Wasmachines en drogers zijn grote energieslurpers. Manuel Oppenoorth, adviseur duurzaam wonen: “Met een paar kleine wasaanpassingen bespaar je al snel tientallen euro’s op jaarbasis.” Was bijvoorbeeld altijd op 30 graden, in plaats van 40. Voorkom sluipverbruik en zet je wasmachine na het wassen uit. Zorg vooral ook dat je wastrommel vol zit als je de wasmachine aanzet, zonde om de wasmachine te laten draaien voor kleine wasjes. Hang je was daarnaast (buiten) te drogen. “Per overgeslagen drogerbeurt bespaar je twee euro. Als je dit een heel jaar doet, bespaar je driehonderd euro.” Laat enkel lampen branden wanneer dit nodig is en maak zoveel mogelijk gebruik van het natuurlijke licht. Daarnaast is een ledlamp wel tien keer zuiniger dan een gloeilamp. Deze aanpassing geldt volgens Oppenoorth voornamelijk voor lampen die veel gebruiken: “Bij de oude spaarlamp in de schuur die je een keer per week aanzet, zal het niet veel zoden aan de dijk zetten.” Het is wel raadzaam de lamp op den duur te vervangen, maar geen haast, aldus Oppenoorth. Ook in de keuken kun je met een aantal kleine aanpassingen veel energie besparen. Gebruik tijdens het koken één pan op één pit, met een deksel. Oppenoorth: “Op deze manier zorg je voor minder warmteverlies, maar ook voor minder vocht in huis.” Van paella tot wokschotels; er zijn allerlei recepten voor eenpansgerechten te vinden. Zet in de winter na gebruik de oven open. Oppenoorth: “Hierdoor stroomt warmte uit de oven je huis in en hoeft de verwarming minder hard te werken.” Nog een oventip: heb je de bakplaat niet nodig? Deze dwarsboomt de luchtstroming en kun je dus beter weghalen. Koelkasten en vriezers verbruiken meer als ze (bijna) leeg zijn. Als ze goed gevuld zijn, blijven ze beter koel van binnenuit. Je kunt je koelkast een handje helpen door je bakjes uit de vriezer in de koelkast te ontdooien. Zet geen warme gerechten in de koelkast; het kost dan extra energie om de koelkast weer koud te maken. Indien je vriezer een dikke ijslaag bevat, heeft Oppenoorth een tip: “Laat de vriezer regelmatig ontdooien. Hierdoor werkt die efficiënter.” Ga je met vakantie? Schakel je koelkast en vriezer dan helemaal uit. Wie stroom wil besparen, kan beter een laptop gebruiken dan een gewone computer. Het allerzuinigst is het gebruik van een tablet. Daarvan kost het opladen maar een paar euro per jaar. Oppenoorth: “Alles is beter dan een desktop, die zijn het minst zuinig.” Voor mensen met een ruime(re) beurs is het raadzaam te investeren in energiebesparende middelen. Oppenoorth: “Een kleine investering heb je vaak al snel terugverdiend.” Wees bijvoorbeeld alert op sluipgebruik. Het is een veelvoorkomend fenomeen waarbij apparaten ook in een stand-bymodus energie verbruiken. Door een bespaarstekker aan te schaffen (variërend van €10 tot €50) wordt dit voorkomen. Speciaal voor vloerverwarmingeigenaren heeft Oppenoorth nog een tip: “Geef jezelf een pompschakelaar van vijftig euro cadeau.” De schakelaar zorgt er middels een sensor voor dat de vloerverwarmingspomp niet voortdurend blijft doorpompen. “Het scheelt al gauw 150 euro per jaar.”||https://www.parool.nl/ps/doe-geen-kleine-wasjes-en-kook-eenpansgerechten-en-nog-13-tips-om-energie-te-besparen~bc235925/
2022-09-02||De kip van Capon – Chicken Heaven is botermals, met een lekker vet velletje in een onweerstaanbare zoetige marinade||Drieënhalf jaar geleden recenseerde ik voor deze rubriek de spareribs van barbecuekiosk Braai. Als ik in de apps op Capon - Chicken Heaven stuit, valt het kwartje niet meteen. Later blijkt dit kiprestaurant, met vestigingen aan het Westerpark en Vondelpark, een broertje van Braai te zijn. Zelfde keuken, ander menu. De naam verklapt het al: het is kip wat de klok slaat. De overzichtelijke kaart biedt geroos­terde kip in vier stijlen. In zoete barbecue­saus, piri-piristijl, pikant op z’n Koreaans en een ‘hot-hot!’-variant. Elke soort kan op twee manieren worden besteld; louter de wings (vier, acht of twaalf stuks) of één kippenpoot plus twee vleugels. Je maakt de maaltijd desgewenst compleet met een maiskolf, coleslaw, friet en saus. Al na 25 minuten wordt er geleverd, alles keurig verpakt in perfect op maat gemaakte kartonnen doosjes. In de smaak sweet bbq koos ik de variant met één kippenpoot en twee wings (€16,50). Op het moment van bestellen is er een bonusactie en krijg ik van deze set de tweede gratis. Gelukkig voor mijn hongerige buurman had ik hem deze al beloofd vóór ik mijn tanden erin zette – anders had ik hem niet afgestaan, vrees ik. Want mijn god, wat is dit goed! De kip is botermals, met een lekker vet velletje in een onweerstaanbare zoetige marinade. Je proeft de houtskoolgrill duidelijk terug. Voor 7 euro nam ik er een portie friet (waarvan de zak met ‘Braai’ erop de familieband bevestigt) en verse coleslaw bij. Destijds schreef ik dat ‘de friet dermate knapperig is, dat ik zou willen dat Braai lesgeeft aan alle tenten die slappe friet leveren.’ Dit keer zijn de patatjes wederom in optima forma: krokant en fiks zout. De coleslaw is echter een aanfluiting. Die is slap en zuur, alsof ie al een paar dagen staat (of niet goed gekoeld is). Die krijgt een enkeltje prullenbak; superzonde. De corn on the cob (€5) raad ik wél aan. Een flink formaat met een geschroeid randje. Zo’n geblakerde smaak en structuur pept zo’n maiskolf altijd fijn op. De hot-hot! bestelde ik niet, maar de andere twee versies moesten zeker worden geproefd – en die zijn beide top. De Korean crispy chilli kip (€8,50 voor vier flinke dubbele wings) is licht pittig en extreem sappig. Er had wat mij betreft wel wat ­subtieler met de sesamzaadjes gestrooid mogen worden, maar ach. Tot slot de piri-piri (tevens €8,50 voor vier wings). Een foutloze uitvoering van de bekende Portugese marinade. Niet té spicy, wel lekker knoflokig en rokerig door de paprikapoeder. Zo’n gerecht waarvan je gezicht van mondhoek tot kaaklijn onder de glimmende rode saus komt te zitten. Precies zoals ’t hoort. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/de-kip-van-capon-chicken-heaven-is-botermals-met-een-lekker-vet-velletje-in-een-onweerstaanbare-zoetige-marinade~bd56f07a9/
2022-09-02||Ajax heeft intern wel wat schade opgelopen deze transferperiode||Van Ryan Gravenberch wist iedereen wel dat hij Ajax deze zomer zou verlaten, het vertrek van topscorer Sébastien Haller was een verrassing en voor een bedrag dat de 100 miljoen euro nadert, was Antony met geen mogelijkheid te houden. Het grootste verlies was misschien wel de transfer van Lisandro Martínez naar Manchester United. Ook in Engeland is de Argentijn al snel in de armen gesloten door de fans. De vrees bestond dat de technische leiding van Ajax, Gerry Hamstra en Klaas-Jan Huntelaar, niet opgewassen zou zijn tegen de enorme renovatieklus die hen te wachten stond. Het duurde even voor het duo met concrete oplossingen kwam, maar na het vastleggen van Steven Bergwijn, Owen Wijndal en Brian Brobbey oogstten Hamstra en Huntelaar vooral bijval toen Calvin Bassey werd losgeweekt bij Rangers FC. De sterke en snelle linksbenige centrale verdediger wordt beschouwd als een waardig opvolger van steunpilaar Martínez. Ajax gaf meer geld uit dan ooit tevoren, maar de club kleurde keurig binnen de lijntjes. Er kwam twee keer zoveel geld binnen (ruim 200 miljoen euro) als er werd uitgegeven. Daarmee haalde Ajax deze transferperiode meer geld binnen dan welke andere Europese club dan ook. Het venijn zat echter in de staart van het transferwindow, dat 31 augustus om middernacht sloot, en intern zijn bij Ajax wel wat relaties flink bekoeld geraakt. Zowel in de spelersgroep als in de vereniging is weinig begrip voor de voetballers van Ajax die met een vorm van werkweigering hebben geprobeerd een transfer af te dwingen. Antony was zelfs twee weken niet inzetbaar voor de club, tot grote onvrede van vooral trainer Alfred Schreuder. Bij het programma Rondo van Ziggo zei hij begrip te hebben voor de vertrekwens van een speler en het sentiment dat ontstaat als dat niet dreigt te lukken. “Maar uiteindelijk ben je professional en moet je gewoon je ding doen.” Antony slaagde wel in zijn opzet. Hij maakt vermoedelijk zondag tegen Arsenal zijn debuut voor Manchester United. Wellicht heeft dat zijn collega’s Mohammed Kudus en Edson Álvarez aangezet afgelopen woensdag en donderdag ook een groepstraining aan zich voorbij te laten gaan. Beide spelers – en de clubs die zich op het laatste moment voor het duo hadden gemeld, Everton en Chelsea – kregen echter nul op rekest van de Ajaxleiding. In de selectie werden er grappen over gemaakt, maar de houding van de spelers in kwestie heeft ook wel kwaad bloed gezet. Zij snappen dat spelen in de Premier League, tegen een salaris dat vier of vijf keer hoger is dan de Ajaxwedde, aanlokkelijk is. Maar hoe je het ook wendt of keert: door niet met de groep te trainen, maar individueel in de gym een programma af te werken, tart je de ongeschreven wetten van een teamsport. Ook de verhoudingen tussen de directie en de raad van commissarissen van Ajax hebben in alle hectiek en chaos van dit transferwindow een knauw gekregen. Onduidelijke communicatie leidde er zelfs toe dat de rvc de aankoop van twee spelers, Lucas Ocampos van Sevilla en doelman Odysseas Vlachodimos van Benfica, op het laatste moment blokkeerde. Daar is het laatste woord nog niet over gezegd. Het zal al veel ruis op de lijn schelen als technisch commissaris Danny Blind na het WK in Qatar terugkeert in zijn toezichthoudende functie bij Ajax en weer dichter bij het vuur (lees: de dagelijkse leiding van de club) zit. Voor de huur van Ocampos gaf de rvc uiteindelijk wél toestemming. Dat beperkte het gezichtsverlies voor de directie nog enigszins. De komende weken en maanden zal blijken welke waarde Ocampos voor Ajax heeft. En dat geldt voor alle tien nieuwe spelers. Woensdag wacht de eerste graadmeter: de openingswedstrijd in groep A van de Champions League tegen Rangers FC. Lees ook: Zit Ajax’ raad van commissarissen op de stoel van directeur Van der Sar?||https://www.parool.nl/sport/ajax-heeft-intern-wel-wat-schade-opgelopen-deze-transferperiode~b561529d/
2022-09-02||Inwoners voelden zich bedrogen door ‘links Amsterdam’ - terecht	||Maandag gaan de Amsterdamse wethouders op heidag om te onderhandelen over de begroting van volgend jaar, een week nadat in Den Haag de landelijke begroting is uitonderhandeld. Op het stadhuis heerst onvrede over de kabinetskeuzes. Geen echte oplossingen voor het koopkrachtverlies en de energiearmoede en een breed geleefd gevoel dat daardoor de gemeente de klappen moet opvangen van inwoners die financieel door het ijs zakken. Wethouder Marjolein Moorman (Armoede, PvdA) is daarom uit de startblokken geschoten met optredens bij Buitenhof en EenVandaag en brandbrief na brandbrief richting Den Haag. Alleen een noodplan armoedebestrijding uit Den Haag gaat mensen écht helpen, is haar boodschap. Wrang is het dan dat juist Amsterdam strenger is geweest bij de uitkering van de energietoeslag dan strikt noodzakelijk. Heeft u een laag inkomen en een kleine spaarbuffer van iets meer dan 6000 euro? Geen energietoeslag voor u. En dat terwijl armoedeminister Carola Schouten (ChristenUnie) zei dat die vermogenstoets niet hoefde. Oeps. Opeens leek het rechtse Rijk ruimhartiger dan het linkse Amsterdam. Uit de Stopera kwam diezelfde dag tegengas. Zo werd benadrukt dat Amsterdam juist aan een grotere groep energietoeslagen uitkeerde dan de doelgroep van de landelijke overheid, omdat er anders berekend wordt wie onder de minimumgrens valt. En de vermogenstoets op de energietoeslag wordt voortaan geschrapt. Het Parool kreeg ondertussen mailtjes van Amsterdammers die zich bedrogen voelden. Terecht, in een in eerste instantie uitgebrachte informatiefolder stond dat het vermogen niet mee zou tellen en dus hadden velen gehoopt op de 800 euro die tot nu toe is uitgekeerd. Dat geld krijgen ze niet alsnog. Moment voorbij, loket gesloten. Het is een slecht beeld, vlak voor een winter waarin een groeiende groep Amsterdammers uit armoede de verwarming niet of nauwelijks aan zal zetten. Iedereen weet dat de landelijke energietoeslag de problemen niet oplost. En dat alle snelle pogingen om verlichting te bieden die Moorman aandraagt, zoals de korting op de aanschaf van een energiezuinige wasmachine, niet opwegen tegen het tempo waarin veel Amsterdamse portemonnees leegstromen. De treurige realiteit is dat we dit najaar met een kabinet zitten waar op korte termijn niet veel van te verwachten valt en een gemeente die slechts pleisters plakt. Belangrijk is dan ook hoe de begroting volgend jaar eruit gaat zien. Op tafel liggen maandag bezuinigingen, een enorme berg ambities en investeringen, terwijl ook gekeken moet worden of komend jaar de minima én de middenklasse enige financiële verlichting kunnen worden geboden. Dat is geen muntjesgeschuif, maar pure politiek. Ruimte voor hobbyprojecten is er niet en elke potentiële lastenverzwaring of -verlichting moet bediscussieerd. Afgelopen week waren de eerste commissievergaderingen, waar raadsleden goed uitgerust leken. Mooi, want die energie hebben ze hard nodig. Doet het college onder leiding van Moorman echt alles om bijvoorbeeld de groep te helpen die niet onder de armoederegelingen valt, maar de kosten keihard ziet oplopen? Politiek verslaggever Tim Wagemakers belicht in Republiek Amsterdam een politiek onderwerp uit de stad. Reageren? t.wagemakers@parool.nlLuister ook eens naar onze podcast Amsterdam wereldstad:||https://www.parool.nl/amsterdam/inwoners-voelden-zich-bedrogen-door-links-amsterdam-terecht~b4188ec1/
2022-09-02||Nachtclubs Garage Noord en Skatecafé nog niet dicht: contract halfjaar verlengd||Zelfs de tijdelijke verlenging is een lichtpuntje voor de Amsterdamse nachtcultuur, nu het aanbod van clubs in de stad steeds verder verschraalt. In juni moest De Marktkantine in Amsterdam-West de deuren sluiten om plaats te maken voor woningbouw. Daarmee verdween de laatste undergrounddansplek dicht bij de binnenstad. Clubs worden al jaren naar de rand van de stad geduwd, maar ook daar is nog nauwelijks plek. Initiatiefnemers worstelen met het vinden van geschikt vastgoed, onder meer vanwege de dichtbevolkte stad, hoge huren en regelgeving. Op dit moment zijn er zes clubs met een tijdelijk huurcontract. Een groot deel daarvan loopt in de komende jaren af. Daaronder is ook De School, die volgend weekend de deuren voor zestien maanden heropent. De bekritiseerde club in West ging aan het begin van de coronapandemie dicht na een tumultueuze periode, waarin ze onder vuur was komen te liggen in het antiracismedebat en vanwege een aantal incidenten.||https://www.parool.nl/amsterdam/nachtclubs-garage-noord-en-skatecafe-nog-niet-dicht-contract-halfjaar-verlengd~b0ea670a/
2022-09-02||Zit Ajax’ raad van commissarissen op de stoel van directeur Van der Sar?||Voetbalcommentatoren zijn meedogenloos bij het duiden van de transferperikelen bij Ajax deze week. Algemeen directeur Edwin van der Sar is volledig in zijn hemd gezet, heet het, als marionet of zetbaas van de raad van commissarissen (rvc). Hij en het nieuwe technische duo Klaas-Jan Huntelaar en Gerry Hamstra werden teruggefloten bij de (vrijwel) beklonken aankopen van een Argentijnse aanvaller en een Griekse doelman. Nu ligt op straat dat voor elke aankoop boven de 6 miljoen toestemming van de rvc nodig is. De in toezicht gespecialiseerde hoogleraren Rienk Goodijk (VU) en Mijntje Lückerath-Rovers (Tilburg University) vinden het onterecht dat de gebeurtenissen op die manier worden geduid. “Het is het goed recht van de rvc om bepaalde investeringen tegen te houden,” zegt Goodijk. “En het kan zijn dat er redenen zijn om er iets dichter op te zitten dan de afgelopen jaren.” Zo kan de vervanging van Marc Overmars meespelen, die veel ervaring had als directeur belast met aan- en verkoopbeleid. “De gebruikelijke rolverdeling is dat de directie de begroting en de strategie opstelt en de rvc deze goedkeurt,” aldus Lückerath-Rovers. “Daarbuiten kunnen er uitgaven van een dusdanige omvang zijn dat de rvc daarover wil meebeslissen. Het is niet zo dat de toezichthouders alleen achteraf toetsen.” Lückerath noemt het ‘helemaal geen slechte zaak’ dat de rvc beoogde transfers van tijd tot tijd blokkeert. “Als je overal mee instemt, waar heb je dan een rvc voor? In de voetbalwereld speelt de emotie vaak een rol bij besluitvorming onder hoge druk, zoals in dit geval vanwege de transferdeadline. Als de kosten van een deal dan ook nog eens oplopen, is het goed dat er een partij is die objectief kijkt of het wel in het belang van de club is.” Iets anders is dat Van der Sar in de beeldvorming vleugellam lijkt. Goodijk: “Het zou goed zijn als de rvc in de media zijn ingrijpen verantwoordt. Nu is er een risico dat de algemeen directeur in de ogen van de buitenwacht lijkt te bungelen. De werkgeversrol van de rvc verlangt dat de raad duidelijkheid geeft. Zulke accountability is in Nederland minder sterk ontwikkeld.” Ook Lückerath-Rovers meent dat Ajax naar buiten zou moeten treden, of het nu bij monde van de directie of de rvc is. “Het zou sterk zijn als ze uitleg geven over de redenen van hun opereren. Ik vind het niet terecht dat nu gezegd wordt dat Van der Sar in zijn hemd staat. Dit zijn gewoon dingen die kunnen gebeuren.” Lückerath-Rovers wijst wel op het gevaar van te weinig voetbalkennis in de rvc. Het (tijdelijk) terugtreden van Danny Blind sinds juli vorig jaar, vanwege zijn rol als assistent van bondscoach Louis van Gaal, is op papier ondervangen door het adviseurschap van voetbaltrainer Adrie Koster. “In algemene zin is het kwetsbaar als er niemand in een rvc zit met verstand van zaken van de sector. Bij voorkeur hebben twee commissarissen dat.” Dat Blind volgens ingewijden informeel toch bemoeienis zou hebben met het transferbeleid, is volgens haar niet per definitie problematisch. “Mensen praten nu eenmaal met elkaar, het is een klein wereldje. Als Blind het kan scheiden van zijn positie bij het Nederlands elftal, hoeft het geen punt te zijn.” Lees ook: Ajax heeft intern wel wat schade opgelopen deze transferperiode||https://www.parool.nl/sport/zit-ajax-raad-van-commissarissen-op-de-stoel-van-directeur-van-der-sar~bc750b28/
2022-09-02||Ajacieden Brobbey, Rensch en Taylor in voorselectie Nederlands elftal||Taylor en Brobbey zijn sinds dit seizoen basisspelers bij Ajax en maken voor het eerst deel uit van de voorselectie van Oranje. Ook Rensch zit in de voorselectie. De verdediger werd wel al vaker opgeroepen en speelde tot dusverre één interland voor Oranje. Doelman Andries Noppert, die deze zomer van Go Ahead Eagles naar sc Heerenveen verkaste, traint de komende tijd ook mee bij het Nederlands elftal. Noppert doorliep de jeugdelftallen van Heerenveen, maar brak nooit door in het eerste. Via omzwervingen bij NAC, Foggia (Italië) en FC Dordrecht belandde hij in januari vorig jaar bij Go Ahead Eagles. Onder de vleugel van trainer Kees van Wonderen ontpopte hij zich tot een stabiele kracht in het elftal. Deze zomer verhuisde de 28-jarige doelman met zijn trainer mee en staat Noppert onder de lat bij de club waar het ooit begon. Het heeft geleid tot een uitverkiezing in de voorselectie van Oranje. Pascal Struijk speelt al jaren in de Premier League bij Leeds United, waar hij centraal in de verdediging staat. Daar is hij onbetwiste basisspeler. Struijk kwam dit seizoen tot vijf duels in de Premier League, afgelopen jaargang speelde de 23-jarige verdediger 29 van de 38 duels. Struijk is in het Belgische Deurne geboren. En Joey Veerman ziet zijn puike optredens bij PSV beloond worden met een uitverkiezing. De middenvelder speelt sinds januari 2022 in Eindhoven. Tegen Rangers FC baarde hij nog opzien met een opmerkelijk interview waarin hij na de uitschakeling voor de Champions League vertelde dat hij liever op ‘8' dan op ‘10' speelt. Sindsdien neemt Veerman met doelpunten PSV bij de hand. Van Gaal kiest ervoor om vijf keepers mee te nemen de komende tijd voor het definitieve selectiemoment op 16 september naast debutant Noppert. Jasper Cillessen maakte deze zomer de overstap van Valencia naar zijn jeugdliefde NEC, Remko Pasveer is weer hersteld van zijn gebroken vinger en staat bij Ajax weer onder de lat. Dat geldt ook voor Justin Bijlow en Mark Flekken, de eerste keepers van Feyenoord en SC Freiburg. Welke spelers definitief bij de selectie zitten voor de Nations League-duels met België en Polen wordt op vrijdag 16 september bekendgemaakt. Nederland staat bovenaan in de groep met tien punten uit vier wedstrijden.||https://www.parool.nl/sport/ajacieden-brobbey-rensch-en-taylor-in-voorselectie-nederlands-elftal~b3ddae8f/
2022-09-02||Raad van Europa: mensenrechten in het geding in Ter Apel||Mensenrechtencommissaris Dunja Mijatovic heeft Nederland in een brief aangesproken op de beroerde omstandigheden in met name het Groningse aanmeldcentrum. Ze maant staatssecretaris Eric van der Burg (Asiel) daarin ‘alle noodzakelijke maatregelen te nemen om de rechten van de betrokkenen te beschermen’. De Raad van Europa is een orgaan dat als doel heeft de rechtsstaat, democratie en mensenrechten in Europa te beschermen en versterken. 46 Europese landen zijn lid van de raad.||https://www.parool.nl/nederland/raad-van-europa-mensenrechten-in-het-geding-in-ter-apel~bb2423fd/
2022-09-02||Sinds de wedstrijd tegen Liverpool mag David de Gea naar voren rossen wat hij wil||Een van de aspecten aan het volwassen trainerschap van Ten Hag is het waar nodig doen van een aanpassing. Riep hij in de voorbereiding De Gea nog tot de orde toen hij een bal ver naar voren knalde – een Nederlandse trainer wil opbouw vanaf de keeper – sinds de wedstrijd tegen Liverpool mag hij naar voren rossen wat hij wil. Als deze keeper moet gaan meevoetballen, zie je een meltdown van epische afmetingen. De man kan het niet. De Gea is zo’n jongen die keeper werd omdat voetballen er bij hem niet inzat. Zijn eerste korte passes tegen Leicester City op donderdagvond bewaarde hij tot de 34ste, 37ste en 39ste minuut. Daarvoor was het wegrammen wat de klok sloeg en daarna ook. Hij beloonde Ten Hag voor diens flexibiliteit met een save van wereldklasse: Maddison stuurde een vrije trap snoeihard naar de linkerbovenhoek, waar De Gea naar toe zweefde en overnam met zijn rechterhand voor een punten pakkende redding. Een andere kwaliteit van Ten Hag is zijn vermogen om complementaire spelers naast elkaar te zetten. Het onwaarschijnlijke centrale duo Varane-Martínez is meteen een van de meest efficiënte van de Premier League. Varane kan lekker inschuiven met het Argentijnse koekiemonster naast hem, die Jamie Vardy opvrat en uitspuugde richting de zijlijn voor die onafwendbare wissel. Zondagmiddag moeten ze weer examen doen, tegen de aanvallers van Arsenal. Het kan best zijn dat die te vroeg komen en dat Manchester United verliest. Mijn geloof dat Ten Hag het daar gaat redden zal er niet door wankelen. Ik heb er anders over gedacht, dat klopt. Of het waar is wat de Telegraaf schrijft, dat Blind zich met alle transfers in deze periode heeft bemoeid, weet ik niet, en die krant ook niet, denk ik. Dat hij voor de aankoop van keeper Odysseas Vlachodimos is gaan liggen, had ik eerder gehoord. Dat betekent in elk geval dat Blind zonder enige officiële status in de club – ‘stapje terug’ gedaan – invloed heeft uitgeoefend op de rvc. Op zich wel geruststellend dat Ajax, beursgenoteerd of niet, een amateurclub in hart en nieren blijft, zichzelf Europees voor joker zet en naar believen voetballers door Europa laat vliegen en weer terug, omdat zij het willen. ‘Wij zijn Ajax,’ schalt het dwars door de optrekkende stofwolken van de internationale transfermarkt, en van oost tot west rollen omstanders met de ogen. Aan de ene kant gun ik Álvarez zijn miljoenen, aan de andere ben ik blij dat we hem nog minstens een half seizoen in de Arena zullen zien schoffelen. Het logo kussen zullen we hem voorlopig niet zien doen.||https://www.parool.nl/sport/sinds-de-wedstrijd-tegen-liverpool-mag-david-de-gea-naar-voren-rossen-wat-hij-wil~bdd93e77/
2022-09-02||Onze uittips voor komende week: indiefolk, fringetheater, Circusbende en een gelikte Koreaanse thriller||Holy shit! Niet schrikken, het is maar het thema van Valtifest, het dancefestijn waar bezoekers nogal wat werk maken van hun outfits en waar de spirit van de aloude RoXY levend wordt gehouden. Wat voor dresscode hoort bij zo’n thema? De organisatie doet op de eigen website wat suggesties. We citeren: ‘De Heeren Van Den Bruyne Ster, Hare Klisma Klisma Klisma Hare Hare, Dominee Darmgas, Onfakkingvoorstelbaar Fantasties, Moeder Onderste, Zuster Ruft, Wonderstamppot...’ Dj’s zijn onder anderen Isis, Michiel de Heij, Sandrien, Sluwe Vos en – uiteraard – Joost van Bellen.Zaterdag 3 september, 13.00 uur, Kaap Oost, IJdijk 10 In de sector ‘hip en toch gezellig’ is Bar Joost een van de leukste kroegen in Oost. Geweldige bierkaart ook. En ze doen er zo af en toe ook aan livemuziek. Voor wie zondag niet om 11 uur in de kerk zit: precies dan begin in Joost het optreden van gitarist Linus Eppinger en zanger Sam Ghezzi. Joost belooft ‘stomende en tedere rhythm-and-blues waarvan het hart warmer gaat kloppen en de heupen wulps gaan wiegen.’ We mogen daarbij denken aan Louis Jordan, Percy Mayfield en Ray Charles. De toegang is gratis en voor niks.Zondag 4 september, 11.00 uur, Molukkenstraat 33 Aan het eind van de jaren nul deed folk het ineens goed. Indiefolk, werd die ‘nieuwe’ folk toen genoemd, een kruising van de folk van de sixties en de alternatieve muziek van veel later. Uit het Amerikaanse Seattle, dat ons eerder Jimi Hendrix en grunge bracht, kwam de groep Fleet Foxes, die vooral opviel door de perfecte samenzang van de leden. Ze leken in dat opzicht de Beach Boys wel. Het hippe is er inmiddels een beetje af, maar dat doet natuurlijk niets af aan de muzikale kwaliteiten van de groep.Vrijdag 9 september, 19.30 uur, Paradiso Klei is aards, tactiel en extreem veelzijdig. Als reactie op de virtualisering en de behoefte aan authenticiteit is de waardering voor keramiek de laatste jaren enorm toegenomen. Met werk van acht kunstenaars toont High Fired een mooie dwarsdoorsnede van de keramische status quo. Anne Marie Laureys maakt potten op een ouderwetse draaischijf, maar vervormt ze tot organische sculpturen. Superstrak zijn de dunne vellen klei die Marga Knaven over elkaar vouwt alsof het stukken kneedbaar zink zijn. En het werk van Joke Raes moet je zien om te geloven hoe waanzinnig gedetailleerd keramiek kan zijn.T/m 15 oktober, Galerie Franzis Engels, Nieuwevaart 200 De wijk St Mary’s Park wordt door de rivier de Shannon afgesloten van de rest van de Ierse stad Limerick. Bewoners spreken dan ook van ‘the island’. Ze vormen een hechte gemeenschap, maar hun geïsoleerde locatie heeft ook geleid tot werkeloosheid, verslavingsproblematiek en huiselijk geweld. De Duitse fotograaf Tamara Eckhardt bezocht de wijk gedurende twee jaar meerdere keren om het vertrouwen van de lokale jeugd te winnen en hen voor de camera te krijgen. Het leverde een reeks Rineke Dijkstra-achtige portretten op van slungelige en onhandige adolescenten in een decor waar de armoede vanaf spat.T/m 8 oktober, Van Zijll Langhout / Contemporary Art, Brouwersgracht 161 De techwereld onderhoudt een moeizame relatie met het menselijk lichaam. Het liefst zou ze vlees en bloed helemaal elimineren waardoor we ‘post-human’ worden, maar dat zit er voorlopig niet in. Dus moet het lichaam, als ‘organische interface’ en vaartuig waarmee we in de wereld zijn, een plek krijgen in het domein van nullen en enen. Dat gebeurt nu nog vaak via programma’s die zijn geschreven door bleke, heteroseksuele jongens met een bepaalde opleidingsachtergrond. De kunstenaars in de groepstentoonstelling Future Bodies zetten daar een vrouwelijk perspectief tegenover en zoeken naar manieren waarop technologie kan bijdragen aan onze lichamelijkheid en emanciperend kan werken.T/m 15 oktober, Upstream Gallery, Kloveniersburgwal 95 De meisjes van Hellen van Meene waren altijd een beetje verlegen, wisten niet goed raad met hun lichaam op de rand van volwassenheid. Hun huid was bleek, bijna doorzichtig, en hun houding straalde kwetsbaarheid uit. De fotograaf bouwde een internationaal gewaardeerd oeuvre rond deze ‘Van Meenemeisjes’ maar na twintig jaar was de magie uitgewerkt. Drie jaar geleden verraste de kunstenaar iedereen door in de Grote Kerk van Alkmaar een nieuwe stap te zetten met een serie gebaseerd op de Zeven werken van barmhartigheid. Die vernieuwende, verhalende lijn heeft ze nu doorgezet in nieuw werk waarin het patriarchaat letterlijk en figuurlijk vurig bestreden wordt.T/m 22 oktober, Galerie Fontana, Lauriergracht 142 Het Nederlands Theaterfestival verovert de zalen van Amsterdam met het allerbeste theater van het afgelopen seizoen. De genomineerden voor alle toneelprijzen zijn te zien, inclusief die voor het jeugdtheater en nieuwe makers. Nieuw dit jaar is een comedyprogramma in De Kleine Komedie, ook zijn er dansvoorstellingen. Het eerste weekend zie je onder meer Theater Rotterdams indrukwekkende Slachthuis Vijf, het virtuoze Elisabeth Gets Her Way van Jan Martens en de absurdistische battle of the bullies van Maas td: Bully Bully (3+).T/m 11 september, onder meer in ITA, Frascati, De Kleine Komedie, Theater de Meervaart Parallel aan het Nederlands Theaterfestival loopt het eigenzinnige Amsterdam Fringe Festival. Onder het motto ‘jaw dropping performances’ brengt Fringe het nieuwste talent en de mafste uitvinders van de podiumkunst. Niche, hybride, out-of-the-box: een bezoek is gegarandeerd avontuurlijk en brengt je op plekken in de stad waarvan je denkt: waarom ben ik hier niet eerder geweest? Meer dan vijftig kortere en langere voorstellingen en performances zijn te zien in theaters, clubs, poppodia en café’s.T/m 11 september, theaters, clubs en café’s, onder meer in De Brakke Grond, Theater Bellevue, club Radion, poppodium Cinetol In het laatste seizoen van Ed Wubbe als artistiek leider van het Scapino Ballet slaat de choreograaf de handen ineen met muzikant Blaudzun voor de voorstelling Oscar. Het groots gemonteerde spektakel met ballet, circus en livemuziek viert het leven van Oscar Carré, de oprichter van Koninklijk Theater Carré. Wubbe liet zich inspireren door zijn visionaire aanpak en kleurrijke leven en belooft nog één keer absolute magie met sterdanseres Bonnie Doets in haar laatste show.7 (première 8) tot en met 25 september, Koninklijk Theater Carré De laatste film in de zomerreeks Previously Unreleased, dat genegeerde filmparels alsnog naar de Nederlandse bioscopen brengt, is meteen ook een van de hoogtepunten van de reeks. Met grootse filmische gebaren schetst de in Berlijn gevestigde Hongaarse filmmaker hoe de trauma’s van de Tweede Wereldoorlog over meerdere generaties doorwerken.Te zien in Eye Filmmuseum, Kriterion, Rialto Twee klassiekers van Steven Spielberg die het huidige popcornfilmgenre vormden, zijn opgepoetst opnieuw te zien: de haaienhorror die de term ‘blockbuster’ in het leven riep en het buitenaardse wezen dat bewees dat kindervermaak ook megasucces kon opleveren.Te zien in Eye Filmmuseum, FC Hyena, De Filmhallen, Lab111, Rialto, Arena, De Munt, Tuschinski, Pathé Noord Vorige week werd als opmaat naar deze nieuwe film van de Zuid-Koreaanse grootmeester Park Chan-wook al diens moderne klassieker Oldboy uit 2003 opnieuw uitgebracht. Parks bekendste werk, hoogtepunt van zijn ‘wraaktrilogie’, mag inderdaad opnieuw bekeken worden, juist om te benadrukken dat hij met Decision to Leave iets anders doet. Wraak en geweld, de hoofdthema’s van veel van Parks eerdere films, zijn hierin nog altijd aanwezig. Maar het kat-en-muisspel tussen een rechercheur en een femme fatale draait uiteindelijk om het tegenovergestelde: liefde en empathie. Al wordt dat uiteraard gecompliceerd met een flinke dosis obsessie, list en bedrog in deze gelikte thriller.Te zien in Cinecenter, Eye Filmmuseum, De Filmhallen, Kriterion, Lab111, Rialto, Studio/K, Tuschinski, City Veel kunstenaars vinden inspiratie in de natuur. Dat kunnen kinderen tussen de 6 en 12 nabootsen bij deze workshop. Eerst krijg je een rondleiding langs de mooiste landschappen, om vervolgens aan het schrijven, scheuren, knippen, tekenen en plakken te slaan. Je maakt een eigen collage met tekst, gedichten en foto’s. De workshop is gratis, aanmelden is verplicht.Zondag 4 september, 14.00 uur, Museum JAN Dit weekend kunnen kids voor de laatste keer in Het Scheepvaartmuseum voorgelezen worden uit Julian is een zeemeermin. Dit prentenboek van Jessica Love gaat over trots zijn op wie je bent en de moed hebben om dat uit te dragen. Julian droomt ervan om als zeemeermin door de golven te duiken, maar vindt het spannend om dat te zeggen. Meeluisteren kan door je aan te melden op het Open Plein. Zaterdag 3 september, 10.30 en 11.30 uur, Het Scheepvaartmuseum Het Huiskamerfestival neemt je zoals gewoonlijk mee langs alle stadsdelen van Amsterdam. Dit jaar gaat het festival echter niet de huiskamers in, maar openen unieke locaties in de stad eenmalig hun deuren. In Oost en West komt het oorspronkelijke concept terug: daar kunnen bezoekers een theaterroute langs drie huiskamers volgen. Voor kinderen zijn er gratis toegankelijke voorstellingen en het festival gaat op bezoek bij ouderen in de buurt. T/m 10 september, huiskamerfestival.nl Dit weekend vind je het Circusbende Festival op de NDSM-werf: circus, muziek, workshops en andere evenementen. De missie: hoogwaardige circusacts toegankelijk maken voor een breed publiek. Je mag gratis het terrein op en de voorstellingen zijn overwegend taalloos. Zaterdag 3 en zondag 4 september, NDSM-werf Exclusieve organische en biologische wijnen proeven kan zaterdag bij Wines Unlimited in een garage vlak bij het Amstelstation. Voor vijftien euro kun je kiezen uit meer dan zeventig wijnen uit Oostenrijk, Duitsland, Italië, Spanje, Frankrijk en Portugal. Er zijn gourmet bites van restaurant Apostrof en dj Miss Carolina Moore draait plaatjes.Zaterdag 3 september, 15.00 uur, Spaklerweg 1 Het internationale literatuurfestival Read My World viert dit jaar het 10-jarig jubileum. Het vindt plaats in de Tolhuistuin, waar ruim zestig Nederlandse schrijvers, journalisten en dichters invulling geven aan het thema Joy & Sorrow. De zaterdag begint met een ode aan Bea Vianen, de eerste Surinaamse schrijfster die bekend werd bij een groot publiek in Nederland. Vrijdag 2 en zaterdag 3 september, Tolhuistuin||https://www.parool.nl/ps/onze-uittips-voor-komende-week-indiefolk-fringetheater-circusbende-en-een-gelikte-koreaanse-thriller~bcba06b5/
2022-09-02||OM: tieners wilden crimineel Mike I. liquideren||De 18-jarige Serginio E. uit Amsterdam-Zuidoost en de 19-jarige Gilliano H. uit Diemen stonden op 1 juni jongstleden in warme kleding en met handschoenen aan op de galerij van het appartementencomplex in Amsterdam-Oost waar Mike I. op dat moment verbleef. Toen hij het tweetal zag, alarmeerde hij de politie. Die hield de twee tieners vervolgens aan. Gilliano H. had een doorgeladen Glockpistool op zak en Serginio E. een 3D-geprint wapen. Bij hun arrestatie zei een van de twee dat ze ‘iemand aan het opwachten waren’. Op een telefoon die bij Gilliano H. in beslag werd genomen, vond de politie foto’s van Mike I. die op een kermis waren genomen. Ook vond de politie Signalberichten die vlak voor de aanhouding waren verstuurd. ‘Ga gelijk Diemen, bro,’ werd hen opgedragen. Ook werd gevraagd hoe laat Mike I. de deur uit zou gaan. ‘Kan elk moment,’ zou daarop geantwoord zijn. Daar op werd gestuurd ‘Doe spits,’ wat wees scherp in straattaal betekent. “Meneer I. heeft die ochtend heel veel geluk gehad,” stelde de officier van justitie vrijdag tijdens een pro forma zitting. Mike I. draait al geruime decennia mee in het Amsterdamse criminele milieu. Zijn laatste veroordeling stamt uit februari. Toen werd hij door het gerechtshof veroordeeld tot zes jaar en vijf maanden gevangenisstraf voor zijn rol bij een poging tot moord in Almere op 17 juni 2017. Daarbij werd geprobeerd om crimineel M el J. uit de Diamantbuurt om het leven te brengen. De poging werd verijdeld toen de gestolen BMW waarin hij samen met een medeverdachte zat, werd klemgereden door een arrestatieteam. Mike I. droeg handschoenen, dubbele kleding en een muts. Hij heeft altijd ontkend dat hij iemand had willen doodschieten. “Dat is een brug te ver.” Van Mike I. wordt daarnaast op straat al jaren beweerd dat hij in augustus 2014 een rol speelde bij de liquidatie van de Amsterdamse crimineel Derkaoui van der Meijden alias ‘Pirki’. Mike I. is in het verleden gewaarschuwd dat hij op een dodenlijst staat. Begin deze eeuw maakte I. volgens justitie onderdeel uit van ‘een incassobureau voor criminelen’. Het is niet duidelijk wat het exacte motief zou zijn geweest om Mike I. afgelopen juni om het leven te brengen. Beide verdachten hebben zich veelvuldig beroepen op hun zwijgrecht. Ze hebben een summiere verklaring gegeven voor hun aanwezigheid in de omgeving van de woning waar Mike I. op 1 juni verbleef. “Het enige wat ik weet, is dat ik wapens af moest leveren,” zei Serginio E. “Ik zou nooit iemand willen doodschieten. Ik ben nog zo jong, ik wil iets van mijn leven maken.” Op 25 oktober gaat de zaak verder.||https://www.parool.nl/amsterdam/om-tieners-wilden-crimineel-mike-i-liquideren~bad6c24b/
2022-09-02||Geen strafrechterlijk onderzoek naar dood baby Ter Apel: ‘Geen strafbaar feit gepleegd’||Om die reden wordt er vooralsnog geen strafrechtelijk onderzoek gedaan, laat het OM in Noord-Nederland weten. Het onderzoek van het Nederlands Forensisch Instituut (NFI) is nog niet afgerond. Naar verwachting zal nog zes tot negen maanden duren voordat dat het geval is. Pas daarna wordt zal het OM een definitief oordeel over de zaak geven. Dat justitie nu al met een voorlopig oordeel naar buiten komt, heeft volgens het OM te maken met de maatschappelijke onrust rond de dood van de baby. Ook de Inspectie Gezondheidszorg en Jeugd en de Inspectie Justitie en Veiligheid doen nog onderzoek naar het overlijden van de baby. Zij bekijken alle aspecten die er een rol bij kunnen hebben gespeeld hebben, zoals de beschikbare zorg en de leefomstandigheden in het opvangcentrum. Verder wordt gekeken of er een medische oorzaak is en of er eerder zorg werd verleend. Het is nog niet bekend wanneer deze inspectiediensten hun onderzoeken zullen hebben afgerond. Het drie maanden oude baby’tje overleed in de nacht van vorige week dinsdag. Dat leidde tot geschokte reacties, zowel in Nederland als internationaal.||https://www.parool.nl/nederland/geen-strafrechterlijk-onderzoek-naar-dood-baby-ter-apel-geen-strafbaar-feit-gepleegd~bba0470c/
2022-09-02||Man ligt maanden dood in woning in Gaasperdam||Het lichaam van de man werd in juni al ontdekt. De politie heeft de vondst van het lichaam echter pas nu bekendgemaakt. Het is onduidelijk wat daar de reden voor is. Volgens de politie was de man mogelijk al 'twee of drie’ maanden dood toen hij in zijn woning werd gevonden. Uit onderzoek zou blijken dat hij een natuurlijke dood is gestorven. Deze week werd de woning aan het Wethouder de Vriesplantsoen leeggehaald. Het komt vaker voor dat het overlijden van een persoon lang onopgemerkt blijft. Volgens de GGD worden in de regio Amsterdam-Amstelland, Zaanstad, Waterland en Diemen gemiddeld vijf lichamen per jaar gevonden die twee maanden of langer in een woning liggen. Eens in de tien dagen wordt een persoon gevonden die twee weken of langer geleden overleden is. Extreme uitschieters zijn er ook. Zo werd in Holendrecht eind 2021 het lichaam ontdekt van David Wireku. Hoewel buren diverse keren bij woningcorporatie en politie aan de bel hadden getrokken, heeft de Amsterdammer van Ghanese afkomst vermoedelijk drie jaar dood in zijn woning gelegen, voordat zijn lichaam werd ontdekt. De laatste keer dat iemands dood zo lang onopgemerkt bleef was in 2014, toen in de Veeteeltstraat in Betondorp het lichaam werd gevonden van een 67-jarige man die vermoedelijk in 2011 was overleden. De man leidde een teruggetrokken bestaan.||https://www.parool.nl/amsterdam/man-ligt-maanden-dood-in-woning-in-gaasperdam~bab1976e/
2022-09-02||Formule 1-fans zorgen voor drukte op Amsterdam Centraal ||De NS laat in verband met de verwachte drukte elke vijf minuten een trein rijden tussen Amsterdam Centraal en station Zandvoort aan Zee. Perron 1 van Amsterdam CS, waar de treinen naar Zandvoort vertrekken, stond vrijdagochtend al vroeg vol. Reizigers worden via één route in het station naar het perron geleid. Op het perron worden mensen in groepjes doorgelaten in de richting van de trein. Veel mensen hebben oranje shirts of shirts van Red Bull aan, de sponsor van het team van Max Verstappen. De NS laat weten dat er sinds vrijdagochtend zeven uur al mensen aankomen op Amsterdam Centraal om verder te reizen naar Zandvoort. De treinen vertrekken niet vol, maar met wat vrijgehouden ruimte, aldus de NS. Zo kunnen er ook nog op de tussengelegen stations mensen instappen. Ook op Leiden Centraal was het vrijdagochtend al druk met Formule 1-liefhebbers in oranje shirts. Reizen naar het circuit kan vanaf dat station via Haarlem. Mensen mogen vrijdag tot twee uur ’s middags geen fietsen meenemen in de treinen richting Amsterdam. In de treinen tussen Amsterdam en Zandvoort zijn fietsen de hele dag niet toegestaan.||https://www.parool.nl/amsterdam/formule-1-fans-zorgen-voor-drukte-op-amsterdam-centraal~bae92ef4/
2022-09-02||Stikstofbeleid moet mogelijk strenger na nieuw onderzoek||Deskundigen zeggen tegen de omroep dat het rapport betekent dat de regels waarschijnlijk strenger moeten. De wetenschappers hebben gekeken hoe natuur beïnvloed wordt door de neerslag van stikstof. De bevindingen worden gebruikt om vast te stellen hoeveel stikstof uitgestoten kan worden zonder daarmee te grote schade aan beschermde natuur te veroorzaken. Bepaalde soorten natuur blijken gevoeliger te zijn voor stikstof dan gedacht. Volgens berekeningen van de NOS zal daardoor in een deel van Nederland vermoedelijk minder stikstof uitgestoten kunnen worden dan onder het beleid waar het kabinet nu aan werkt. Het internationale onderzoek waar de NOS over schrijft is een concept-rapport, waarvan de definitieve versie later deze maand verschijnt. Daarna laat het ministerie van Landbouw onderzoekers bestuderen welke gevolgen het heeft voor Nederland. Dat zal ‘zo snel mogelijk’ gebeuren, zegt het ministerie, maar het duurt nog enige maanden voor er duidelijkheid is. “Het onderstreept wel dat het belangrijk is om snel de overbelasting aan te pakken, onze natuur staat er slecht voor,” laat een woordvoerder van het ministerie weten. Het kabinetsbeleid is gebaseerd op ‘de best beschikbare wetenschappelijke inzichten, die eens in de zoveel tijd geactualiseerd kunnen worden - dat is inherent aan wetenschap’. Het onderzoek wordt elke tien jaar uitgevoerd.||https://www.parool.nl/nederland/stikstofbeleid-moet-mogelijk-strenger-na-nieuw-onderzoek~b039feeb/
2022-09-02||Eerste schooldag in Rusland: de kinderen spelen met speelgoedtanks ||Mijn hart brak toen schoondochter Olga vanuit Moskou een foto stuurde van kleinkind Charlotte in een mooi blauw jurkje, strikken in de haren en haar netste schoenen aan. ‘1 september’ stond er in het bijschrift. Meteen gingen de gedachten terug naar alle eerste septembers die we met onze drie zonen meemaakten. ‘Pervi Zvanok’ ofwel ‘de eerste schoolbel’ – als alle Russische kinderen weer naar school gaan met een plechtige ceremonie in aanwezigheid van eveneens opgedofte ouders en grootouders. En nu ging Charlotte naar haar eerste Pervi Zvanok – de kleuterschool – terwijl wij ontbraken! Haar vader Tom ging als kleuter naar een schooltje in het ‘Stalinbos’ – vlak bij de plek waar de beruchte dictator zijn laatste adem uitblies. Zijn eerste schoolboekje bevatte plaatjes met de tekst ‘Lenin leefde, Lenin leeft, Lenin zal altijd voortleven.’ Het was 1992. Gorbatsjov was net afgetreden en de Sovjet-Unie stortte voor onze neus in elkaar. De juffen lachten zelf verontschuldigend over het schoolboekje. “We weten dat de tijden zijn veranderd,” zeiden ze, “het gaat allemaal zo snel dat de schoolboekjes het niet kunnen bijhouden.” Op deze 1 september – dertig jaar later en een dag na het overlijden van Gorbatsjov – valt er weinig meer te lachen. Het woordje Lenin kan moeiteloos worden vervangen door Poetin. In de zomermaanden vaardigde het Kremlin een decreet uit dat alle 40.000 scholen in Rusland per 1 september een ‘patriottische adviseur’ moeten aanstellen die ‘patriottische en Russische morele waarden’ dient in te voeren in het onderwijs. De schoolboeken zijn op de schop gegaan met onderwerpen als ‘de geschiedenis van de Krim’ en ‘de wedergeboorte van Rusland onder Poetin’. Scholieren krijgen nu wekelijks lessen voor hun kiezen waarin patriottische oorlogsfilms of een virtuele tour door de Krim worden vertoond. In de klas van de dochter van collega Andrej werd een computerles vervangen door een film waarin Oekraïners zich overgaven aan Russische soldaten. Op veel scholen spelen kinderen nu met speelgoedtanks en oefenen jongens met modelmachinegeweren. Dat mist zijn uitwerking niet, merkte lerares Engels Milyutina. Zij werd gearresteerd nadat ze had geweigerd om tijdens haar les de oorlog te bewieroken. “De propaganda heeft zeker haar werk gedaan,” meldde ze. Op haar school kalkten kinderen Z-symbolen op de speelplaats. Veel liberale ouders zijn geschokt over het hersenspoelen van hun kinderen en wijken daarom uit naar privéscholen, in de hoop dat die minder onder staatscontrole staan. Dat blijkt in de praktijk ijdele hoop. Letovo, de meest prestigieuze en liberale school van Moskou, ging al door de knieën, nadat het onderwijs ministerie had gedreigd de vergunning in te trekken. Bij de school van kleinkind Charlotte schalde het Russische volkslied uit de luidsprekers en werd de vlag plechtig gehesen – ook al een noviteit. Onze Tom en Olga zien het met afgrijzen aan. “Stel je voor dat Charlotte straks thuiskomt met het idee dat Poetin een held is, en we dat niet uit haar hoofd kunnen praten... Dat is een van de belangrijkste redenen waarom we hier weggaan. Met pijn in het hart, maar voor de toekomst van onze kinderen.” Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/eerste-schooldag-in-rusland-de-kinderen-spelen-met-speelgoedtanks~b8ead666/
2022-09-02||Álvarez ondanks bod van 50 miljoen euro niet verkocht aan Chelsea ||Álvarez (24) meldde zich donderdag wel op sportpark De Toekomst, maar sloeg de training over. Hij liet Ajax weten graag naar Chelsea te verkassen, waar waarschijnlijk een contract klaar lag waarin hij een veelvoud kan verdienen van wat hij bij Ajax krijgt. Ajax weigerde echter mee te werken aan een transfer. Álvarez kreeg van de technische eindverantwoordelijken Klaas-Jan Huntelaar en Gerry Hamstra te horen dat een transfer onbespreekbaar was. En dus blijft Álvarez wel bij Ajax, in tegenstelling tot Lisandro Martinez en Antony, die wel voor respectievelijk 57 en 95 miljoen euro de overstap naar de Premier League hebben gemaakt. Die transfersommen kunnen door bonussen nog oplopen tot 67 en 100 miljoen euro. Álvarez was deze week niet de enige speler die muitte bij Ajax. Woensdag sloeg Mohammed Kudus ook een training over. De 22-jarige Ghanees stond ondanks een goede voorbereiding de eerste wedstrijden van dit seizoen wissel en Everton toonde vlak voor het sluiten van de transfermarkt interesse in hem. De Premier Leagueclub had zich bij Ajax gemeld, maar Huntelaar en Hamstra hebben Everton laten weten dat ook Kudus niet weg mocht. Trainer Alfred Schreuder ziet in Kudus een van de opties om Antony aan de rechterkant van de aanval te vervangen en ook op andere plekken voorin kan hij uit de voeten. Ajax haalde donderdag nog wel een nieuwe speler binnen, hoewel de Nederlandse transfermarkt al een dag gesloten was. Middenvelder Florian Grillitsch werd aan de selectie toegevoegd. De 27-jarige Oostenrijker komt transfervrij over van het Duitse 1899 Hoffenheim. Schreuder kent hem nog uit de tijd dat hij daar trainer was. Grillitsch speelde de afgelopen vijf jaar 151 wedstrijden voor de Duitse club.||https://www.parool.nl/sport/alvarez-ondanks-bod-van-50-miljoen-euro-niet-verkocht-aan-chelsea~bc1989cc/
2022-09-02||Zuidastoren Valley ‘beste nieuwe wolkenkrabber ter wereld’ ||De jury roemt met name het bijzondere en innovatieve architectonische ontwerp. ‘Valley ziet eruit als een oase in een omgeving die wordt gedomineerd door standaardkantoorgebouwen,’ aldus het juryrapport. ‘Het is niet alleen een architectonisch statement, maar ook een uitmuntend voorbeeld van een duurzaam en klimaatvriendelijke bouwconstructie.' Valley is ontworpen door MVRDV, het Rotterdamse bureau van Winy Maas, Jacob van Rijs en Nathalie de Vries. Aan de ene kant bestaat het gebouw uit spiegelgevels, maar het is vooral de binnenkant die opvalt; de toren is als het ware afgebrokkeld. Aan de asymmetrische muren en balkons zijn honderden plantenbakken gevestigd, waardoor het de indruk wekt van een stadse vallei. Valley bestaat zowel uit commerciële ruimtes als uit woningen. Goedkoop is wonen in het prijswinnende gebouw niet. De goedkoopste appartementen kosten zo'n 1700 euro per maand. De Emporis Skyskraper Award is een toonaangevende prijs voor hoogbouw wereldwijd die sinds 2000 elk jaar wordt uitgereikt. Gebouwen die in aanmerking komen voor de prijs zijn minimaal 100 meter hoog en moeten zijn voltooid in het voorgaande kalenderjaar. Vorig jaar werd de prijs toegekend aan het 271 meter hoge One Barangaroo in Sydney.||https://www.parool.nl/nederland/zuidastoren-valley-beste-nieuwe-wolkenkrabber-ter-wereld~bd6e4fdc/
2022-09-02||Hogescholen in actie tegen gebruik studentenvisa voor illegale migratie ||Dat bevestigt een woordvoerder van de Vereniging Hogescholen na een bericht van NRC. “Gelukkig halen we er nu al veel van die pogingen tot inschrijving tussenuit, maar we zien er behoorlijk wat,” aldus de woordvoerder. Het zou volgens het bericht in de NRC onder meer gaan om jongeren uit India, Pakistan, Nigeria, Bangladesh en Sri Lanka. Wie met een studentenvisum naar Nederland komt kan hier een bankrekening openen en een btw-nummer aanvragen. Vermoed wordt dat de studenten hun studie vroegtijdig staken om vervolgens als zzp’er te gaan werken. Om hoeveel van deze zogenoemde verdwijnstudenten het precies gaat, is niet bekend. De Immigratie- en Naturalisatiedienst (IND) zegt tegen de krant extra onderzoek te doen naar studenten uit Bangladesh. Het aantal Bengaalse studenten is in korte tijd fors toegenomen en van deze groep zou een ‘relatief groot aantal’ in Nederland staan ingeschreven als zelfstandige. Verschillende hogescholen herkennen het door de krant geschetste beeld. De Vereniging Hogescholen werkt aan een richtlijn, om deze praktijken tegen te gaan. Zo moeten studenten uit risicolanden straks mogelijk het volledige collegegeld voorafgaand aan het studiejaar betalen. Ook digitale intakegesprekken en een bewijs van financiële middelen behoren tot de mogelijkheden. Op die manier hopen de onderwijsinstellingen extra drempels op te werpen. Hbo-instellingen kunnen studenten niet strenger beoordelen op basis van iemands nationaliteit, omdat dat neerkomt op discriminatie.||https://www.parool.nl/nederland/hogescholen-in-actie-tegen-gebruik-studentenvisa-voor-illegale-migratie~b18c7eab/
2022-09-02||Een verbod op de (sjoemel)sigaret is niet ondenkbaar||Sjoemelsigaret is een term die antitabaksorganisaties gebruiken om aan te geven dat de manier waarop tabaksproducenten de hoeveelheid teer en nicotine meten, niet eerlijk is voor de roker. Dat gebeurt namelijk met rookmachines: apparaten die aan een sigaret zuigen, waarna wordt gemeten hoeveel schadelijke stoffen de machine binnenkrijgt. Maar: rookmachines knijpen bijvoorbeeld níet de gaatjes in een filter dicht, wat vingers tijdens het roken wel doen. Een mens rookt dus anders dan een machine. Een rookmachine, waar de gaatjes niet worden afgedekt door vingers, zuigt daardoor óók schone lucht mee naar binnen, waardoor veel minder teer en nicotine wordt gemeten. Mensen die roken en met hun vingers wel de gaatjes afdichten, krijgen veel méér schadelijke en verslavende stoffen binnen dan wettelijk is toegestaan. Zo makkelijk is het niet. De Nederlandse Voedsel en Warenautoriteit (NVWA) kan vooralsnog niet handhaven omdat de meetmethode met de rookmachines is toegestaan volgens Europese wetgeving. De meetmethode geeft daarnaast wel keurig de onderlingen verschillen aan tussen de sigaretten van verschillende merken. De tabaksindustrie overtreedt de wet niet. Dus, al is er niet veel discussie over het bestaan van de sjoemelsigaret (ook het RIVM erkent dat, bijvoorbeeld), kan er niet zomaar gehandhaafd worden. De antirooklobby wil dat natuurlijk wel, maar juridisch is er nog een lange weg te gaan. Zo is het gegaan. Maar de rechtbank in Rotterdam verwees de heikele zaak vanwege Europese wetgeving door naar het Europese Hof van Justitie in Luxemburg. Het Hof oordeelde dat de rookmachinemethode inderdaad werkt en toegestaan is, maar niet transparant is, te onduidelijk voor het publiek en niet eerlijk voor de roker. Met andere woorden: dat er op deze manier gemeten wordt, is aan de gebruiker, de roker, nooit duidelijk gemaakt. Die kón niet weten dat zijn peuk zoveel schadelijker is. “Feitelijk krijgt de rechtbank Rotterdam nu de opdracht te bepalen of de meetmethode in orde is geweest met het oog op de volksgezondheid of dat een andere meetmethode niet toch beter was,” legde een woordvoerder van het Europese Hof in januari uit. Oftewel: de meetmethode werkt, maar is het wel de beste en eerlijkste methode als het gaat om gezondheid? Het is zo'n uitspraak waar zowel de antirooklobby als de tabaksindustrie positieve conclusies uit trekt. Vrijdag ligt de zaak weer voor bij de rechtbank Rotterdam. De stichting Rookpreventie Jeugd, de gemeente Amsterdam en veertien gezondheidsorganisaties eisen daar eigenlijk opnieuw dat het ministerie van Volksgezondheid gaat handhaven op de sjoemelsigaret. Dat betekent in de praktijk: eerst opnieuw meten (maar nu met afgeplakte gaatjes, net zoals vingers de gaatjes afdichten) en dan zien wat voor gevolgen de dankzij de nieuwe meting ongetwijfeld grotere hoeveelheden schadelijke stoffen voor de toelating van de sigaretten zullen hebben. De huidige sigaretten zouden op basis van de nieuwe metingen te gevaarlijk kunnen zijn en daarom op last van de rechter uit de schappen moeten worden gehaald. Niet van vandaag of morgen, maar mogelijk is het wel. Er zijn, als het gaat om sigaretten, in het verleden via de rechter wel meer schier ondenkbare regels afgedwongen. Het was nota bene een medewerkster bij de post die in 2000 via de rechter afdwong dat roken op de werkvloer verboden werd, wat tot aanscherping van de Tabakswet leidde en in 2008 ook tot een rookverbod in de horeca (ook een werkplek, immers). Dat was voor velen ooit ook best ondenkbaar. Waarschijnlijk over zes weken.||https://www.parool.nl/nederland/een-verbod-op-de-sjoemel-sigaret-is-niet-ondenkbaar~b09745fd/
2022-09-02||Zangeres Feist stapt uit tour Arcade Fire om aantijgingen seksueel wangedrag frontman Win Butler||De 46-jarige Feist wil even niets meer met Arcade Fire te maken hebben en zal daarom niet langer het voorprogramma van de Europese tournee verzorgen, heeft ze donderdag in een verklaring laten weten. Ze opende onlangs in Dublin de eerste twee shows van de Europese tour van Arcade Fire en zou eigenlijk nog achttien shows doen, waaronder eind deze maand die in de Ziggo Dome. Dat gaat niet meer gebeuren. ‘Dit is ongelooflijk moeilijk voor mij geweest en ik kan me alleen maar voorstellen hoeveel moeilijker het is geweest voor de mensen die naar voren kwamen. Meer dan wat ook! Ik wens de betrokkenen veel sterkte,’ schrijft ze op Instagram. De zangeres zal de opbrengsten van de verkoop van merchandise schenken aan Women’s Aid Dublin, een Ierse goededoelenorganisatie die opkomt voor de rechten van vrouwen. ‘Ik heb altijd liedjes geschreven om mijn eigen subtiele moeilijkheden te benoemen, naar mijn beste zelf te streven en verantwoordelijkheid op te eisen wanneer dat nodig is. En ik eis nu mijn verantwoordelijkheid op en ga naar huis. Ik was hier nooit om voor of met Arcade Fire te staan, ik was hier om op eigen benen te staan ​​op een podium.’ Arcade Fire heeft begrip voor het besluit van de zangeres. ‘We vinden het erg jammer om Leslie naar huis te zien gaan, maar begrijpen en respecteren haar beslissing volledig,’ laat de band in een verklaring weten. Tekst gaat verder onder deze tweet Win Butler ligt zwaar onder vuur nadat vier vrouwen bij muzieksite Pitchfork hun beklag hebben gedaan over zijn gedrag. De vrouwen waren allen tussen de 18 en 23 jaar oud toen de incidenten plaatsvonden. Butler, die al sinds 2003 is getrouwd met bandlid Régine Chassange, was destijds tussen de 36 en 39 jaar oud. De zanger zou in 2015 zou zonder toestemming zijn hand in de broek van een vrouw hebben gestoken. Ook zou hij de vrouw hebben gezoend zonder dat zij dat wilde. Een andere vrouw stelt dat Butler om naaktfoto’s vroeg en haar ongevraagd seksueel getinte berichten stuurde, waaronder foto’s van zijn geslachtsdeel. Nadat de vrouw had aangegeven daar niet van gediend te zijn, bleef de zanger daarmee doorgaan. Met de twee andere vrouwen kwam het tot seksuele ontmoetingen, zowel online als fysiek. Een vrouw genaamd Sarah vertelde op de site van Pitchfork dat de zanger haar onder druk zette om seksuele videogesprekken te voeren: “Ik voelde me misselijk elke keer dat ik het deed.” Een vrouw met de naam Fiona vertelde tegen Pitchfork dat ze naar aanleiding van het seksuele contact met Butler gepoogd heeft zichzelf van het leven te benemen. “De last van het feit dat ik alles geheim moest houden, constant mijn behoeften opzijschoof om hem te bevredigen, gebrek aan grenzen en het schuldgevoel om de andere vrouw te zijn, werd te veel om te negeren.” In een reactie aan Pitchfork heeft Butler de buitenechtelijke relaties toegegeven, maar hij ontkent dat er sprake is geweest van dwang. “Ik heb nog nooit een vrouw tegen haar wil aangeraakt,” stelt hij. “Ik ontken fel elke suggestie dat ik mezelf aan een vrouw heb opgedrongen of seksuele gunsten heb geëist. Hoewel deze relaties allemaal met wederzijds goedvinden waren, spijt het me heel erg voor iedereen die ik met mijn gedrag heb gekwetst.” Butlers vrouw Régine spreekt ook haar steun uit in een verklaring. “Ik weet dat hij nooit een vrouw heeft aangeraakt zonder haar toestemming. Hij was de weg kwijt en hij heeft de weg teruggevonden. Ik hou van hem en hou van het leven dat we samen hebben gecreëerd.” De tournee van Arcade Fire begon op 30 augustus in Dublin. De band reist nu via onder meer Groot-Brittannië, Frankrijk, België, Duitsland en Italië naar Nederland: 28 september spelen ze in de Ziggo Dome. Het Europese deel van de tour wordt op 1 oktober af gesloten in de Poolse hoofdstad Warschau. Eind oktober begint de band aan een tour door de Verenigde Staten. Op 1 december eindigt de tournee met een optreden in Toronto, in hun thuisland.||https://www.parool.nl/kunst-media/zangeres-feist-stapt-uit-tour-arcade-fire-om-aantijgingen-seksueel-wangedrag-frontman-win-butler~b917cfcd/
2022-09-02||Beveiligers krijgen ‘zeer uitzonderlijke’ loonsverhoging van 15 procent||De loonstijging is ongekend hoog, maar dat is de nood ook, zegt Ard van der Steur, voorzitter van de Nederlandse Beveiligingsbranche,. De beveiligingsbranche kampt met grote personeelstekorten. De nieuwe cao geldt voor de 20.000 particuliere beveiligers. In totaal werken er nu 23.000 mensen in de beveiliging. “In de coronatijd moesten veel beveiligers op zoek naar ander werk. Toen hebben zo’n 1500 tot 2000 beveiligers de branche verlaten,” zegt Van der Steur. “Dat is precies het aantal mensen wat we nu tekort komen.” De exacte loonsverhoging is nog niet duidelijk. “ongeveer tien procent van de stijging komt door de automatische prijscompensatie. Als de inflatie hoger uitvalt, zal de loonstijging ook groter uitvallen,” aldus Van der Steur. In de cao is een kortere werkweek overeengekomen. Beveiligers gaan daardoor minder uren werken voor hetzelfde loon. Dat levert per saldo een vijf procent hoger uurloon op. De ‘zeer uitzonderlijke’ loonsverhoging is in eerste instantie bedoeld om vertrokken beveiligers weer terug te halen. Aannemen en opleiden van nieuwe beveiligers kost tijd, terwijl er nu al behoefte is aan beveiligers. “We hopen dat we mensen terug krijgen met deze salarisverhoging,” zegt voorzitter van de branche-organisatie. De nieuwe cao zadelt de beveiligingsbedrijven op met fors hogere kosten. Maar desondanks was er bij de werkgevers in de branche geen serieuze oppositie tegen de cao en ook de bonden zijn unaniem akkoord gegaan met de voorgestelde loonsverhoging.. “Iedereen ziet dat het nodig is,” zegt Van der Steur. “We verwachten ook dat opdrachtgevers geen problemen zullen hebben om de hogere kosten te betalen.” Maar festivalsorganisatoren klagen dit jaar dat de kosten zo hoog zijn dat er verlies wordt gedraaid. Een forse verhoging van de kosten voor beveiliging, toch al een flinke kostenpost, zal voor hen moeilijk te dragen zijn. De beveiligingsbedrijven proberen ook meer beveiligers op te leiden. Maar dat gaat moeizaam, mensen hebben de banen voor het uitzoeken en dan blijkt een baan als beveiliger niet bovenaan de lijst te staan. Het hogere salaris zal een baan in de beveiliging aantrekkelijker maken, verwacht de branche. Werkgeversvereniging AWVN, die werkgevers adviseert over cao-onderhandelingen, noemt de loonsverhoging ‘heel fors’, maar vind die wel in een trend passen. “We zien dat de lonen sneller stijgen. In augustus was de gemiddelde loonstijging al vier procent,” zegt AWVN-woordvoerder Jannes van der Velde. In de jaren daarvoor werden loonstijgingen van drie procent al als erg groot beoordeeld. Dat de lonen nu sneller stijgen, heeft alles te maken met de krapte op de arbeidsmarkt. “Loonsverhogingen zijn er niet alleen om aantrekkelijk te worden voor nieuw personeel. Het is ook een manier om zittend personeel aan je te binden,” zegt Van der Velde. De werkgevers kijken met gemengde gevoelens naar de steeds stijgende lonen. Ze jagen werkgevers op kosten, terwijl ze het probleem van de krapte niet structureel oplossen. “Het maakt de vijver waarin je vist niet groter,” aldus Van der Velde.||https://www.parool.nl/nederland/beveiligers-krijgen-zeer-uitzonderlijke-loonsverhoging-van-15-procent~bc4f2224/
2022-09-02||Argentijnse vicepresident Kirchner ongedeerd na mislukte aanslag, dader aangehouden||Het incident vond plaats voor het huis van Kirchner in de wijk Recoleta in de Argentijnse hoofdstad Buenos Aires. Daar had zich een grote menigte aanhangers van de vicepresident verzameld, die al dagenlang voor haar huis demonstreren als steunbetuiging aan Kirchner, die verwikkeld is in een corruptiezaak. Er hangt haar een gevangenisstraf van 12 jaar en een verbod op het uitoefenen van een openbaar ambt boven het hoofd wegens vermeende corruptie toen ze president was van het land (2007-2015). Op videobeelden die op sociale media circuleren is te zien hoe de man zijn linkerhand met daarin het wapen op Kirchner richt en van dichtbij probeert de trekker over te halen. Het wapen weigerde echter. Kirchner zakt wel ineen, maar bleef ongedeerd. De federale politie, die belast is met de veiligheid van de vicepresident, hield de man vrijwel meteen daarop aan. Het pistool dat in beslag genomen is, bevatte vijf kogels. Het wordt momenteel onderzocht door de Argentijnse politie. De voormalige president van Argentinië, Mauricio Macri, schrijft op Twitter dat de ‘afschuwelijke aanval’ gelukkig geen gevolgen heeft voor Kirchner. Wel vraagt hij van de veiligheidsdiensten ‘onmiddellijk opheldering’ over hoe dit heeft kunnen gebeuren. Volgens Argentijnse media zou het beveiligingsapparaat rond de vroegere president uit meer dan honderd agenten bestaan, het grootste persoonlijke veiligheidssysteem in de Argentijnse geschiedenis. Afgelopen weekend kwam het tot schermutselingen tussen de politie en aanhangers van de vicepresident, die alle beschuldigingen van corruptie meermaals heeft ontkend. Zelfs al zou Kirchner veroordeeld worden, dan is de kans klein dat zij ook daadwerkelijk in de cel belandt. Tot eind 2023 is zij voorzitter van de Senaat en geniet daarom parlementaire immuniteit.||https://www.parool.nl/wereld/argentijnse-vicepresident-kirchner-ongedeerd-na-mislukte-aanslag-dader-aangehouden~bb3734349c/
2022-09-02||Verstappen gelooft niet in thuisvoordeel, maar gaat wel genieten||Verstappen ziet op het circuit van Zandvoort wel het voordeel van de vele fans in het oranje. “Vorig jaar was ongelooflijk, de sfeer was fantastisch. Ik kijk zeker uit naar de komende dagen.” “Het is een geweldig circuit en heerlijk om te rijden in een Formule 1-auto. Het is ook hartstikke leuk om die oranjegekte te zien. Vanuit de garagebox zie je al die mensen op de tribunes een feestje bouwen en als je de baan oprijdt hoor je ze juichen. Ik ga er zoveel mogelijk van genieten,” zei de coureur van Red Bull. Verstappen (24) won vorig jaar zijn ‘thuisrace’ na een enerverend duel met de Brit Lewis Hamilton (37) van Mercedes. De twee duelleerden tot aan de laatste race in Abu Dhabi om de titel. Dit jaar leidt hij – met nog acht races te gaan – met een riante voorsprong het kampioenschap. “Toch is de beleving niet anders. Ik benader de race hetzelfde en probeer het beste resultaat te halen. Er kan nog steeds van alles misgaan en daarom blijven ik en het hele team gefocust op zo goed mogelijk presteren en geen fouten maken,” aldus de Nederlander. Dat zijn auto goed is, ontkent hij niet. “Vorige week won ik op Spa in een nagenoeg perfecte auto. Het ging beter dan ik had verwacht, maar het circuit in België is bijzonder geschikt voor onze auto. Hier in Zandvoort zal het weer dichter bij elkaar zitten: er is hier veel meer ‘downforce’ op de auto, de layout is totaal anders en er is ook minder snelheid op de rechte stukken. Het wordt in ieder geval interessant en ik weet zeker dat we snel zijn als we de juist afstelling vinden. De vraag is alleen nog hoeveel sneller we zijn in vergelijking met de anderen.”||https://www.parool.nl/sport/verstappen-gelooft-niet-in-thuisvoordeel-maar-gaat-wel-genieten~bed750e8/
2022-09-02||Vermaak en politiek gaan hand in hand bij de aftrap van het filmfestival van Venetië||Het filmfestival van Venetië koos met White Noise, de nieuwe film van Noah Baumbach voor een opener die zowel vermakelijk, als intellectueel en politiek is. De film heeft veel overeenkomsten met de tweede grote van het festival: Alejandro G. Iñárritu’s Bardo. Beiden komen uit de koker van Netflix, maar ook doen ze een greep naar een Groot Statement over het thuisland van de maker - Amerika in het geval van Baumbach, Mexico voor Iñárritu. De films gebruiken grote filmische gebaren, terwijl het uiteindelijk draait om het kleinste, het meest intieme, in het leven: sterven. Baumbach neemt voor White Noise Don DeLillo’s gelijknamige roman als basis, een verhaal over een gezin dat meegesleept wordt in een rampscenario. Zo weeft Baumbach, ook via DeLillo’s gestileerde taal, een ontluisterend portret van het hyperkapitalistische en feitenvrije Amerika van de jaren tachtig maar vooral ook van nu. In Bardo verweeft Iñárritu, die met films als Birdman en The Revenant dure maakte in Amerika, zijn eigen levenservaring tot een semi-autobiografisch portret van het door immigratie en emigratie gevormde Mexico. Intussen klinkt de jaarlijkse weeklacht dat er geen enkele Nederlandse productie is geselecteerd, ook dit jaar weer. Voor het filmprogramma, tenminste. In de het subfestival rond Virtual Reality zijn maar liefst drie Nederlanders opgenomen. Het meest prominent is Eurydice, een afdaling in oneindigheid  van Celine Daemen. Die “VR-opera” is opgenomen in de dertig titels tellende competitie en werd op de persbezichtigingen zeer lovend ontvangen. Verder zijn ook The Miracle Basket van Abner Preis en Elele van Sjoerd van Acker te zien, plus Shores of Loci, officieel een Amerikaanse productie maar gemaakt door de Nederlandse regisseur Ellen Utrecht. De aandacht gaat de komende negen dagen vooral naar de hoofdcompetitie, met naast Baumbach onder meer nieuw werk van gevierde regisseurs als Darren Aronofsky (The Whale), Joanna Hogg (The Eternal Daughter) en de onlangs tot zes jaar cel veroordeelde Iraanse filmmaker Jafar Panahi (No Bears). Ook naar een andere Netflixproductie, de Marilyn Monroebiopic Blonde van Andrew Dominik, wordt rijkhalzend uitgekeken. Of zal toch een van de minder bekende makers de Gouden Leeuw in de wacht weten te slepen? Daar zal de jury onder leiding van acteur Julianne Moore nog een hele kluif aan hebben.||https://www.parool.nl/kunst-media/vermaak-en-politiek-gaan-hand-in-hand-bij-de-aftrap-van-het-filmfestival-van-venetie~bf8ca692/
2022-09-02||Oekraïners massaal gedeporteerd naar Rusland, bevestigt Human Right Watch||Het is verboden volgens bepalingen van het internationaal recht, maar Rusland heeft onder dwang massaal Oekraïense oorlogsvluchtelingen gedeporteerd naar locaties die onder Russische controle staan, stelt mensenrechtenorganisatie Human Rights Watch (HRW) in een donderdag gepubliceerd rapport. In het zogeheten ‘filtratieproces’ worden burgers, soms wekenlang, vastgehouden en verhoord over hun sympathie voor Oekraïne. Human Rights Watch interviewde vijftig vluchtelingen die de filtratie hebben ondergaan. Sommigen moesten verklaringen ondertekenen dat ze getuige zijn geweest van misdaden van het Oekraïense leger. Ook zoeken de Russische autoriteiten in mobiele telefoons naar pro-Oekraïense uitingen. De mensenrechtenorganisatie concludeert dat Rusland systematisch Oekraïners belet naar gebieden te vluchten die onder controle staan van Oekraïne. Inwoners van Marioepol die beschikten over voldoende geld en vervoersmiddelen is dat wel gelukt, maar wie aangewezen was op Russisch transport, werd gedwongen overgebracht naar Rusland of naar gebieden die onder Russische controle staan. “Natuurlijk zouden we naar Oekraïne zijn gevlucht als we de kans hadden gehad,” vertelde een vrouw die uit Marioepol was gevlucht. “Maar we hadden geen keuze en kregen niet de mogelijkheid daarheen te gaan.” Hoeveel mensen zijn gedeporteerd is moeilijk vast te stellen, zo staat het rapport. In juni claimde Oekraïne dat 1,2 miljoen Oekraïners gedwongen naar Rusland zijn gebracht. Het Russische staatspersbureau Tass rapporteerde eind juli dat 2,8 miljoen Oekraïners naar Rusland zijn ‘gevlucht’, onder wie 448.000 kinderen. Sommige Oekraïense mannen vertelden dat ze vrijwillig naar Rusland zijn gevlucht om te ontkomen aan de Oekraïense mobilisatie, die geldt voor mannen tussen de 18 en 60 jaar. Soms proberen vluchtelingen via Rusland naar het Westen te ontkomen, vaak via de Baltische staten. Oekraïners die eruit worden ‘gefilterd’, bijvoorbeeld omdat ze worden verdacht van banden met het Oekraïense leger, worden vaak overgebracht naar kampen in de ‘volksrepubliek’ Donetsk. Volgens HRW bestaan er ‘ernstige aanwijzingen’ dat ze daar worden gemarteld of ‘verdwijnen’. Amerikaanse onderzoekers van de Yale-universiteit hebben zeker 21 kampen geteld in en rond Donetsk, in gebied onder controle van het Russische leger en pro-Russische opstandelingen. In voormalige scholen, gevangenissen en marktgebouwen worden Oekraïense vluchtelingen en krijgsgevangenen vastgehouden en verhoord, zo staat in hun vorige week vrijgegeven onderzoek. Het rapport is opgesteld met steun van de Amerikaanse overheid, met de bedoeling bewijsmateriaal te verzamelen om Russische verantwoordelijken voor oorlogsmisdaden en wreedheden in Oekraïne te vervolgen. De onderzoekers maakten gebruik van satellietbeelden en andere open bronnen. Bij een gevangeniscomplex in Olenivka in de regio Donetsk tonen satellietbeelden sporen van massagraven. Dat bevestigt wat een voormalige gevangene vertelde, dat gevangenen werden gedwongen om graven te maken. Het rapport citeert andere bronnen waaruit blijkt dat in dit kamp gevangenen in overbevolkte cellen geen ruimte hebben om te slapen, weinig of geen toegang hebben tot water om zich te wassen, te weinig te eten krijgen, dwangarbeid moeten verrichten en worden geslagen en gemarteld. De vermoedelijke graven waren er volgens de onderzoekers al in april. Eind juli kwamen er verse graven bij, dus al voordat in dit kamp op 29 juli volgens Russische bronnen 53 Oekraïense krijgsgevangenen om het leven kwamen door explosies. Rusland beschuldigde Oekraïne toen van een raketaanval op het kamp, maar Oekraïne en westerse onderzoekers denken dat Rusland er een bom liet ontploffen, wellicht om getuigen en slachtoffers van mishandeling te laten ‘verdwijnen’. Het Internationale Rode Kruis ICRC maakte donderdag bekend dat Rusland pertinent weigert waarnemers van de organisatie te laten praten met krijgsgevangenen in dit kamp. “Het is een absolute plicht om de ICRC toegang te geven,” zegt directeur-generaal Robert Mardini. Volgens de organisatie zitten er vermoedelijk 1800 krijgsgevangen Oekraïense militairen uit de staalfabriek Azovstal in het kamp.||https://www.parool.nl/wereld/oekrainers-massaal-gedeporteerd-naar-rusland-bevestigt-human-right-watch~b34d332e/
2022-09-02||Tijdens Amsterdam Fashion Week wordt getoverd met upcycling||Alex, de pr-dame van Viktor en Rolf, hield haar hart vast toen ze donderdagochtend 25 man internationale pers op Fatbikes kriskras de stad door stuurde, maar iedereen kwam er zonder kleerscheuren vanaf. Het is de eerste keer dat de welbekende heren acte de présence geven tijdens Amsterdam Fashion Week. Waarom? Viktor Horsting: “We werden uitgenodigd en dachten: waarom niet. We willen nooit ergens anders dan in Parijs showen, maar wel Amsterdam steunen, dus bedachten we iets met een ludiek gehalte.” Amsterdam is een interessante hub geworden voor circulaire mode, dat toont zich ook in de keuze voor modelabel Martan, dat woensdag de modeweek mocht aftrappen in Grand Hotel Amrâth. Een verhalende show, waarbij het publiek steeds een verdieping verkaste en zo de modellen en acteurs (waaronder Susan Visser en Sigrid ten Napel) tegen het lijf liep. De collectie, met veel bodyconscious jurken, was volledig gemaakt van afgekeurd luxe hotellinnen: damasten tafelkleden en lakens van Egyptisch katoen met een scheurtje of vlekje. “We willen niet nóg meer toevoegen aan die enorme afvalzooi die er al is,” verklaarde Diek Pothoven, een van de drie ontwerpers, zijn keuze voor upcycling. “Tegelijkertijd, als ik géén mode meer zou kunnen maken zou ik doodongelukkig zijn.” Op de show waren maar liefst 130 inkopers en retailers uit Nederland, Duitsland en België afgekomen. Reden: “Veel upcyclemerken hebben problemen met opschalen, je moet al het materiaal maar kunnen vinden. Dat probleem hebben wij niet, er is zo’n overschot aan hotellinnen.” Ook Viktor & Rolf wijdden eerder een aantal collecties specifiek aan upcycling. Rolf Snoeren: “Maar we proberen het nu wat meer te integreren in de collecties, zonder dat het meteen een hoofdonderwerp is. Zo werken we bijvoorbeeld met stoffen die volledig plantaardig zijn gemaakt.” “Maar we zijn natuurlijk niet voor niets gestopt met het maken van die grote prêt-à-portercollecties,” vult Horsting aan. “Onze huidige mannen- en tulecollecties zijn kleinschalig opgezet.” Het label van de heren bestaat volgend jaar dertig jaar, dat zal zeker groots worden gevierd, maar dat het feest in Amsterdam zal plaatsvinden lijkt hoogst onwaarschijnlijk. Bij Boutique in de Jordaan (Bloemstraat 44) zijn exclusief tot en met zaterdag meerdere V&R collecties te zien.||https://www.parool.nl/kunst-media/tijdens-amsterdam-fashion-week-wordt-getoverd-met-upcycling~b663376a/
2022-09-02||Op de schepen van de grootste slavenhandelaren van Amsterdam was geweld schering en inslag||Een waarschuwing vooraf is gepast, schrijven de historici Ramona Negrón (25) en Jessica den Oudsten (26) in het voorwoord van hun pas verschenen boek De grootste slavenhandelaren van Amsterdam over de firma Smitt. Geweld was weliswaar een structureel fenomeen in de slavenhandel, maar over de situatie aan boord van Nederlandse slavenschepen is nog weinig bekend. Daarom vonden ze het belangrijk de geweldsincidenten gedetailleerd te beschrijven. Al zijn ‘deze passages heftig om te lezen’. De historici ontdekten de geweldsincidenten in getuigenverklaringen van de bemanning van het slavenschip ’t Gezegende Suikerriet in het Stadsarchief. Het schip van de firma Smitt had tussen 1743 en 1745 zo’n 320 tot 350 West-Afrikanen naar Suriname verscheept. De bemanning van het fregatschip spreekt in die getuigenissen over de handelswijze van hun kapitein Van den Bergh, die de slaafgemaakten ‘op een zeer cruelle wijse’ behandelde en sommigen zelfs ‘zeer mishandelt’ had, waarbij enkelen om het leven kwamen. Een van de incidenten betrof een slaafgemaakte vrouw die zich weigerde te wassen. Van den Bergh liet haar zo hard slaan ‘dat haar endeldarm daarvan ontsprong’. Een andere vrouw werd hangend aan een touw buitenboord gehangen en steeds onder water gedompeld. Sommige bemanningsleden, die al dan niet gedwongen aan het geweld meededen, zouden naar eigen zeggen de kapitein op de mishandelingen hebben aangesproken. Hij zou daarop, zo blijkt uit een akte, gezegd hebben: ‘Wat kan het mij scheelen, laat se sterven, ik wou dat sij al dood waren.’ De mishandelingen kwamen ‘per toeval’ boven water, zeggen Negrón en Den Oudsten, die naast hun werk als datacurator bij het Stadsarchief ook promovendus zijn aan respectievelijk de Universiteit Leiden en de Radboud Universiteit. De vondsten zijn gedaan tijdens het scannen en digitaal doorzoekbaar maken van het notarieel archief door vrijwilligers van het digitaliseringsproject Alle Amsterdamse Akten. Van dit 3,5 kilometer lange archief is sinds 2016 tien tot twintig procent gedigitaliseerd. Den Oudsten: “Muiterij, oproer en conflicten tussen bemanningsleden aan boord, komen we vaker tegen. Maar mishandelingen van slaafgemaakten zie je veel minder. Omdat er na afloop van de reis een conflict over geld was ontstaan tussen de kapitein en de firma Smitt, kwam het geweld naar buiten.” In het boek, dat vrijdag aan burgemeester Halsema wordt gepresenteerd, tekenen de historici op hoe de Smitts leiding gaven aan hun handel. Het verhaalt over hun strategieën en hun omgang met de kapiteins en bemanningsleden van hun schepen. Zo liet de firma voor een reis notariële akten opstellen voor het geval er onderweg iets was misgegaan. Onder de bemanning van ’t Gezegende Suikerriet waren tijdens de reis conflicten ontstaan, en bovendien had een groot aantal slaafgemaakten de reis niet overleefd. Hun dood betekende minder omzet. Bij terugkeer in Amsterdam moesten de 31 bemanningsleden getuigenverklaringen afleggen over de gebeurtenissen op reis. Zij verklaarden uitgebreid over het wangedrag van de kapitein. Negrón: “Het geweld op ’t Gezegende Suikerriet staat op zichzelf. Maar dat er geweld op de slavenschepen was, moet vaker zijn gebeurd. Er waren doorgaans zwepen, boeien en wapens aan boord van de schepen. Maar in de bronnen vind je geen voorbeelden van de incidenten terug.” De uit Duitsland geëmigreerde lutheraan Jochem Matthijs Smitt en zoon Coenraad waren in 1741 in de slavenhandel gestapt nadat ze waarschijnlijk, aldus de historici, in 1738 een advertentie in de Amsterdamsche Courant hadden gelezen waarin stond dat ‘alle de geene die geneegen mogte zyn Negros slaven van de kusten van Africa over te voeren in de Colonie van Suriname, ten eynde aldaer te werden verkogt’, zich konden richten tot de Sociëteit van Suriname, die verantwoordelijk was voor het beheer van kolonie. Drie jaar later voer hun eerste slavenschip, de Africaan geheten, uit. De firma groeide uit tot de grootste private slavenhandelaar van Amsterdam. Ze vervoerde in de tweede helft van de achttiende eeuw in totaal tussen de 11.000 en 13.000 slaafgemaakten. Vanuit Amsterdam werden tussen 1730 en 1779 107 private slavenreizen georganiseerd, waarvan 42 door Smitt, ruim een derde van de private slavenhandel in Amsterdam. De slavenhandel was zo lucratief dat de familie Smitt van de Raamstraat naar de Prinsengracht, tegenover de Leidsekruisstraat, verhuisde. Met de bemanningsleden stelden ze contracten op voor de notaris. In het contract met de kapitein stond dat hij beloofde te letten op de kosten en ‘alles op ’t suijnigste’ te doen. Bij de inkoop van slaafgemaakten moest de kapitein letten op ‘jong, gesond en fris volk, van tien tot twintig jaeren’. De West-Indische Compagnie, die lange tijd als enige slavenreizen mocht maken, verhandelde daarentegen vooral mannen en vrouwen tussen de 15 en 36 jaar. Kinderen onder de vijftien werden met korting verhandeld. De twee historici hebben tijdens hun onderzoek de namen van alle bemanningsleden van ’t Gezegende Suikerriet kunnen terugvinden. Van geen enkele slaafgemaakte is zijn of haar naam bekend. ‘Wie deze mensen waren, waar ze vandaan kwamen, en wat hun verhaal was, zullen we nooit weten. Ze worden alleen in de bronnen genoemd door het geweld dat hen is aangedaan,’ schrijven ze in het boek.||https://www.parool.nl/amsterdam/op-de-schepen-van-de-grootste-slavenhandelaren-van-amsterdam-was-geweld-schering-en-inslag~bd7b8e45/
2022-09-02||Deze vijf platen neemt artiestenmanager Adriaan Pels mee naar een onbewoond eiland||“Ian Dury, Harry Nilsson en Jonathan Richman zijn de drie zangers voor wie ik altijd ga. Ik heb voor dit album van Richman gekozen omdat het goed is geproduceerd, daar wil het bij zijn andere platen nogal eens aan ontbreken. Hij is een echte verhalenverteller, zoals je hier hoort in bijvoorbeeld het liedje I Was Dancing in the Lesbian Bar.” “Een heel persoonlijke plaat met echt prachtige liedjes. Nog niet zo lang uit, maar het nummer Love, Try Not To Let Go is nu al de mooiste song van het jaar.” “Twee jaar uit nu. In de tussentijd, tijdens de coronapandemie dus, is Phoebe Bridgers een ster geworden. Bij haar voorlaatste bezoek aan Amsterdam stond ze nog in Bitterzoet, onlangs stond ze in Afas Live. Ik was ernaartoe met mijn dertienjarige dochter, heel vet dat we haar allebei leuk vinden.” “Hun eerste album, uit 1995. Ik ken geen band die zó sterk debuteerde. Britpop op zijn best, er staan eigenlijk alleen maar hits op. In februari 2020, net voor de pandemie, stonden ze in Paradiso. Ik was erbij en zette er een foto van op Instagram, waarna de band vroeg of ze die mochten gebruiken. Voor hun eigen socials, dacht ik, maar een half jaar later zag ik hem op de hoes van hun livealbum.” “LCD was zo’n twintig jaar geleden de perfecte combinatie van indie en elektronisch; rockmuziek die het ook goed deed op iedere dansvloer. En zulke goede liedjes! Mijn favoriet hier is New York, I Love You, But You’re Bringing Me Down. Op het podium waren ze ook fenomenaal. Je zag dat elk elektronisch bliepje of bloepje live werd gespeeld.” Met Vera Siemons van 3FM vormt Adriaan Pels zondag een dj-duo op festival Into The Great Wide Open.||https://www.parool.nl/kunst-media/deze-vijf-platen-neemt-artiestenmanager-adriaan-pels-mee-naar-een-onbewoond-eiland~be96daf2/
2022-09-02||‘Beestachtige machtsstrijden’ of alles fijn samen doen: deze manier van werken is wat het Nederlands theater uniek maakt||Het kon lelijk worden, staat in het nieuwe boek De collectieven, een unieke theatergeschiedenis. Het jarenzeventigtoneel van de theatercollectieven kon weleens doorslaan in ‘links vormingstoneel, eindeloze plenaire vergaderingen waarachter beestachtige machtsstrijden schuilgingen en nimmer waargemaakte beloftes om het publiek te verheffen’. Het is een van de weinige harde noten die worden gekraakt over dit fenomeen van antihiërarchische, in totale gezamenlijkheid opererende theatergroepen, dat groot werd in Nederland en Vlaanderen. Dat wil zeggen dat alle werkzaamheden, van administratie tot techniek en van dramaturgie tot toneelspelen, door de leden van het collectief zelf worden gedaan. Jan Joris Lamers, dit jaar tachtig geworden, en nog altijd actief als theatermaker voor Maatschappij Discordia, is de rode draad in het boek. Het is een eervol en grondig overzicht van een roerig, interessant en nog altijd voortdurend experiment met vorm, inhoud en structuur. Sommige collectieven sneuvelden in de loop der jaren, zoals Proloog (over wie het vernietigende citaat hierboven gaat), Sater, Carver en Suver Nuver. Anderen bestaan nog altijd, zoals Orkater, ’t Barre Land, Dood Paard, De Roovers en Maatschappij Discordia (die laatste al sinds 1981). En theatercollectieven zijn nog springlevend, alleen al gezien het feit dat de nu 22-jarige theatermaker Erasmus Mackenna totaal gefascineerd raakte door Discordia en haar werkwijze toen hij als 17-jarige uit Schotland in Nederland aankwam. “Ik sprak nog niet eens Nederlands, maar ik was meteen gegrepen door wat zij deden. Het idee van direct contact met het publiek en alles samen doen, trok me enorm aan.” We zitten in het donkere, heerlijk rommelige pakhuis van Discordia in een zijstraatje tussen het Singel en de Herengracht. Lamers is vereerd dat er een boek is, maar is ook te bescheiden om de eer op te strijken als een van de grondleggers van het collectieve werken. Hij maakte als acteur de roerige jaren 60 mee en de nasleep van Aktie Tomaat, waarbij de oude, hiërarchisch opererende toneelgezelschappen door een jonge garde werden opgeschud. Jonge toneelspelers verlangden naar meer contact met publiek, samenwerken, maken en niet alleen spelen. Lamers was medeoprichter van het legendarische Werkteater in 1970, dat voorstellingen maakte over het gewone leven, in gezamenlijkheid. Kort erna volgde het Onafhankelijk Toneel en in de jaren 80 Maatschappij Discordia, nog altijd in werking. “We zijn gewoon doorgegaan, stug volhouden. En geïnteresseerd blijven in elkaars talent.” Ondanks acht jaar subsidiestop bleven Lamers en zijn huidige compagnons Annette Kouwenhoven, Miranda Prein en Matthias de Koning voorstellingen maken. “Jullie kunnen goed ruziemaken, daarom zijn jullie er nog!” zegt Erasmus Mackenna. “Een collectief is gewoon dat er zo min mogelijk verdeling van taken is,” zegt Lamers. Mackenna legt het uit als: “In andere meer hiërarchisch geleiden gezelschappen is er een regisseur die bepaalt, maar dat wordt in een collectief door de groep overgenomen.” Collectieven spelen vooral in vlakkevloertheaters, niet in de klassieke schouwburgen. In de pakweg vijftig jaar dat het theatercollectief groot is geworden en het zijn expliciet linkse veren afschudde, is de werkwijze ook naar grotere gezelschappen doorgesijpeld, al heeft een collectief dan weer nooit een echt groot gezelschap overgenomen. Geen van de grote stadsgezelschappen als Internationaal Theater Amsterdam (ITA), Het Nationale Theater in Den Haag of het Rotterdams Theater wordt door een collectief geleid. Maar het contact zoeken met het publiek, een grotere rol in het maakproces voor de acteurs en het zelf maken van voorstellingen, zonder uit te gaan van een tekst: die manier van werken is nu overal in het theater in Nederland. Mackenna ziet om zich heen jonge regisseurs, acteurs en theatermakers ook naar collectief werken grijpen. In het boek staat dat collectieven vaak ontstaan in tijden van crisis. Dat ziet Mackenna ook. En tegenwoordig zijn er crises te over. Zowel Mackenna als Lamers hoopt dat er toekomst blijft voor het collectief, want er is altijd te weinig subsidie. Mackenna heeft zelf de ‘coöperatie’ Lenz, met Marit Hooijschuur en Roel Pronk. Dat is nauwelijks nog een ‘collectief’ te noemen, eerder een driemensschap. Maar ooit zullen ze een groot gezelschap leiden, als collectief. “Het bestaat misschien nog niet, maar we gaan het doen.”||https://www.parool.nl/kunst-media/beestachtige-machtsstrijden-of-alles-fijn-samen-doen-deze-manier-van-werken-is-wat-het-nederlands-theater-uniek-maakt~b163d171/
2022-09-02||Raad voor Dierenaangelegenheden: ‘Soms is het echt beter om niet te helpen’||De bosuil is een mooi voorbeeld, zegt Jacques van Alphen, emeritus hoogleraar ecologie. “Als een jonge bosuil leert vliegen, valt hij geregeld uit het nest. Dat geeft niets: hij heeft de vaardigheden om zelf weer terug te klimmen in de boom. Een passerende wandelaar ziet het dier hulpeloos op de grond zitten en voelt een sterke behoefte om handelend op te treden. Maar als je die jonge bosuil in een kartonnen doos naar de opvang brengt, is hij zijn ouders kwijt en letterlijk nog veel verder van huis. Je vergroot zijn kansen niet, je verkleint ze juist. De zorg voor gewonde of verzwakte dieren in het wild is het onderwerp van het onlangs verschenen rapport Dilemma’s in de wildopvang van de Raad voor Dierenaangelegenheden. Een complex onderwerp, zegt Van Alphen, onder wiens leiding het rapport werd opgesteld. “De emoties van de mens spelen een belangrijke rol. Als een mens een dier ziet lijden of meent te zien lijden, is er een sterke emotionele drang om op te treden. Maar wat met de beste bedoelingen wordt gedaan, heeft in de praktijk soms een averechts effect. Het kan echt beter zijn om niet te helpen. Wat het onderwerp ook ingewikkeld maakt, is de wetgeving. Van Alphen: “Verschillende wetten raken de hulp aan wilde dieren. De een zegt dat dieren in nood moeten worden geholpen, de ander dat de natuur met rust moet worden gelaten. Tegenover de wettelijke zorgplicht staat een wettelijke afblijfplicht. In ons advies aan de politiek pleiten wij ervoor de zorgplicht te vertalen als een zoekplicht naar deskundigheid: eerst een telefoontje naar een dierenarts, opvangcentrum of dierenambulance. Daarna wel of niet handelen, afhankelijk van het advies.” Voor de medische hulp aan wilde dieren zijn in Nederland ongeveer tachtig opvangcentra actief. Jaarlijks vangen zij gemiddeld 100.000 dieren op. In het rapport stelt de raad vast dat het ontbreekt aan structuur. Van Alphen: “Dat komt ook door de aard van de organisaties. Die zijn vaak voortgekomen uit kleine initiatieven en zijn grotendeels of helemaal afhankelijk van vrijwilligers. Elke organisatie doet het bovendien op zijn eigen manier. Wij pleiten voor de komst van een keurmerk zodat er kan worden toegewerkt naar een landelijke basiskwaliteit.” Daar hoort een structurele financiering bij, vindt de raad, want ook dat is nu een onoverzichtelijke kluwen. “Het rijk heeft de uitvoering via de provincies neergelegd bij de gemeenten. De ene gemeente vergoedt alleen de zorg die samenhangt met de wettelijke taken, zoals het ruimen van slachtoffers van vogelgriep en botulisme. Andere gemeenten financieren royaal of doen juist helemaal niets. Op die manier kun je niet verwachten dat alle organisaties op hetzelfde niveau opereren. Er moeten landelijke afspraken komen over de financiering.” Dat geld moet onder meer worden gebruikt voor deskundigheidsbevordering. “Uit de gesprekken die we hebben gevoerd weten we dat ook in het veld wordt geworsteld met de complexiteit van het onderwerp,” vertelt Van Alphen. “Soms wordt er veel tijd en energie gestoken in de verzorging van een dier dat tot een schadelijke soort behoort, zoals de wasbeer. Als zo’n ongewenste exoot is opgeknapt en uitgezet, is de kans groot dat hij alsnog wordt geschoten. Is het zinvol om dat dier weer op te lappen? Landelijke afspraken kunnen helpen bij het maken van die afweging.” In ruil voor structurele financiering verwacht de raad van de opvangcentra dat zij helderheid verschaffen over wat zij wel en niet vermogen. “Iedereen houdt van succesverhalen, maar de realiteit is dat twee op de drie gewonde dieren het niet redden. Wij denken dat het goed is om daar transparant over te zijn. Het komt wel voor dat iemand op het strand een zieke zeehond vindt en de opvang belt voor hulp. De beller rijdt tevreden terug naar huis, maar beseft niet dat op hetzelfde moment het dier op een stil plekje in de duinen uit zijn lijden wordt verlost.”||https://www.parool.nl/nederland/raad-voor-dierenaangelegenheden-soms-is-het-echt-beter-om-niet-te-helpen~bd71609f/
2022-09-02||Pilaar van het fonkelnieuwe Jakoba Mulderhuis schampt fietspad aan de Mauritskade||Wie door de ramen bij het fonkelnieuwe Jakoba Mulderhuis op het Rhijnspoorplein naar binnen tuurt, ziet veel licht, ruimte en videachtige terrassen, maar we wagen ons in deze rubriek niet aan een recensie van dit HvA-gebouw, we beperken ons even tot de pilaren. Kloeke poten zijn het. Een trio aan forse, constructieve palen. Drie stevige jongens in een schuine rij. Als woudreuzen zo dik. Maar zien we dat nou goed? Staat er een pilaar nou echt óp het fietspad van de Mauritskade? Nee, zo blijkt als je er met je neus bovenop staat. Maar het scheelt bijna niets. Op een duimdikte na schampt hij het fietspad. De stratenmaker heeft er een precisiewerkje aan gehad om de trottoirband in te zagen tot hooguit enkele centimeters. De paal schampt dus het fietspad. Dat dit niet helemaal de bedoeling is, verraadt een rood-wit waarschuwingspaaltje dat naast de pilaar op het fietspad is neergezet. Pas op en wijk uit, is de boodschap. Om die waarschuwing nog wat kracht bij te zetten is er met witte belijning gewerkt, die het fietspad als het ware samenknijpt, als een soort urban aderverkalking. Handig is het allemaal niet. “Er is bijna geen ruimte voor het fietspad dat hier altijd lag,” zegt Graham Hüner, die hier vaker komt. Het fietspad aan de andere kant breder maken, lijkt ook onbegonnen werk, want daar ligt een drukke rijweg met een voortdurende stroom aan auto’s. De situatie zo laten, lijkt ook geen optie. Er is weinig voorstellingsvermogen voor nodig om je in te beelden dat fietsers tegen de paal aan beuken met fietstassen, bakfietsen, kinderbenen en wat al niet meer dat uitsteekt. Een voordeel: op deze plek zal niemand oversteken. Dat scheelt weer voetgangers die achter zo’n paal tevoorschijn floepen, zoals Amsterdammers die weleens op de Kinkerstraat fietsen zullen herkennen als groot nadeel van de pilaren die dáár staan. Geregeld moet daar een fietser vol in de remmen. Maar goed, de hamvraag is nu dus: wat is hier misgegaan? Is het gebouw te groot? Of ligt het fietspad gewoon niet goed? Hüner vreest hoe dan ook ‘luiheid of gebrek aan aandacht voor detail’. “Wat dat ironisch of triest maakt, is dat het gebouw naar Jakoba Mulder is vernoemd, de beroemde Nederlandse stedenbouwkundige.”||https://www.parool.nl/amsterdam/pilaar-van-het-fonkelnieuwe-jakoba-mulderhuis-schampt-fietspad-aan-de-mauritskade~b31bbf01/
2022-09-02||‘Wij willen vrede,’ lees ik. Ja, wie niet. Ook van zo’n woord kan misbruik worden gemaakt ||Vorige week had ik besloten niet meer over de oorlog in Oekraïne te schrijven. De legers leken zichzelf te hebben vastgeschroefd. Maar er werd een tegenoffensief aangekondigd en de dag daarop overleed Gorbatsjov. Twee belangrijke schakels aan de ketting van de huidige gebeurtenissen. Dus was ik weer op jacht naar nieuws van het front. Oekraïne zwijgt, Rusland vertelt dat ze elke aanval afslaan. Dus je weet niks. Wel zie ik filmpjes. Schietende tanks. Schietende soldaten in loopgraven of soldaten die achter een tank aanlopen. Die schoten uit een mitrailleur zijn droog. Speelfilms hebben ons zo geprogrammeerd dat we enorme knallen verwachten, gevolgd door een ijzingwekkende schreeuw. Maar je hoort kleine ontploffingen en daarna is het stil. Men schiet naar het niets waar de dood heerst. Die filmpjes – meestal gemaakt met een mobiele telefoon – zijn schokkerig. Men filmt wat men op dat moment belangrijk acht. Maar het beeld en het geluid filmen niet wat de soldaat ondergaat. Dat moet een hoeveelheid zijn aan gevoelens. Angst, onzekerheid, euforie misschien, het besef zinvol te zijn. Ongetwijfeld zijn hetzelfde soort filmpjes te vinden van Russische soldaten. Men wil heldendaden vastleggen – zie ons eens aanvallen of verdedigen – maar we zien feitelijk niet veel. Je ontbeert een script, een regisseur, montage. En goede acteurs. Om die korte filmpjes op Twitter te zien moet ik me door een grote hoeveelheid propaganda ploegen. Opvallend dat ook veel Nederlandse twitteraars willen dat Rusland wint. Ik moet me bedwingen om niet te antwoorden: ‘O ja? Wil jij dat? Ik wil dat Zelenksi wint.’ Zo’n antwoord vind ik kinderachtig en ik ben bang dat ik in een twitterfitty terechtkom waar ik geen zin in heb. Maar het verbaast me. Ik denk de hele tijd dat ik ongevoelig ben voor propaganda en dat mijn geest kritisch genoeg is, maar propaganda is subtiel: het probeert voortdurend je morele perspectief iets te verschuiven met leugens die worden gemaskeerd. Het beste wapen hiertegen blijkt de houding van constant wantrouwen en ongeloof. Je moet alles ‘onzin!’ vinden. ‘Wij willen vrede,’ lees ik. Ja, wie niet. En je beseft dat ook van zo’n woord misbruik kan worden gemaakt. De ander zal ook beweren dat hij vrede wil – en beiden voeren daarom oorlog. Ergens las ik dat soldaten aan het front de filmpjes die ze maken doorsturen naar hun vrouw en kinderen. Dat dat mag, verbaast me. Maar misschien zien die kinderen hun vader als held. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/wij-willen-vrede-lees-ik-ja-wie-niet-ook-van-zo-n-woord-kan-misbruik-worden-gemaakt~b5d1c163/
2022-09-02||Opinie: ‘Zonder kunst en cultuur zal Amsterdam niet zo groot worden’||Het lijkt wel of politici en boeren geen kinderen hebben. Ik heb geen andere verklaring. De politiek is bezig met stemvee en macht. En boeren denken zelfs een recht te hebben verworven aan de hand van deze natuurcrisis. Dezelfde boer die als zesde generatie voor een groot deel verantwoordelijk is voor die crisis. En nu staan beide partijen vanuit hun schreeuwkuilen naar elkaar te lonken, waarbij vooral het CDA de rokken hoog heeft opgeschort. Er wordt tegelijkertijd gedreigd met geweld. Een politieke crisis is aanstaande. En het gaat weer niet over waar het over moet gaan. Namelijk dat wij als stinkend rijk land nog geeneens in staat zijn om het leven van een drie maanden oude vluchtelingbaby in Ter Apel te redden. Kinderen die de toekomst zouden moeten hebben, maar tegen die tijd is dankzij ‘the Dutch way’ de aarde al drie keer opgebruikt. Ik schaam me diep.Jan Daalman, Aalsmeer ‘Amsterdam moet zich erop voorbereiden de eerste Nederlandse miljoenenstad te worden’ (Het Hoogste Woord, 27 augustus). Altijd grappig dit soort voorspellingen. Ze komen echter zelden uit. Eind jaren vijftig werd ook al voorspeld dat Amsterdam binnen tien jaar de grens van een miljoen inwoners zou passeren. Wat was de werkelijkheid: vanaf 1960 tot midden jaren tachtig daalde de bevolking met meer dan 200.000 inwoners. Pas in 2020 had Amsterdam weer net zoveel inwoners als in 1959.Gerard Schaft, Bergen (Noord-Holland) Geachte mevrouw Naoum Néhmé, u heeft het in uw artikel over een ‘holistische’ aanpak als het gaat om de groei van Amsterdam. Dat lijkt mij een puik idee. Wat me echter opvalt aan uw artikel is dat u erin slaagt om geen enkele keer (de rol van) kunst en cultuur te noemen als het gaat over die groei. Als kunstenaar en curator, maar vooral als inwoner van Amsterdam, pleit ik ervoor om daar wél een punt van te maken. Zonder cultuur (en een cultuurbeleid dat gericht is op die groei, laten we het een masterplan noemen) zal de stad razendsnel verdorren en voorspel ik dat we straks die mooie negende plek op de lijst van leefbare steden net zo makkelijk weer kwijt zijn. Naast de metro zou ik daarom ook kunst en cultuur een stuk serieuzer nemen.Victor Engbers, Amsterdam||https://www.parool.nl/columns-opinie/opinie-zonder-kunst-en-cultuur-zal-amsterdam-niet-zo-groot-worden~b987ecb4/
2022-09-02||Opinie: ‘Nationale vlag op z’n kop is gewoon een flater voor degene die hem heeft gehesen’||Als oud koopvaardijofficier hecht ik aan de etiquette voor de nationale vlag. Zo vlag je bijvoorbeeld niet na zonsondergang, anders ‘vlag je voor de hoeren’. Als de vlag wordt aangelicht, mag het weer wel. Dat gebeurt onder andere op Haagse overheidsgebouwen. Dat kun je mooi zien als je op tv naar Nieuwsuur kijkt, dan zie je ze op de achtergrond wapperen. Halfstok vlaggen is niet écht halfstok, maar op een derde vanaf de top. En als je de vlag na halfstok vlaggen neerhaalt, moet je hem eerst in top hijsen en dan meteen vanuit de top neerhalen. Daarbij mag de vlag overigens niet de grond raken. Laat hem dus op je schouder dalen (en daarna keurig opvouwen natuurlijk). En tenslotte: op de kop uithangen is not done. Ik wil niet zeggen dat het een belediging is, maar het is gewoon een flater voor degene die hem zo heeft gehesen. De etiquette geldt alleen voor nationale vlaggen. Dus wat je met de Amsterdamse vlag of die van Ajax doet, moet je zelf weten. Of heel vroeger de vlag omgekeerd werd gehesen als iemand in nood was, dus op zee bijvoorbeeld overboord was geslagen, weet ik niet, maar ik betwijfel het. Ik heb er als voormalig stuurman nooit van gehoord. Je zou dan bovendien zo’n omgekeerde vlag moeten tegenkomen op een van de vele oude schilderijen die zeeslagen weergeven. Ik heb ze daarop nooit gezien. Wat je wel op die oude zeegezichten ziet, is zowel oranje-blanje-bleu als rood-wit-blauw. Dit bevestigt de nautische verklaring van de kleurwisseling: rood-wit-blauw verving op zee oranje-blanje-bleu omdat die laatste kleurcombinatie niet goed op afstand herkenbaar was. Rood-wit-blauw werd zo populair dat het ook aan wal werd overgenomen. Terugkomend op die omgekeerde vlag. In de zeevaart bestaat sinds de 19de eeuw het hele alfabet in internationale seinvlaggen. Elk schip heeft ze nog aan boord. Dus waarom niet een van die vlaggen gebruiken om je ongenoegen te laten blijken? Bijvoorbeeld F: ‘Ik ben ontredderd, stel u met mij in verbinding.’ Of O: ‘Man overboord.’ U: ‘U stuurt een gevaarlijk koers’ kan natuurlijk ook, of misschien X: ‘Onderbreek het ten uitvoer brengen van uw voornemens en kijk uit naar seinen van mij.’ Over de hele wereld dezelfde betekenis: nautisch Esperanto. Kees Ruig (oud-koopvaardijofficier), Malden||https://www.parool.nl/columns-opinie/opinie-nationale-vlag-op-z-n-kop-is-gewoon-een-flater-voor-degene-die-hem-heeft-gehesen~ba13af3b/
2022-09-02||Opinie: ‘Tijd voor een kiesdrempel, dan kan de Tweede Kamer weer op inhoud debatteren’||Het is tijd om de parlementaire democratie toekomstbestendig te maken. Een herziening van het bestel is daarom nodig en de invoering van een kiesdrempel is hiertoe een belangrijke eerste stap. Op verzoek van de Eerste en Tweede Kamer onderzocht de staatscommissie-Remkes in 2018 het functioneren van het parlementaire bestel. Nadat het kabinet-Rutte III in een reactie waardering uitsprak voor deze verrichte werkzaamheden, is er van verdere opvolging weinig vernomen. Steeds weer gaat in Den Haag de actualiteit voor. Maar juist de problemen van vandaag en het uitblijven van breedgedragen oplossingen, onderstrepen het belang van democratische vernieuwing. In haar eindrapport concludeerde de staatscommissie dat het parlementaire stelsel in een snel veranderend land nodig een opfrisbeurt behoeft. De groei van het aantal partijen in de Tweede Kamer is zo’n verandering. In de afgelopen decennia is dit aantal gestaag opgelopen. In de huidige Tweede Kamer zijn 17 partijen verkozen, een naoorlogs record, wat met afsplitsers zelfs is gestegen tot 21 fracties. Vergeleken met buurlanden telt Nederland hiermee een groot aantal partijen per kiezer. Het is echter duidelijk geworden dat deze voortdurende toename van het partijenaantal niet per definitie tot betere of meer vertegenwoordiging leidt. Want waar een groot aantal partijen zich in de politieke arena op deelbelangen richt, blijven oplossingen voor de grote dwarsdoorsnijdende vraagstukken uit zicht. De versplintering van het politieke landschap heeft de politieke én maatschappelijke polarisatie onmiskenbaar versterkt. Mede als gevolg van het grote aantal partijen staat beeldvorming in de parlementaire arena inmiddels centraal. Uit electorale overlevingsdrang voelen partijen – nieuw en establishment – zich genoodzaakt om continu zichtbaarder te zijn dan de concurrentie, waardoor zij zich bij elke gelegenheid meteen in klare taal uitspreken. Nuance delft hierdoor het onderspit en op de flanken floreren de extremen, die hun beloning zien in de gewenste media-aandacht. Als gevolg hiervan zijn debatten in de Tweede Kamer vaak een wedstrijd overtoepen tussen gelijkgestemde partijen die zich van elkaar willen onderscheiden. Alles om kiezers van de concurrentie binnen te halen. Dit staat effectieve oppositie, wat in debatten soms om nauwe samenwerking vraagt, vaker dan eens in de weg. En zou het bovendien niet beter en inzichtelijker zijn als politici inhoudelijk de degens kruisen met ‘echte’ ideologische tegenstanders? Als deze elkaar daadwerkelijk proberen te begrijpen? Want als ideologische verschillen in debatten niet meer worden overbrugd, verliest de Tweede Kamer haar functie om de politieke gemoederen tot bedaren te brengen. Met actuele vraagstukken als bijvoorbeeld stikstof en klimaat is dat van evident belang. Deze gevolgen van de versnippering leiden af van de wetgevende en controlerende kerntaak van de Tweede Kamer. En bij deze kerntaken ligt nu juist de sleutel om mensen daadwerkelijk een stem te geven, zoals bijvoorbeeld bij het toeslagenschandaal. Daarom is het ook zo belangrijk dat Kamerleden de ruimte krijgen om verdieping boven de waan van de dag te stellen. Maar in de praktijk moet de meerderheid van de fracties door personele schaarste kiezen tussen verschillende onderwerpen. Met verstrekkende gevolgen: minder ‘sexy’, maar daarmee niet minder belangrijke dossiers, blijven regelmatig liggen. De staatscommissie-Remkes stelde dat het parlementaire stelsel niet langer in staat is om een aanzienlijke groep burgers inhoudelijk voldoende te vertegenwoordigen. De brede maatschappelijke onvrede over de aanpak van de verschillende crises bevestigt dit. Het geeft ook aan dat het niet houdbaar is om representatie alleen in de hoeveelheid partijen uit te drukken. Voor het vertrouwen in de politiek is het belangrijk dat stemmen niet alleen gehoord worden, maar dat deze ook kans hebben om in daden te worden omgezet. Er moet dus meer gekeken worden naar in hoeverre het systeem partijen nog wel de ruimte biedt om een verschil te kunnen maken. Het invoeren van een kiesdrempel is daarom nodig. Het kent geen politieke kleur en is geen kritiek richting kleinere fracties, noch een verdediging van de traditionele partijen. Het is een correctie op een stelsel dat alsmaar onveranderd is gebleven in een veranderende context. Een lage kiesdrempel (van bijvoorbeeld 2%) doet recht aan de open en pluriforme parlementaire cultuur, maar heeft ook een dempend effect op verdere versplintering die het functioneren van het parlement belemmert.||https://www.parool.nl/columns-opinie/opinie-tijd-voor-een-kiesdrempel-dan-kan-de-tweede-kamer-weer-op-inhoud-debatteren~b1b9bbc3/
2022-09-02||Als de dood ben ik dat ik onverwacht wat win. Zoals een geheel verzorgd weekend voor de F1-race in Zandvoort||Ontroering. Max Verstappen heeft een speciale helm laten maken (155 euro) waarmee hij zijn vader eert. De helm van vader Jos was lekker ouderwets en Max heeft alles een beetje naar 2022 gepimpt. Meer reclame. Geen plekje is leeg. Max denkt ook aan een rectale tattoo. Mocht hij in de toekomst, als anus bleken niet alleen nog voorbehouden is aan Gerard Joling, een gesponsorde bleekbehandeling laten uitvoeren, dan ziet de bleker keurig de woorden Red Bull in een klein cirkeltje om de sluitspier staan. Iedere weekend weer ben ik nieuwsgierig wat ze nu weer hebben bedacht om een of ander product keihard in mijn gezicht te duwen. Ik ben altijd op mijn hoede. Als de dood ben ik dat ik onverwacht wat win. Ik met een fles cola bij de kassa en drie blikjes Red Bull en opeens een fanfarekorps voor de kassa. Ik heb een geheel verzorgd weekend gewonnen voor de F1-race in Zandvoort dit weekend. Onder bepaalde voorwaarden. Ik mag niets zeggen over bedreigde paddensoorten, ik mag niet, net zoals Lewis Hamilton, mijn knie buigen als ik bijvoorbeeld mijn veter wil vastmaken en die veters mogen dan geen Red Bullveters zijn. Ik ben het bangst voor een meet-and-greet met Max. Ik heb altijd zo’n medelijden met de beroemde man of vrouw die mij eventueel moet meeten. Totaal ongemak. Max, met zijn racepak half uit, bezwete kop en vloekend omdat hij in de laatste bocht de duinen is ingereden en dan opeens een assistente naast hem: Max, meneer Dijkshoorn is er. Hoe doen mensen dat? Wat zeg je tegen een racer. “Is dat nou lastig, met 340 km per uur en dan denken: wat eten we vandaag? Of eet u helemaal niet en krijgt u ’s avonds vloerbaar voedsel via de speciale Jos Verstappenhelm in uw bloedbaan gepompt?” Op mijn gevoel zeg ik: verkeerde tekst. Ik kan hem ook niet naar zijn hobby’s vragen. Die jongen heeft al vanaf zijn vierde die raceauto als een ijzeren mal om zijn lichaam. Ik denk dat ik een zo gewoon mogelijke vraag zou stellen. Eentje die hem verwart. Eindelijk eens iets anders. Ik zou hem kunnen vragen wat hij van Harry Styles vindt. Als hij dan denkt dat het een set krulspelden is luisterend naar de naam Harry, dan kan ik hem uitleggen dat Harry het beste is wat de popmuziek de laatste tien jaar is overkomen. Ik kan tegen Max zeggen: hij is net zo populair als u, maar zijn fans verbranden geen dingen van andere zangers. Nico Dijkshoorn schrijft wekelijks een column voor Het Parool en spreekt zijn bijdragen ook geregeld in. Reageren? n.dijkshoorn@parool.nl.||https://www.parool.nl/columns-opinie/als-de-dood-ben-ik-dat-ik-onverwacht-wat-win-zoals-een-geheel-verzorgd-weekend-voor-de-f1-race-in-zandvoort~bcaef771/
2022-09-02||Hittemanager moet Athene leren omgaan met extreme warmte||Het plan om met de ‘chief heat officer’ van Athene een stukje door de stad te lopen en zo te zien hoe het wat koeler kan, gaat niet door. Het is te heet. Eleni Myrivili zoekt vandaag liever de koelte op van een café met airconditioning in het centrum van de stad. Wie in de zomer wel eens de Akropolis heeft beklommen, weet dat hij goed beslagen ten ijs moet komen, met veel water en weinig haast. Athene is de heetste hoofdstad op het Europese vasteland. In de rest van Europa moet de metropool alleen in Nicosia (Cyprus) en Valletta (Malta) haar meerdere erkennen. Op de toeristen na is het vandaag dan ook stil op straat. Net als Myrivili zoeken veel Grieken op het heetst van de dag verkoeling binnen. Het schrikbeeld is de zomer van vorig jaar, toen het in augustus dagenlang boven de 45 graden was en een deken van rook als gevolg van bosbranden de stad verstikte. Het was de ergste hittegolf in dertig jaar. Dit jaar valt het relatief mee, maar temperaturen komen op sommige dagen toch ver in de dertig graden. Wetenschappers voorspellen dat dergelijke extremen vanwege de klimaatverandering veel vaker zullen voorkomen. “In heel Griekenland vielen vorig jaar augustus 2300 meer doden dan normaal,” vertelt Myrivili. “Aannemelijk is dat het grootste deel daarvan in de regio Athene is gevallen, omdat hier bijna de helft van de Griekse bevolking woont.” De extreme hitte vormde eind vorige zomer aanleiding voor de burgemeester om voor het eerst een ‘chief heat officer’ aan te stellen. Daarvoor vroeg hij Myrivili, antropoloog, universitair hoofddocent en voorheen onder meer als locoburgemeester verantwoordelijk voor milieu en omgang met klimaatverandering. Ook doet zij internationaal onderzoek en geeft ze advies over duurzame stedenbouw. “Voor een stad als Athene is nog verder toenemende hitte het grootste probleem van de klimaatverandering,” zegt ze vanachter haar ijskoffie in het gekoelde café. Inmiddels heeft ze met een team wetenschappers meteorologische data van de afgelopen twee decennia gekoppeld aan oversterfte. Op basis daarvan is er nu een waarschuwingssysteem voor de weersverwachting, met categorieën die de extra sterfte door de hitte voorspellen. In categorie 3 overlijden ruim 30 procent meer mensen dan normaal. “Dat alles om bewustzijn te creëren. Hitte is dodelijk.” Mensen bewust maken van de gevaren is al niet makkelijk, de stad laten afkoelen is nog een stuk ingewikkelder. Ze is er nu een jaar mee bezig. “Allereerst plannen we kleine parkjes, stukjes groen, in elke wijk. Die gaan de stad niet laten afkoelen, maar geven wel wat verlichting, een plek om op adem te komen. Verder verhuist het stadion van sportclub Panathinaikos vanuit het centrum naar buiten de stad. Ervoor in de plaats komt een groot park, en ook rondom het nieuwe stadion staat veel groen gepland.” Het grootste afkoelingsproject wordt de renovatie van een twintig kilometer lang ondergronds aquaduct, aangelegd in de tijd van de Romeinse keizer Hadrianus, in de tweede eeuw. Het ondergrondse tunnelstelsel bracht water van de bergen naar het centrum van Athene en ligt er nog steeds, zij het gehavend. “Er komt nog steeds water mee naar de stad. Maar dat stroomt zó het riool in. Doodzonde. Samen met acht gemeenten en het water- en rioleringsbedrijf gaan we EU-subsidie aanvragen om het water op twintig verschillende plekken op te pompen naar de oppervlakte, zodat het voor verkoeling kan zorgen.” Dan verontschuldigt Myrivili zich. “Vind je het erg als we buiten verder praten, terwijl ik even een sigaret rook? Heel kort maar, hoor.” Ze doet de deur van het café open en loopt tegen een muur van veertig graden aan. “Sorry hoor, dat ik je dit aandoe. Weet je dat ik pas vorig jaar een airco heb aangeschaft? Een kleintje, voor in de slaapkamer. Ik haat die dingen, maar ik kan niet meer zonder.” Een paar minuten later gaat ze binnen weer verder, in het gekoelde café. “Op een dag als vandaag kun je niet buiten zijn. En dat terwijl buitenruimtes essentieel zijn voor een stad. Wat voor de huizen buiten is, geldt als de binnentuin van de stad. Athene bruist juist omdat er veel in de publieke ruimte gebeurt. Als je straks twee maanden niet meer buiten kunt zijn, verandert dat het karakter van de hele stad.” Dus, zegt Myrivili, wordt het tijd dat bijvoorbeeld bij nieuwbouw de landschapsarchitect als eerste mag langskomen. “En niet pas aan het eind, dat ie een lapje grond krijgt om wat bomen in te plaatsen. Maar meteen aan het begin, zodat hij kan adviseren over gebruik van aarde, water en bomen. Zodat we bij alles wat we bouwen proberen de temperatuur te verlagen.” Voordat dergelijk bewust bouwen de norm wordt, is er voor Myrivili nog veel werk te doen. De Grieken maken zich wel zorgen om klimaatverandering, blijkt uit onderzoek, maar er zijn er maar weinig die zelf iets aan de oorzaken en de gevolgen kunnen doen. “Grieken maken zich druk om de bosbranden. Terecht natuurlijk, maar in plaats van het alleen daarover te hebben zouden ze veel meer bezig moeten zijn met de gevolgen voor hun eigen stad, en politici erop aanspreken. Nu doen ze alsof het ze alleen maar overkomt. Door burgers meer bewust te maken, gaan ze hopelijk ook meer eisen stellen aan de politiek om de oorzaken en de gevolgen aan te pakken.”||https://www.parool.nl/wereld/hittemanager-moet-athene-leren-omgaan-met-extreme-warmte~b93af836/
2022-09-02||Sportverenigingen in de knel door hoge energieprijzen: ‘Er zijn clubs die hun leden verbieden te douchen’||Ook voetbalclub Zeeburgia had de pech dat uitgerekend begin dit jaar het energiecontract afliep. “Enorm balen,” zegt voorzitter Huub Wilbrink. De amateurclub met 1200 leden heeft de energiebegroting verhoogd van 27.500 euro naar 45.000 euro. Wilbrink: “Maar de prijs blijft oplopen, dus het kan zijn dat we uiteindelijk maatregelen moeten nemen dat mensen niet meer mogen douchen, of dat de kantine niet warm genoeg is. Dan haal je het hart uit je club. Je moet elkaar wel kunnen treffen.” De club heeft bij de nieuwbouw al energiebesparende maatregelen doorgevoerd zoals zonnepanelen, ledverlichting en sensoren in de douches, maar met deze prijsverhogingen zet dat te weinig zoden aan de dijk. Wilbrink: “Ik hoor om me heen dat dit aan meer bestuurstafels speelt. Het hangt vooral af van je fysieke gebouw. Als je een heel nieuw clubgebouw hebt met honderd zonnepanelen en dubbel glas, valt het nog een beetje mee, maar de meeste clubs hebben zo’n gebouw niet.” Om een beetje meer geld in de kas te krijgen heeft de club dit seizoen, voor het eerst in drie jaar, de contributie verhoogd. Wilbrink: “Met 5 procent. Dat is niet eens de inflatie, maar je moet wat. Daarom hoop ik echt dat de gemeente of het rijk de clubs tegemoetkomt, net als de steun tijdens corona.” Wilbrink vreest voor maatschappelijk schade. “Ik ben bang dat mensen uiteindelijk minder gaan sporten. Onze verhoging van de contributie is misschien maar 10 of 15 euro, maar zo moet je het niet zien. Alles wordt duurder, mensen hebben het zwaar in Nederland.” Bij voetbalclub De Dijk hebben ze hetzelfde probleem: uitgerekend dit voorjaar liep hun energiecontract af. “Het is zorgelijk,” zegt voorzitter Julius Egan. “De huidige energierekening van 20.000 euro wordt vermoedelijk twee keer, maar we vrezen drie keer zo hoog. Dat is een fors deel van onze begroting. Nog zo’n jaar en we zijn een aanzienlijk deel van ons eigen vermogen kwijt.” Egan: “Ik kent collega-voorzitters die hun leden hebben verboden te douchen en waar de kantine gesloten blijft, maar dat zijn geen clubs in Amsterdam. Wij gaan nu zorgen dat het bij ons zo ver niet komt. We doen wel al de gangbare dingen: de thermostaat een graadje lager en een verzoek om niet te lang te douchen.” Volgens Egan lopen clubs vaak tegen hetzelfde probleem op: verouderde clubhuizen uit de jaren zeventig. Egan: “Die van ons is ook zo lek als een mandje. Dit soort clubhuizen staan meestal ook in de minder kapitaalkrachtige wijken, dus de mensen worden daar dubbel getroffen.” Bij De Dijk is de contributie gemiddeld met 10 procent omhoog gegaan. Egan: “Als de energieprijzen nog meer stijgen, zullen we dat opnieuw moeten beraden. Ook omdat de gemeente afgelopen seizoen de huur van alle accommodaties met 12,5 procent heeft verhoogd.” De gemeente overweegt de huurprijzen voor het komend jaarcontract inderdaad aan te passen. In een reactie wijst de gemeente vooral naar Den Haag om op Prinsjesdag met oplossingen te komen voor de stijgende lasten. Huurtarieven worden elk jaar geïndexeerd en daarmee volgend jaar duurder. Dat is niet te voorkomen, volgens een woordvoerder, ‘omdat het anders niet kostendekkend is en dat heeft gevolgen voor de exploitatie‘. Veel clubs hebben de pech dat hun energiecontract net afliep. “Onze prijs is gelukkig voor de komende jaren vastgelegd,” zegt voorzitter Ronald Nijsen van WV-HEDW. “Wel doen we wat we altijd doen. We adviseren: blijf geen uur onder de douche staan. En drink na afloop een biertje meer in de kantine.” Watersportverenigingen komen vooralsnog niet in de problemen. Veel zwembaden zijn van de gemeente en de huurprijs is vastgelegd in een jaarcontract. Sommige zwembaden zijn wel commerciële partijen als Optisport en sportfondsen, maar die huurtarieven zijn enige jaren geleden gelijk getrokken, mede op aandringen van verenigingen die gebruik maken van de zwembaden. Ook korfbalvereniging AKC Blauw-Wit in Bos en Lommer heeft een langlopend energiecontract dat volgend jaar afloopt. “Dan wordt het misschien nog spannend,” zegt voorzitter Tonny Verwoert. “We zijn wel al bezig om het ketelhuis te vervangen en we kijken naar zonnepanelen, om het zuiniger en duurzamer te maken. We willen niet dat de contributie met tientallen procenten omhoog gaat, we willen sport wel laagdrempelig houden.”||https://www.parool.nl/amsterdam/sportverenigingen-in-de-knel-door-hoge-energieprijzen-er-zijn-clubs-die-hun-leden-verbieden-te-douchen~b7f01632/
2022-09-02||‘We zijn gewoon heel erg gelukkig, dat is ook weleens lekker om te zeggen’||Wie Eline Rem (30) en Wessel Kruyt (32) Waar Kade aan de AambeeldstraatWeer 31°, zonnig Eline: “Dit is echt een aanwaaispot. Het is hier nooit druk, maar wel altijd gezellig. Vaak als we hier liggen, haken later ook nog wat vrienden aan.” Wessel: “Vandaag zijn we vanwege de warmte eerder gestopt met werken om even af te koelen aan het water, waar we net vanaf de kade in zijn gesprongen.” Eline: “Drankjes halen we bij FC Hyena, of een flesje wijn bij de Goud­fazant. Tot zonsondergang zitten we hier gebakken. Na onze bijzondere huwelijksweek in Italië deze zomer zijn we nóg intenser verbonden met elkaar.” Wessel: “Na onze huwelijksreis door Azië schuiven we nu direct door naar deze tropische zomer in Amsterdam. Het lijkt wel een eindeloze zomer vol ­liefde en zon.” Eline: “We zijn gewoon heel erg gelukkig, dat is ook weleens lekker om te zeggen.”||https://www.parool.nl/ps/we-zijn-gewoon-heel-erg-gelukkig-dat-is-ook-weleens-lekker-om-te-zeggen~b19dfd2d/
2022-09-02||Amsterdam aan kop bij grootste stijging huurprijzen sinds 2014||Het statistiekbureau onderzocht zowel de prijzen van sociale huurwoningen als die in de vrije sector. De huurprijzen in de laatste categorie stegen tussen 1 juli 2021 en 1 juli van dit jaar het hardst, 3,8 procent. Bewoners van een sociale huurwoning betaalden gemiddeld 2,6 procent meer. De cijfers betreffen de huurprijsontwikkeling met en zonder bewonerswissel. Op het moment dat een woning een nieuwe huurder krijgt, mag de verhuurder de huurprijs namelijk verhogen. Daardoor is de groei in huurprijs sterker als bewonerswisseling wordt meegerekend. Na Amsterdam steeg de gemiddelde huur, met bewonerswisseling meegerekend, in de gemeente Utrecht het hardst, 3,5 procent. Als de de provincies met elkaar worden vergeleken, was Noord-Holland met 3,4 procent koploper. In Drenthe en Friesland was de stijging het kleinst, 2,5 procent. Het huurbeleid is op 1 juli van dit jaar aangepast. In tegenstelling tot in 2021 mochten de prijzen voor sociale huurwoningen weer verhoogd worden. De mate van verhoging in deze sector is afhankelijk van het inkomen van de huurder. Voor vrijesectorwoningen is de huurverhoging in 2022 begrensd tot de gemiddelde inflatie van december 2020 tot en met november 2021, plus 1 procentpunt. Dit betekent dat de huurprijzen voor zittende bewoners met maximaal 3,3 procent mochten worden verhoogd. De effecten van de hoge inflatie van dit moment zijn dus nog niet zichtbaar in deze cijfers. De Woonbond, de belangenvereniging voor huurders, maakt zich zorgen over de huurstijging van dit jaar. “Dat is zorgwekkend, aangezien de hogere huur gepaard gaat met een hogere energierekening. Wonen wordt bij elkaar voor huurders dus rap duurder,” aldus Zeno Winkels, directeur van de Woondbond. De Woonbond wijst erop dat eerder met corporaties en minister Hugo de Jonge (Volkshuisvesting) is afgesproken dat ruim 500.000 hurende huishoudens met een laag inkomen en hoge huur in 2024 een huurverlaging zullen krijgen. Maar dat is volgens de huurdersbelangenvereniging niet voldoende. De bond wil dat de huren ook volgend jaar al omlaag gaan en dat de huurtoeslag wordt verhoogd. “Alle zeilen moeten worden bijgezet om te zorgen dat huurders met een krappe beurs niet kopje onder gaan,” zegt Winkels, die ervoor pleit dat de huurverlaging ook voor de commerciële sector gaat gelden. De belangenvereniging vindt dat het kabinet met aanvullende maatregelen moet komen om te voorkomen dat huurders een hoge huur blijven betalen voor slecht geïsoleerde woningen. Zo wil de Woonbond dat enkelglas voortaan als een gebrek wordt gezien aan de woning. “Dit zorgt ervoor dat het vervangen van enkelglas onder de onderhoudsplicht valt van de verhuurder. Huurders kunnen dit dan afdwingen. Doet de verhuurder dat niet, dan betekent dat huurverlaging tot de onzuinige ruiten zijn vervangen,” zegt Winkels.||https://www.parool.nl/nederland/amsterdam-aan-kop-bij-grootste-stijging-huurprijzen-sinds-2014~b8f77f42/
