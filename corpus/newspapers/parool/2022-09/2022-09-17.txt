2022-09-17||KLM annuleert vluchten vanaf Schiphol, zondag 22 vliegreizen geschrapt||Reizigers die zaterdag zouden vliegen, kregen vrijdagavond laat de mededeling dat hun reis niet doorging. Met het schrappen van vluchten geeft de grootste luchtvaartmaatschappij op Schiphol gehoor aan de oproep van de luchthaven om dagelijks duizenden passagiers minder te laten vertrekken. De vliegtuigen vertrekken wel, maar leeg, om klanten op bestemming op te halen. Zondag gaat het om 22 vluchten, voor maandag moet nog gekeken worden hoeveel reizen worden getroffen. “Schiphol heeft ons gevraagd het aantal opstappende passagiers te beperken. Dat is een ontzettend vervelend verzoek, omdat we al tien tot twintig vluchten per dag moeten annuleren en dit komt daar bovenop,” zegt een woordvoerder van KLM. “Maar zo voldoen we aan het verzoek om opstappende passagiers te beperken, worden wachtrijen bij security korter, kunnen terugkerende passagiers gewoon reizen en verlichten we de druk op de operatie.” Schiphol maakte vrijdag bekend dat tot eind oktober dagelijks 9250 passagiers minder van het vliegveld mogen vertrekken dan eerder aangegeven. Deze ingreep is nodig omdat er te weinig beveiligers zijn voor de veiligheidscontrole. Hetzelfde probleem dwong Schiphol eerder ook al om het aantal vertrekkende passagiers te beperken. KLM zegt de geannuleerde reizen om te boeken, maar kan niet garanderen dat de vervangende vlucht op dezelfde dag vertrekt. Klanten die extra kosten maken door de ingreep ‘worden op de gebruikelijke manier gecompenseerd’, schrijft de luchtvaartmaatschappij. Reisorganisatie TUI kan nog niet zeggen wat de extra beperkingen op Schiphol betekenen voor haar vluchten vanaf de luchthaven. Het toeristisch concern, dat een eigen luchtvaartmaatschappij heeft, wil annuleringen voorkomen door vluchten te verplaatsen naar andere vliegvelden. EasyJet meldt dat alle vluchten vooralsnog volgens planning vertrekken. De budgetmaatschappij waarschuwt reizigers om op tijd naar Schiphol te komen wegens de lange wachttijden en adviseert de actuele reisinformatie in de gaten te houden.||https://www.parool.nl/nederland/klm-annuleert-vluchten-vanaf-schiphol-zondag-22-vliegreizen-geschrapt~b23b0eec/
2022-09-17||Koningin Elizabeth herdacht in Amsterdam: ‘In een veranderende wereld, was zij een constante’||Ze had eigenlijk niet zo veel met Elizabeth. Althans, dat dacht Heather Porte altijd. “Want de afgelopen week is the queen eigenlijk nauwelijks een moment uit mijn gedachten geweest. Mijn hele leven was ze er. Toen ik naar school ging en ging studeren, toen we lid werden van de Europese Unie en toen we er weer uitstapten. En nu is ze er dus niet meer.” Porte is een van de honderden mensen die deze zaterdagnamiddag de fiets of de metro hebben gepakt naar de Basiliek van de Heilige Nicolaas, beter bekend als de Sint Nicolaaskerk, pal tegenover Amsterdam CS. Hier vindt aan de vooravond van haar begrafenis een nationale herdenking plaats voor de vorige week overleden Britse koningin Elizabeth II. Het is een wonderlijke ervaring voor wie vanaf de weer als vanouds met toeristen vergeven Prins Hendrikkade het gebouw binnenloopt en zich ineens in een Britse kerk waant. Zelfs het feit dat de Nicolaaskerk misschien wel de katholiekste kerk van Amsterdam is, doet aan die beleving niets af. Binnen zit het behoorlijk vol. Er zijn veel mensen op deze dienst afgekomen, zegt diaken Rob Polet. “We hebben al het personeel van de Britse ambassade uitgenodigd en er zijn ook andere Britse inwoners van de stad. En ik heb ook al best veel mensen gezien die hier vaker komen. Kennelijk betekent de koningin iets voor heel veel mensen.” Bij binnenkomst kunnen bezoekers een register tekenen. Terwijl wijlen de koningin vanaf een foto vriendelijk toekijkt, krabbelt Romano een tekst in het boek. Wat heeft hij geschreven? “Dat ik haar zo zal missen. Ik ben niet Brits, ik woon al mijn hele leven in Nederland, maar Elizabeth had ik altijd hoog zitten. Een echt mens, dat zie je niet vaak bij al dat koningsgedoe in de wereld.” Dat het verscheiden van de koningin gevoelens losmaakt binnen alle geledingen van de samenleving blijkt ook uit het karakter van dienst: de oecumenische viering wordt voorgegaan door Jan Hendriks, bisschop van Haarlem-Amsterdam en predikant René de Reuver, scriba generale synode van de Protestante Kerk. Ook vertegenwoordigers van andere geloofsgemeenschappen zijn aanwezigheid, net als Vera Bergkamp, voorzitter van de Tweede Kamer. De dienst werd bovendien rechtstreeks uitgezonden op NPO 2. Jonathan Prince hoefde niet lang na te denken toen hij hoorde dat deze dienst werd gehouden. “Ik volg al het nieuws uit Groot-Brittannië dezer dagen op de voet. Hoewel ik al meer dan zestig jaar in Nederland woon, kreeg ik heel erg het gevoel dat ik naar huis moest, naar Londen, waar ik vandaan kom. Ik wilde mijn verdriet graag delen met anderen. Maar op en neer naar Engeland is nu te onzeker met al die toestanden op Schiphol, dus ik ben blij dat dit is georganiseerd.” Het feit dat Elizabeth zo extreem lang op de Britse troon heeft gezeten, is volgens een aantal van de aanwezigen een belangrijke oorzaak van haar populariteit. Dat beaamt Joanna Roper, de Britse ambassadeur in Nederland. “In een veranderende wereld, was de koningin een constante. Ze was er altijd.” Ook benadrukt Roper de overgave en de ernst waarmee Elizabeth haar koningschap benaderde. “Hoewel ze niet is geboren als troonopvolger, wist ze van jonge leeftijd dat ze een taak had. Ze beloofde haar uiterste best te doen en nu, aan het einde van haar leven, kunnen we zeggen dat ze zich aan die belofte heeft gehouden.” De koningin bracht mensen samen, zegt Roper. “Zij was onze queen, maar ze was ook onze favoriete oma. Ik heb haar een aantal keer mogen ontmoeten en ik kan zeggen dat ze ook onze grootste diplomaat was. Alle ambassadeurs van Groot-Brittannië voelen zich vereerd dat ze voor haar hebben mogen werken.”||https://www.parool.nl/nieuws/koningin-elizabeth-herdacht-in-amsterdam-in-een-veranderende-wereld-was-zij-een-constante~b9735475/
2022-09-17||Topman OLVG staat 5000 euro salaris af om zorgpersoneel met schulden te steunen: ‘De kloof wordt steeds groter’||Zo’n 1,2 miljoen Nederlanders dreigen binnenkort niet al hun rekeningen meer te kunnen betalen door de hoge energieprijzen. “De kloof wordt steeds groter,” licht Van den Bosch toe. “Mensen die veel verdienen, hebben het nog steeds goed of soms zelfs beter. Mensen die qua inkomen aan de onderkant van de maatschappelijk ladder staan, krijgen het steeds zwaarder.” Ook zorgmedewerkers komen in de problemen, ziet Van den Bosch. De bestuursvoorzitter van de Amsterdamse OLVG-ziekenhuizen deelde daarom vanochtend op Twitter een oproep met de hashtag #geencollegaindekou. ‘Een groot deel van die mensen werkt dagelijks met hart en ziel in de zorg,’ schrijft hij. ‘Wat bijna niet bekend is, is dat tussen de 5 en 10 procent van de zorgmedewerkers inmiddels loonbeslag heeft.’ “Voor heel Nederland zijn de energieprijzen een grote uitdaging,” zegt Van den Bosch. “Zeker voor verpleegkundigen en verzorgenden worden het spannende tijden als je ziet wat zij per maand verdienen. Laatst sprak ik een bestuurder van een verzorgingshuis waar zelfs 13 procent van de medewerkers in de schuldsanering zit.” Daarom wil Van den Bosch een stichting oprichten waarmee collega’s in financiële problemen geholpen kunnen worden. Hij vraagt collega-bestuurders en medisch specialisten om 5000 euro van hun salaris te storten in een speciaal fonds. ‘Als 1000 collega’s reageren kunnen we starten met een fonds van 5 miljoen euro,’ schrijft hij op Twitter. De stichting is niet alleen bedoeld voor financiële steun aan zorgmedewerkers, maar ook voor begeleiding bij schulden en budgetbeheer bij bijvoorbeeld boodschappen of abonnementen. Daarvoor zoekt Van den Bosch adviseurs die gratis willen helpen. Van den Bosch ziet het als een gezamenlijke plicht om de zorg vitaal te houden. “Ik zie hoe hard mensen in de zorg elke dag werken en hoe kwetsbaar ze zijn na twee jaar coronacrisis. Het ziekteverzuim is gestegen. Als er dan geldzorgen bij komen, is dat een extra stressfactor. Het geeft veel spanning en de kans is groter dat ze omvallen.” Van den Bosch oogst met zijn initiatief vooral lof. Hij krijgt steunbetuigingen van banken en medisch specialisten. Edwin Velzel, topman van pensioenfonds PGGM, zegt in een reactie onder de tweet mee te doen. ‘En ik wil even onderzoeken of PGGM de juridische opzet en de administratie en afhandeling pro deo kan uitvoeren,’ schrijft Velzel. Van den Bosch wil zo een groep deskundigen bij elkaar verzamelen in een stichting. “De discussie is nu opgestart en het is mooi om te zien dat mensen hun maatschappelijke verantwoordelijkheid willen nemen,” zegt hij. “Maar een fonds alleen is niet genoeg. Er moet structureel een oplossing komen. In Den Haag wordt wel gesproken over een plafond voor de energieprijzen, maar er gebeurt nog weinig. Ondertussen kunnen we als sector ook zelf iets doen. Bestuurders en medisch specialisten hebben een goed inkomen. Wij hebben de verantwoordelijkheid mensen die het structureel moeilijk hebben te steunen. Daarvoor zijn we niet afhankelijk van Den Haag.”||https://www.parool.nl/amsterdam/topman-olvg-staat-5000-euro-salaris-af-om-zorgpersoneel-met-schulden-te-steunen-de-kloof-wordt-steeds-groter~becf581c/
2022-09-17||Nederlandse tennissers rekenen in Daviscup Finals af met Verenigde Staten en zijn groepswinnaar||Nederland verzekerde zich met de verrassende 2-1-overwinning op Groot-Brittannnië vrijdagavond van een plaats in de kwartfinales van de Daviscup. Het team van de Verenigde Staten was door die zege ook zeker van een plek bij de laatste acht. Nederland treft als groepswinnaar in de kwartfinales de nummer twee uit groep C. Dat is Duitsland of Australië. Die teams spelen zondag tegen elkaar voor de groepswinst. Tallon Griekspoor brak Tommy Paul, de nummer 29 van de wereldranglijst, in de elfde game van de eerste set. Daarna kon de Nederlander, die zelf op de 48e plaats staat, meteen de set binnenhalen. In de tweede set ging het gelijk op, al kregen beide tennissers wel breakkansen. De set eindigde in een tiebreak. Daarin liep Griekspoor uit naar 6-1. Op zijn derde matchpoint sloeg hij toe met een ace. Botic van de Zandschulp won de eerste set tegen Taylor Fritz, de nummer 12 van de wereldranglijst, met 6-4. De Nederlander, die zelf 35e staat, pakte daarna meteen een break in de tweede set. Fritz kwam echter terug en een tiebreak moest voor de beslissing in de set zorgen. Met een lob op de lijn zorgde Van de Zandschulp daarin voor vier matchpoints. Op het tweede daarvan maakte hij het af. Het werd uiteindelijk 2-1 tegen de Verenigde Staten. Wesley Koolhof en Matwé Middelkoop verloren de afsluitende dubbel van Rajeev Ram en Jack Sock in drie sets: 4-6 7-6 (3) 6-4.||https://www.parool.nl/nederland/nederlandse-tennissers-rekenen-in-daviscup-finals-af-met-verenigde-staten-en-zijn-groepswinnaar~ba96cc68/
2022-09-17||Fotograaf Jimmy Nelson vangt de Nederlandse identiteit in een groepsportret van zeshonderd mensen in klederdracht ||De Britse fotograaf Jimmy Nelson woont sinds 1994 in Amsterdam, hoewel hij zich vaak ver van huis bevindt, op uitgestrekte steppes en in dichtbeboste oerwouden. Nelson reist namelijk met zijn camera de hele wereld over, op zoek naar nieuwe stammen, nieuwe culturen en nieuwe ervaringen en is vermaaard om zijn prachtige portretten van onbekende volkeren die hij heeft gebundeld in fotoboeken als Before They Pass Away en Homage to Humanity. Maar tijdens de coronapandemie was reizen niet mogelijk. En dus pakte Nelson de fiets, reed langs vissersdorpen en door polderlandschappen en ontdekte de traditionele Nederlandse klederdracht. Nelson vond in de Nederlandse provincies de schoonheid van de mens, veel dichterbij dan hij had verwacht. In het boek Between the Sea and the Sky portretteert Nelson twintig gemeenschappen die hij tijdens zijn doorkruising van Nederland heeft ontmoet in hun traditionele dracht, van het Zeeuwse Axel tot het Friese Hindeloopen. Het is Nelsons meest persoonlijke boek tot nu toe: een ode aan de cultuur van zijn geadopteerde thuisland. De lancering van het boek werd enige luister bijgezet door op het Museumplein zeshonderd mensen in klederdracht samen te brengen. De groep representeert de Nederlandse identiteit, midden in de hoofdstad en is door Nelson nu voor altijd vastgelegd op de gevoelige plaat.||https://www.parool.nl/amsterdam/fotograaf-jimmy-nelson-vangt-de-nederlandse-identiteit-in-een-groepsportret-van-zeshonderd-mensen-in-klederdracht~b5e8f56f/
2022-09-17||Voedselbank verlaagt drempel om hogere kosten levensonderhoud||De voedselbanken kijken naar het aantal gezinsleden en naar de inkomsten versus de vaste lasten. Een alleenstaande ouder met twee kinderen kwam eerst in aanmerking voor een voedselpakket als er maandelijks minder dan 450 euro overbleef voor bijvoorbeeld eten en drinken. Dat bedrag ligt nu op 520 euro. Het verlagen van de drempel zal volgens Hillemans waarschijnlijk als gevolg hebben dat meer mensen gebruik gaan maken van de hulp die de voedselbanken bieden. Maar hoeveel meer mensen dit zullen zijn, valt volgens hem nog niet te zeggen. Waar de koepelorganisatie zich zorgen over maakt, is de vraag of er voldoende voedsel blijft binnenkomen bij de voedselbanken. Donateurs, onder meer supermarktketens, leveren namelijk minder aan omdat ze maatregelen hebben genomen tegen voedselverspilling. Hierdoor blijft er minder over voor de voedselbanken. Vorige maand liet Voedselbanken Nederland al weten dat het totaal aantal mensen dat eten ophaalt bij de voedselbank de afgelopen twee maanden met zo’n 10 procent is gestegen. Het gaat hierbij onder meer om ouderen met een AOW-uitkering, die vroeger hun vaste lasten nog wel konden betalen maar dat nu niet meer kunnen.||https://www.parool.nl/nederland/voedselbank-verlaagt-drempel-om-hogere-kosten-levensonderhoud~b90c8d27/
2022-09-17||Organisatie The Streamers neemt maatregelen na chaos in Olympisch Stadion||Op sociale media werd gesproken over ‘gevaarlijke situaties’ in het Olympisch Stadion, waar de formatie van Nederlandse artiesten dit weekend drie concerten geeft. Publiek raakte in het gedrang, onder meer doordat een schuilplaats voor de regen werd gezocht. De nooduitgangen van het Olympisch Stadion zullen zaterdagavond worden gebruikt ‘voor de in- en uitstroom’ en ook zijn er extra toiletblokken geplaatst. “De oorzaak van de opstopping in de inloop en halverwege kwam doordat mensen gingen schuilen in de tunnel,” verklaart Hofman. “Daarom hebben we nu deze ingrepen gedaan. Los van het feit dat we verscherpt toezicht zullen plaatsen in de tunnel.” De opstopping tijdens het concert van de formatie, bestaande uit onder anderen Maan, Nick & Simon en Suzan & Freek, maakte veel negatieve reacties op sociale media los. Of het aan het weer, de chaotische situatie of wat anders lag, is niet te zeggen, maar muziekrecensent Alexander van Eenennaam concludeerde vrijdagavond al dat het feestje in het Olympisch Stadion beduidend moeizamer op gang kwam dan bij de voorgaande livestreams.||https://www.parool.nl/nederland/organisatie-the-streamers-neemt-maatregelen-na-chaos-in-olympisch-stadion~ba311310/
2022-09-17||Japan bereidt zich voor op mogelijk zwaarste orkaan in decennia: halve meter regen verwacht||De vierde categorie is de op één na zwaarste. Rond het oog van de orkaan worden volgens Weeronline windsnelheden van 240 kilometer per uur gemeten, met stoten richting de 300 per uur. De orkaan gaat vandaag richting het noordwesten, maar buigt morgen af naar het oosten. Naar verwachting komt hij morgenmiddag aan land in het zuiden van Kyushu. De dag erna trekt hij mogelijk verder door naar het noorden, richting het hoofdeiland Honshu. Waarschijnlijk is de tyfoon, zoals een orkaan in de regio bij Japan wordt genoemd, tegen die tijd al in kracht afgenomen richting categorie drie of twee. Japanners maken zich grote zorgen. Naast overlast door de wind en regen wordt ook stormvloed verwacht. Het meteorologisch instituut van het land drukt inwoners van delen van Kyushu op het hart om te evacueren.||https://www.parool.nl/wereld/japan-bereidt-zich-voor-op-mogelijk-zwaarste-orkaan-in-decennia-halve-meter-regen-verwacht~b9a48c12/
2022-09-17||Minister Weerwind: contact tussen Taghi en Mohammed B. kan worden gestopt||Of dat ook al is gebeurd, kan een woordvoerder van de minister niet zeggen. Taghi en Mohammed B., de moordenaar van Theo van Gogh, zaten allebei in de Extra Beveiligde Inrichting (EBI) in Vught. Daar papten ze aan maar toen de banden te innig werden, is B. overgeplaatst naar gevangenis De Schie. Maar ze bleven elkaar schrijven, onthult De Telegraaf zaterdag. Volgens Taghi's advocaat Inez Weski was er geen innig contact tussen Taghi en Mohammed B. “Ze hebben kort samen op een gang in de EBI gezeten. Cliënt Taghi heeft tot op heden in totale afzondering in de EBI doorgebracht, dus zonder contacten met andere gedetineerden. Alles bovendien steeds in het zicht van bewaarders en eveneens alles technisch zeer streng gemonitord,” meldt de advocaat aan EenVandaag. Minister Weerwind zegt dat er ‘geen maatregel geschuwd’ wordt in de strijd tegen georganiseerde misdaad, maar voorbeelden geeft zijn woordvoerder niet. De bewindsman komt ‘op korte termijn met een voorstel voor meer toezichtmaatregelen en indien noodzakelijk aangescherpte wetgeving’, aldus het ministerie van Justitie en Veiligheid. Het ministerie benadrukt ook dat ‘alle communicatie in en uit de EBI wordt gelezen, vertaald en geanalyseerd.’ VVD-Kamerlid Ulysse Ellian eiste eerder al dat Weerwind (D66) ingrijpt: “We moeten niet naïef zijn,” zegt Ellian. “Het gaat hier om de gevaarlijkste crimineel van Nederland en een inspirator van terroristen die met elkaar communiceren. Het zijn Arabische teksten, mogelijk communiceren ze in codetaal. Dat is heel lastig te duiden. Maar op deze manier zouden aanslagen of misdrijven voorbereid kunnen worden, Taghi probeert zijn leger uit te breiden.” Wil je meer weten over Taghi en het Marengo-proces? Luister de Taghi-podcast||https://www.parool.nl/amsterdam/minister-weerwind-contact-tussen-taghi-en-mohammed-b-kan-worden-gestopt~b33682d8/
2022-09-17||Geen vertrekregeling voor Schiphol-baas Dick Benschop||De druk op Benschop om op te stappen nam steeds verder toe omdat het Schiphol niet lukte een einde te maken aan chaos op het vliegveld. Sinds de meivakantie zijn er aanhoudend problemen op de luchthaven met lange rijen en reizigers die hun vluchten missen. Ook moesten luchtvaartmaatschappijen vluchten schrappen wegens de drukte. Schiphol kampt onder andere met een tekort aan beveiligers, maar ook bij de bagageafhandeling is de situatie nijpend. In 2021 ontving Benschop een salaris van 585.284 euro, inclusief pensioenbijdragen. Wegens de coronacrisis en de financiële steun die Schiphol van de overheid ontving voor het doorbetalen van lonen, ontvingen directieleden geen bonussen. Doorgaans kunnen bonussen oplopen tot maximaal 20 procent van het vaste jaarsalaris, dat bij Benschop vorig jaar op net geen 444.000 euro lag.||https://www.parool.nl/nederland/geen-vertrekregeling-voor-schiphol-baas-dick-benschop~b44efcf2/
2022-09-17||Als Caro Emerald speelde Caroline van der Leeuw een rol, met The Jordan in Bitterzoet klinkt ze ‘echt’||Door de wol geverfd is hier een understatement. Als Caro Emerald stond Caroline van der Leeuw op de grootste festivals van Europa en zong ze in de mooiste zalen. In Londen wist ze drie keer achter elkaar de eerbiedwaardige Royal Albert Hall uit te verkopen. Maar in het piepkleine Bitterzoet is Van der Leeuw vrijdagavond bloednerveus en daar maakt ze geen geheim van. Tijdens het debuutconcert van haar nieuwe project The Jordan zegt ze tussen twee songs in: “Misschien moet ik gewoon even wat praten en wordt het dan minder.” Naked in the Sun heet het nummer waarmee ze de avond opent en dat onlangs op single is verschenen. Stemmige en donkere, zelfs een beetje groezelige muziek klinkt. En dan zingt Van der Leeuw boos: ‘I’m so tired of all the bullshit, the big hits, the same tricks.’ Zo, dat hakt er in. En het kan niet anders worden opgevat dan als een verwijzing naar haar alter ego Caro Emerald. Onder die naam werd Caroline van der Leeuw in 2010 een internationale ster, scorend met hits als Back it up en A night like this. Jazzy pop zong ze, bedacht en geproduceerd door het duo David Schreurs en Jan van Wieringen. Caro Emerald schopte het verder dan welke Nederlandse zangeres ook, maar nu heeft Caroline van der Leeuw er dus genoeg van. In The Jordan is ze volledig eigen baas en maakt ze de muziek die zíj mooi vindt. En die blijkt in Bitterzoet behoorlijk anders te klinken dan die van Caro Emerald. The Jordan is vernoemd naar de Jordaan, de buurt waar Caroline van der Leeuw vandaan komt. Ze kon vanavond dus lopend naar haar werk. En veel tijd zal er ook niet zijn gaan zitten in haar outfit. Waar ze zich als Caro Emerald altijd presenteerde als vamp in jarenvijftigstijl, ziet ze er in Bitterzoet eerder ‘gewoon’ uit. Zo klinkt ze dan weer niet. The Jordan biedt haar veel meer gelegenheid de mogelijkheden van haar stem uit te buiten. Ze zingt veelal ingetogen, maar haalt in de meer dramatische songs soms flink uit. De muziek van haar vier begeleiders klinkt duister en een beetje dreigend en heeft een sterke nineties vibe. Denk aan de triphop van Portishead, aan de muziek uit de tv-serie Twin Peaks. Heel moedig allemaal, stoer ook, zo’n radicale koerswijziging, maar is het ook wat? Ja, zeker. Ondanks die opspelende zenuwen weet Caroline van der Leeuw als zangeres van The Jordan wel degelijk te overtuigen. Als Caro Emerald speelde ze een rol, hier klinkt ze ‘echt’. Goed zijn zij en die vier muzikanten rond haar vooral in het creëren van sfeer. Het maakt nieuwsgierig naar het pas in februari 2023 te verschijnen debuutalbum van The Jordan.||https://www.parool.nl/kunst-media/als-caro-emerald-speelde-caroline-van-der-leeuw-een-rol-met-the-jordan-in-bitterzoet-klinkt-ze-echt~b4e8db76/
2022-09-17||Zakenpartner Van Lienden zegt dat Coolblue wist dat bedrijf commercieel was: ‘Heb 5 miljoen eerlijk verkregen’||Via RGA verkregen Van Gestel, Sywert van Lienden en Bernd Damme miljoenen euro’s winst door mondkapjes te verkopen aan het ministerie, terwijl Van Lienden altijd in de openbaarheid zei dit ‘om niet’ te doen. “Coolblue wist hier zeker van,” aldus Van Gestel over het bestaan van de RGA. Of Randstad dit ook wist, een partner die ook medewerkers leverde, kon Van Gestel niet zeggen. “Maar meerdere teamleden wisten zeker dat er een deal was.” Randstad en Coolblue deden eerder aangifte omdat zij belangeloos SHA hielpen, in de veronderstelling dat het ging om een operatie zonder winstoogmerk. Volgens Van Gestel werd er naar buiten alleen gecommuniceerd over de stichting, die inderdaad zonder winstoogmerk opereerde. Over de bv mocht niet worden gecommuniceerd omdat de drie een geheimhouding met het ministerie hadden getekend. “Met de kennis van vandaag had explicieter moeten worden gezegd dat er een bv was waar we wel geld aan konden verdienen.” Van Gestel verdiende ongeveer 5 miljoen euro met de deal. Hij laat bij Jinek weten dat geld niet terug te geven aan de overheid. “Het project is oprecht verlopen en ik heb geld eerlijk verkregen.” Een deel van het geld zal hij aan een klimaatdoel geven. Vrijdag kwam het langverwachte Deloitte-onderzoek naar buiten over de mondkapjesdeal. Ondanks waarschuwingen van experts drukte het ministerie van Volksgezondheid de nu beruchte mondkapjesdeal door, staat daarin te lezen. Op het ministerie was duidelijk dat Van Lienden en zijn partners daar geld aan zouden verdienen. Wel zaaide de mondkapleverancier verwarring over zijn winstoogmerk, stelt het kabinet na publicatie van het Deloitte-onderzoek.||https://www.parool.nl/nederland/zakenpartner-van-lienden-zegt-dat-coolblue-wist-dat-bedrijf-commercieel-was-heb-5-miljoen-eerlijk-verkregen~bcbe5822/
2022-09-17||Met hulp van Grindr weet het Israëlische leger precies van wie je houdt||Met Grindr kom je nog eens ergens, zegt Charisa Chotoe. Op haar reportage in Jeruzalem demonstreert ze hoe de datingapp letterlijk deuren opent tussen Joodse en Palestijnse jongens die in hun zucht naar intimiteit alle muren, wachttorens en andere scheidslijnen overbruggen Het is een mooie gedachte dat technologie bevrijdend werkt, maar in de nieuwe VPRO-serie Electric Avenue laat Chotoe meteen zien dat er ook een schaduwkant is. Een burgerrechtenorganisatie vertelde over de bewakingscamera’s waarmee Israël in de bezette Palestijnse gebieden het openbare leven in kaart brengt, patronen laat vertalen in algoritmes en de zwakke plekken blootlegt van jongens die hun seksuele voorkeur angstvallig verborgen houden voor hun traditionele, islamitische familie. Jonge gays worden gechanteerd zodat ze het Israëlische leger informatie gaan toespelen over hun buren en familie. Met de moderne technologie is het een koud kunstje, leren we bij Electric Avenue. “Ze weten alles van je: waar je woont, waar je van houdt en ook van wie je houdt.” Daarmee werd het een cynische vorm van pinkwashing, zegt Chotoe. Israël zet Tel Aviv neer als gay capital van dit werelddeel, maar maakt pijnlijk misbruik van de bekrompenheid in Palestijnse gezinnen. Zo ging er toch weer een wereld voor Lips open, in de beste traditie van VPRO-reisreportages als In Europa, Langs de oevers van de Yangtze en Van Moskou tot Magadan. En toen Lips er nog even over nadacht: het is al te gemakkelijk om het hoofdschuddend te bekijken vanuit de luie leunstoel in Amsterdam... Rare jongens, daar in Ramallah. Tot je bedenkt dat hier in de Spuistraat eerder deze maand nog een gayvriendelijk terras werd beschoten met een gelblaster terwijl er vanuit auto’s ‘kankerhomo’s’ werd geroepen. Met als slachtoffer een Israëlische toerist die na zijn bezoek aan Amsterdam, gay capital of Europe, moet vrezen dat het zicht in zijn oog niet terugkomt. Reageren? hanlips@parool.nl||https://www.parool.nl/kunst-media/met-hulp-van-grindr-weet-het-israelische-leger-precies-van-wie-je-houdt~bbe01885/
2022-09-17||‘Beveiliging Amalia en premier Rutte opgeschroefd vanwege dreiging’||Beveiligingsmaatregelen zijn aanzienlijk opgeschroefd omdat rekening wordt gehouden met een poging tot ontvoering of het plegen van een aanslag. Zo woont de kroonprinses volgens de krant nu tijdelijk niet in haar studentenhuis. Ook heeft justitie zorgen geuit om de innige band tussen Ridouan Taghi en Mohammed B., die vastzit voor de moord op Theo van Gogh. Of zij ook degene zouden zijn die de aanslag zouden beramen is niet duidelijk. Inez Weski, advocaat van Ridouan Taghi, ontkent in een reactie bij EenVandaag in ieder geval dat haar cliënt prinses Amalia iets wil zou willen doen. Ze noemt het valse, ongefundeerde informatie. “Blijkbaar met als doel om Ridouan Taghi te beschadigen. En kennelijk worden de gevoelens van de prinses daarbij door De Telegraaf genegeerd. Dit moet voor haar een zeer nare ervaring zijn, in deze zo belangrijke tijd als de start van een studie naar zelfstandigheid. Allemaal onnodige onrust, die dit soort berichtgeving teweegbrengt.” De Rijksvoorlichtingsdienst (RVD), de politie noch het Openbaar Ministerie (OM) willen ingaan op berichtgeving van De Telegraaf over de verhoogde beveiliging van prinses Amalia.||https://www.parool.nl/nederland/beveiliging-amalia-en-premier-rutte-opgeschroefd-vanwege-dreiging~bd586f50/
2022-09-17||Een op de drie Nederlanders haalt zeker een prik, maar ‘de argumenten veranderen’||Dat blijkt uit onderzoek van deze site door met onderzoeksbureau Panel Inzicht onder duizend respondenten. Maandag zetten de GGD’s de eerste coronavaccinaties. Ouderen die in 1942 of eerder zijn geboren, kunnen bellen voor een afspraak. Deze krant onderzocht hoe groot de vaccinatiebereidheid nog is. Ruim een op de drie Nederlanders zegt zeker mee te doen met de najaarsronde. Nog eens 22 procent geeft aan waarschijnlijk een prik te halen. Het percentage 65-plussers dat volmondig ‘ja’ zegt, ligt met 39 procent iets hoger dan bij andere leeftijdsgroepen. Het verschil met de 18- tot 34-jarigen is het grootst; van die groep wil 29 procent zeker een vaccinatie. Het RIVM ziet dat naarmate de pandemie langer duurt, de bereidheid om nog een prik te halen daalt. Bij de eerste prikken vorig jaar liet ongeveer 83 procent van de 18-plussers zich vaccineren. Voor de booster kwam zo’n 64 procent opdagen. “De bereidheid hangt heel erg af van iemands persoonlijke situatie én de situatie rondom corona. In die laatste is veel veranderd,” zegt Marion de Vries, sociaal-wetenschappelijk onderzoeker bij het RIVM. Bij de eerste prikken hadden veel mensen het argument dat vaccinatie het einde van de coronacrisis zou betekenen. Vervolgens kwam er een nieuwe virusvariant, waardoor de effectiviteit van de prik tegen besmetting lager werd. Het kwam voor dat mensen raakten na drie prikken tóch besmet raakten, waardoor sommigen denken dat vaccinatie niet werkt. “De argumenten veranderen, doordat de situatie verandert,” ziet De Vries. “Veel mensen hebben twijfels over de urgentie om nú te prikken, bijvoorbeeld omdat omikron milder verloopt. Dat er nu minder mensen ernstig ziek worden, komt natuurlijk ook voor een groot deel door opgebouwde immuniteit die we als samenleving inmiddels hebben door vaccinatie én doorgemaakte ziekte.” De redenen waarom ondervraagden zich laten vaccineren verschillen per leeftijdsgroep, zo blijkt uit het onderzoek. Voor ouderen is de belangrijkste reden gewoonte; 55 procent zegt altijd alle vaccinaties te halen. Jongeren vinden het vooral belangrijk uit solidariteit met kwetsbare personen (45 procent). Wat ook meespeelt, is dat respondenten hopen dat bij voldoende vaccinaties de druk op de ziekenhuizen niet te hoog wordt. Opvallend genoeg speelt de angst om ernstig ziek te worden meer bij jongeren dan bij 65–plussers; 44 versus 35 procent noemt dat als reden. Bijna een kwart van de respondenten is overigens niet van plan een prik te halen, nog eens 10 procent waarschijnlijk niet. Voor hen geldt voornamelijk dat ze de noodzaak niet zien. “Ik heb een keer corona gehad en drie vaccinaties, dat is wel voldoende,” zegt een van de ondervraagden. Een ander: “Ik ben elke keer ziek na de vaccinatie.’’ Ook heeft een derde van de groep die (waarschijnlijk) geen prik haalt geen vertrouwen in de coronavaccins. Een deel van deze groep laat zich mogelijk over de streep trekken als een vaccinatie noodzakelijk is om te kunnen reizen of als een bewijs nodig is om de horeca in te mogen. Universitair hoofddocent Niek Mouter van de TU Delft deed eerder onderzoek naar vaccinatiebereidheid. Volgens hem moet vooral voor twijfelaars goed duidelijk zijn wat de noodzaak van een prik is. “Zij moeten zo objectief mogelijk de voors en tegens gepresenteerd krijgen, zoals hoeveel vaccinatie helpt om te voorkomen dat je ernstig ziek wordt en de kans op bijwerkingen.” Als het aantal besmettingen hard oploopt, zullen sowieso meer mensen de urgentie voelen, voorspelt Bas van den Putte, hoogleraar gezondheidscommunicatie aan de UvA. “Dan gaan emoties meespelen. Vooral twijfelaars zullen eerder geneigd zijn te gaan als ze meer risico ervaren.” Als ze niet bang zijn zelf ziek te worden, kan het hen over de streep trekken als ze beperkende maatregelen helpen tegengaan óf het gevoel hebben dat ze kwetsbare personen moeten beschermen.” Ook helpt het om te blijven herhalen waarom een herhaalprik tóch belangrijk is. “Er zijn nu minder problemen, doordat de bescherming in de samenleving goed is. En bovendien zouden er nog veel meer doden zijn gevallen zonder vaccinaties. Dat verhaal moet je vertellen, zonder dat je aan eventuele bezwaren voorbijgaat,” aldus Van den Putte. Het ministerie van Volksgezondheid, Welzijn en Sport (VWS) laat weten vanaf maandag een publiekscampagne te voeren met reclamespotjes, advertenties en onlineberichten. “We adviseren echt iedereen een herhaalprik te halen”, zegt een woordvoerder. Waarom dat nodig is? Het ministerie hoopt dat zoveel mogelijk 12-plussers een prik halen, zodat de bescherming tegen corona op peil blijft en minder mensen ernstig ziek worden of overlijden. Bovendien zijn mensen na vaccinatie ‘mogelijk’ minder vatbaar voor een infectie, waardoor de kans groter is dat de samenleving deze winter open kan blijven.” Of zoals een RIVM-woordvoerder het samenvat: “Voor iedereen vanaf 12 jaar wegen de voordelen op tegen de nadelen.” Overigens is ruim de helft van de respondenten in het onderzoek (waarschijnlijk) bereid jaarlijks een coronaprik te laten zetten.||https://www.parool.nl/nederland/een-op-de-drie-nederlanders-haalt-zeker-een-prik-maar-de-argumenten-veranderen~b7b78706/
2022-09-17||Kettingtrekkers veroordeeld tot maandenlange celstraffen||“Met geweld wordt de ketting van iemands nek gerukt, vaak voorafgaand aan een geweldshandeling waardoor het slachtoffer niet direct door heeft dat de ketting wordt weggenomen,” aldus een officieren in een van de zaken tegen kettingtrekkers. Met forse strafeisen tegen de daders hoopt het OM een signaal af te geven dat dit gedrag niet wordt getolereerd. De politierechter heeft de eis in de meeste gevallen gevolgd. Een 20-jarige man uit Budel werd op 8 september veroordeeld voor het met geweld wegnemen van een ketting op 23 augustus op De Ruijterkade. “Het gaat hier om diefstal met geweld, gepleegd op de openbare weg. In feite een heel brutale vorm van beroving, waarbij de verdachte het slachtoffer bovendien ook nog in de nek heeft geslagen toen hij de ketting wegrukte,” aldus de officier tijdens de rechtszaak. Na het fouilleren van de verdachte werden nog een gouden ketting aangetroffen en paar hangers. De man kreeg vier maanden cel opgelegd. Een dag later, op 9 september, stond een 21-jarige man uit Ter Apel terecht omdat hij op 28 augustus een ketting van iemands nek zou hebben getrokken. De man kreeg zes maanden cel, waarvan twee voorwaardelijk met een proeftijd van twee jaar. Afgelopen dinsdag wedren drie mensen veroordeeld voor kettingtrekkerij. Een 19-jarige man zonder vaste woon- of verblijfplaats zou op 28 augustus samen met anderen bij het Oudekerksplein iemand ‘met kracht een ketting van de nek hebben getrokken’. Ook stond hij voor de rechter voor het mishandelen en bespugen van een NS-medewerker. De man kreeg een gevangenisstraf van zeven maanden. Twee andere verdachten – van 21 en 23 jaar oud en eveneens zonder vaste woon- of verblijfplaats — hadden zich volgens het OM eind augustus rondom de Nieuwmarkt schuldig gemaakt aan kettingtrekkerij. Zij werden door de politierechter veroordeeld tot zes maanden cel. Twee mannen die afgelopen donderdag voor kettingtrekkerij voor de rechter stonden, zijn die dag veroordeeld tot drie maanden cel. De één, een 23-jarige man, voor kettingtrekkerij op de Lange Leidsedwarsstraat op 2 september, de ander, een 22-jarige man, voor hetzelfde vergrijp op 3 september in de Handboogstraat. Alle veroordeelden werden direct na de uitspraak van de rechtbank naar de gevangenis overgebracht.||https://www.parool.nl/amsterdam/kettingtrekkers-veroordeeld-tot-maandenlange-celstraffen~bda96924/
2022-09-17||Bauke Mollema en het WK tijdrijden, liefde op het tweede gezicht||Nog nooit is Bauke Mollema, toch wel aardig wat van de wereld gezien, in Australië geweest. Ook op zijn 35ste, al een lange loopbaan achter zich, vindt hij het mooi om nieuwe dingen te ontdekken. Zijn eerste rondjes langs de oostkust: heerlijk. “Het is natuurlijk een aardige onderneming, zo’n WK aan de andere kant van de wereld. Zeker voor de wielerbonden om alles logistiek voor elkaar te krijgen. Maar het heeft ook wel iets. Ontdekken, dat vind ik nog steeds heel mooi.” Ontdekken ja. Dat doet hij zichzelf óp de fiets ook nog altijd. De tijdrit is zijn grootste doel dit WK. Volgende week rijdt hij ook de wegwedstrijd, maar daar zijn Mathieu van der Poel en Dylan van Baarle de absolute kopmannen voor Nederland. Tijdrijden kon Mollema altijd al wel. Als klassementsrenner had hij wel eens een mooie uitschieter. Maar nu? Inmiddels kunnen we hem met gemak een specialist noemen. Hij versloeg in juni tot ieders verrassing Tom Dumoulin op het Nederlands kampioenschap in Emmen. In de afgelopen Tour de France reed hij in beide tijdritten top 10. Eerder dit jaar in de Giro werd hij in de afsluitende tijdrit vierde. Vorige maand in de ultrakorte proloog van de Deutschland Tour: tweede, op twee seconden van regerend wereldkampioen Filippo Ganna. De liefde tussen Mollema en zijn tijdritfiets bloeide vorig jaar op. Trek, de hoofdsponsor van zijn ploeg, kwam met een splinternieuwe tijdritfiets. “Ik zat er gelijk lekker op,” zegt Mollema. “Comfortabel. Het kost me minder moeite om in de specifieke tijdrithouding te komen. Dat geeft dan gelijk moraal. Zo van: hier ga ik werk van maken.” Maar, tijdrijden is toch altijd pijn lijden? Hoe goed je ook op de fiets zit? “Ik heb nooit heel veel moeite met de houding gehad, maar hoe beroerder je zit, hoe meer pijn het doet. Als het goed gaat en je boekt resultaten wordt die perceptie ook anders natuurlijk. Ja, ik kan er wel van genieten.” Er kwam niet alleen een nieuwe fiets, maar ook een nieuwe tijdritpak. Zijn coach Josu Larrazabal vloog in juni zelfs naar Nederland om Mollema te begeleiden tijdens het NK. De Spanjaard begeleidt ook Trekcollega Ellen van Dijk, de Nederlandse wereldkampioen tijdrijden en houdster van het werelduurrecord. Mollema: “Ellen heeft zoveel kennis over aerodynamica. Dat gaat natuurlijk rond in de ploeg. Zij en ook mijn ploeggenoot Mads Pedersen zitten veel in de windtunnel om te testen. Het zijn de proefkonijnen van onze ploeg. Daar profiteer ik ook van mee.” “Komende de winter duik ik ook die tunnel in. Andere helmen testen. Kijken of ik mijn hoofd wellicht nog iets anders kan houden om daar wat winst te pakken. Dat harde trappen, kon ik altijd al wel. Het laatste jaar heb ik beter geleerd om slimmer mijn energie te verdelen. Precies weten wannéér je hard moet trappen. Ik ben wel gemotiveerd om daarin nog meer te investeren.” Want hij voelt het nog altijd in zijn lijf. Die liefde voor de fiets. Hij verlengde recent zijn contract bij Trek met vier (!) jaar. Oók om zichzelf dus nog beter te leren kennen als tijdrijder. Je bent nooit te oud om te leren. Maar eerst het nu, hier in Australië. Wat is mogelijk tussen de beste tijdrijders ter wereld? Met regerend kampioen Filippo Ganna, kersvers Vueltawinnaar Remco Evenepoel en ook Tadej Pogacar aan de start? Daar staat tegenover dat Wout van Aert, normaal een topfavoriet, zich volledig op de wegrace richt. Ook schaduwfavoriet Rohan Dennis is niet van de partij. “Op het NK heb ik mezelf echt verrast. Dat zou ik nu weer moeten doen voor een mooie uitslag.”||https://www.parool.nl/sport/bauke-mollema-en-het-wk-tijdrijden-liefde-op-het-tweede-gezicht~b526e053/
2022-09-17||De stad internationaliseert, maar nieuwe migranten mengen moeizaam met Amsterdammers: ‘De expat is een fijne zondebok’||Een tijd terug kreeg de 60-jarige Amsterdamse Tamar Rubinstein in een restaurant in Oost een Engelse pint bier in plaats van een vaasje. ‘De Oost-Europese mevrouw van de bediening vond dat grote glas meer op een vaas lijken,’ deelde ze daarover op Facebook. ‘Niet eens meer klakkeloos een vaasje kunnen bestellen in mijn eigen stad vind ik niet leuk.’ Vloeiend Nederlands hoeven ze van Rubinstein niet te spreken, het is nu eenmaal een lastige taal. Maar dat buitenlanders die in Nederland komen wonen zich de taal een beetje eigen maken, dat is toch niet te veel gevraagd? Amsterdam internationaliseert in stevig tempo. Al zo’n vijftien jaar groeit de stad met gemiddeld 10.000 inwoners per jaar, met uitzondering van de coronajaren. Intussen wordt het aandeel Amsterdammers dat in Nederland is geboren en Nederlandse ouders heeft juist kleiner: van 50 naar 44 procent tussen 2011 en 2021. Uit recente prognoses blijkt daarnaast dat Amsterdam al in 2030 de grens van 1 miljoen inwoners doorbreekt. Die groei komt vooral door internationale migratie van expats en studenten. Het aantal mensen dat zonder Nederlands paspoort in Amsterdam woont groeit gestaag. In 2009 was dat ruim 12 procent, inmiddels betreft het bijna een vijfde van de inwoners. Wat doet die groeiende internationalisering met de stad? En wat merken we ervan? Amsterdam is altijd een stad van migranten geweest. Er zijn bijvoorbeeld grote Turkse en Marokkaanse gemeenschappen in de stad en een grote Ghanese gemeenschap in Zuidoost. Daarnaast is de aanwas van buitenlandse studenten enorm gegroeid de afgelopen jaren. Maar er is iets opvallends gaande. Want waar migranten de afgelopen decennia vooral uit de arbeidersklasse of de middenklasse kwamen, stuwen de afgelopen jaren mensen die flink verdienen in grote mate de internationalisering van de stad. Hun uitgaven- en leefpatroon zorgt ervoor dat Amsterdam op sommige plekken meer voelt als New York dan Almere. Dat geeft de stad een economische boost en leidt tot een bruisend stadsleven, maar zorgt er ook voor dat een steeds grotere groep weinig contact meer heeft met de armere Amsterdammer of de toch al kleiner wordende middenklasse. De arbeidsmigrant van nu, in de volksmond ‘expat’ genoemd, komt veelal uit Europa, de Verenigde Staten of India. Naast studenten zijn dit vaak mensen die hierheen komen voor een goedbetaalde baan. Hoewel er niet veel onderzoek naar is gedaan, bleek in 2017 uit onderzoek van ING dat de helft van de expats een jaarinkomen van meer dan 50.000 euro bruto heeft. De term expats is lastig te definiëren. Sommige experts gebruiken de term liever helemaal niet. “Als nieuwkomers wit, hoogopgeleid en middenklasse zijn, worden ze vaak geen migranten maar expats genoemd,” zegt Wouter van Gent, stadsgeograaf aan de Universiteit van Amsterdam. “Het woord migrant associëren velen met lage status.” Onderzoekers van het CBS probeerden in 2015 meer grip te krijgen op de term in het onderzoek ‘Expat, wanneer ben je het?’. Enkele criteria waarmee de groep volgens hen is af te bakenen: het zijn mensen die in een ander land zijn geboren en opgegroeid, hoogopgeleid zijn en doorgaans bovengemiddeld veel verdienen, niet de intentie hebben hier permanent te blijven en die zich nauwelijks met Nederland identificeren. Expat is dan ook een onduidelijke term, die in het algemeen gebruik (en dus ook in dit stuk) geldt voor mensen die hier vrijwillig komen voor werk of liefde en vaak tijdelijk blijven, maar net zo vaak verliefd worden op de stad en niet meer weggaan. Wat maakt Amsterdam dan een plek voor hen om verliefd op te worden? De stad is aantrekkelijk om allerlei redenen, bijvoorbeeld werk in de IT-sector. Uit een recente enquête van adviesbureau Boston Consultancy Group bleek dat Amsterdam een van de meest gekozen tech hubs is om naartoe te verhuizen. Alleen Dublin is populairder, mede omdat daar het Europese hoofdkantoor van Google staat. Amsterdam wordt daarnaast beschouwd als een plek met een goede balans tussen werk en privé. De reistijden zijn kort en het leven is er relatief goedkoper dan in bijvoorbeeld Londen, Dubai of Shanghai. Specifiek beleid gericht op expats is een andere reden voor de komst van deze groep. Zo krijgen ze een belastingvoordeel van 30 procent gedurende de eerste vijf jaar dat zij naar Nederland verhuizen. De afgelopen jaren heeft Amsterdam ook flink ingezet op een grote dienstensector in IT en financiën met bedrijven als Booking.com en Adyen. In korte tijd zijn in deze sector veel arbeidsmigranten gekomen, vaak gelokt met speciale expat- en communityprogramma’s vanuit het bedrijf, gratis vakanties en goede salarissen. Maar juist die clustering van bedrijven zorgt ervoor dat deze internationale arbeidsmigrant zich op andere plekken in de stad begeeft dan veel Amsterdammers. Expats sturen hun kinderen veelal naar internationale scholen, wonen in dure, vaak gemeubileerde woningen, en ontmoeten elkaar op speciale expatborrels en de werkplek. In het niet eens zo grote Amsterdam raken de twee werelden van bestaande en nieuwere stadsbewoners elkaar zo toch weinig. Waar ze elkaar wel raken lijken ze elkaar te verdringen, zoals op de woningmarkt. Valt de stad uiteen in verschillende werelden? Een kosmopolitisch en een lokaal Amsterdam? De stijgende huurprijzen in de vrije sector, die voor menig Amsterdammer onbetaalbaar zijn geworden, zijn voor een ingevlogen IT’er vaak prima te betalen. Expats de schuld geven van de oververhitte huizenmarkt is absoluut te kortzichtig, stelt stadsgeograaf Van Gent, maar het is waar dat het hogere segment in de vrije huursector zich vormt naar buitenlanders met flink wat geld te besteden. Eind vorig jaar was de gemiddelde huurprijs in de vrije sector 1805 euro per maand. Bij Pararius steeg de huurprijs per vierkante meter dat jaar voor nieuwe huurders met 9 procent tot bijna 25 euro. Op een kleine 10 procent van de woningen na verhuurt dit woningplatform alleen nog maar gemeubileerd, wat voornamelijk op expats is gericht. “De huurprijzen daalden toen er nauwelijks meer expats naar Amsterdam kwamen,” zei Parariusdirecteur Jasper de Groot daar destijds over, refererend aan de coronajaren. “Nu ze weer terug zijn, zie je dat ogenblikkelijk de huren weer omhooggaan.” Ondanks de ‘expatbubbel’ zijn sommige buitenlanders in Amsterdam zich bewust van de problemen waar ze soms de schuld van krijgen. “Sorry voor het opstuwen van de huizenprijzen,” is het eerste dat de Hongaarse Peter (41) zegt als je je voorstelt als Nederlander. Zolang zijn achternaam niet in de krant komt wil hij best vertellen wat hij betaalt: 1060 euro voor een studio aan de Sloterplas. “Ik werk in IT en kan dat betalen. Ik weet dat het voor veel Amsterdammers veel geld is.” Peters huur is niets vergeleken bij die van sommige anderen die zich in Amsterdam hebben gevestigd. Zo betaalt de 38-jarige Stefanus met zijn vriendin en twee kinderen 4000 euro voor 80 vierkante meter voor een appartement in de Jordaan. “Maar het is minder dan we betaalden in Singapore.” Stefanus betaalt het geld met liefde. Hij werkt als consultant in de IT-sector en is naar Amsterdam gekomen vanwege het ‘progressieve karakter’. Van zijn twee kinderen van 13 en 16 is er één non-binair. “Dat is heel lastig in Singapore. Maar in Amsterdam kan dat gewoon. Je wilt niet weten hoe trots mijn kind was tijdens de Pride-week.” Bovendien versnellen migranten met een goed inkomen door hun uitgavenpatroon de gentrificatie. Ingegeven door hun wensen, verandert het aanbod, zegt Van Gent. “Bepaalde culturen werken door in het winkel- en horeca-aanbod. Kijk naar Buitenveldert, waar relatief veel Japanners wonen. Dat zie je terug in allerlei Aziatische winkels en restaurants in die buurt.” Wat niet helpt: onbekend maakt onbemind. Natuurlijk treffen jonge Amsterdammers mensen van over de hele wereld op de hogescholen, universiteiten en in het nachtleven, en wie in de horeca komt ziet veel internationale studenten of arbeidsmigranten. Op de basisschool kent elke ouder wel een leerling met internationale ouders. Maar hoeveel contact is er nu echt tussen bestaande en nieuwere stadsbewoners? De Facebookgroep The Amsterdam Expat Meetup Group, waar zelfbenoemde expats – veelal werkzaam in IT of finance – samenkomsten organiseren en elkaar om advies vragen, is exemplarisch. De 24-jarige Paul uit Zuid-Afrika bijvoorbeeld, werkt in de financiële sector en is lid van de groep. “Eigenlijk kom ik zelden Nederlanders tegen,” zegt hij, “op mijn werk is iedereen buitenlands.” “Ik heb het idee dat er veel meer expats dan Nederlanders wonen in Amsterdam,” zegt de 28-jarige Italiaanse Ricardo D’Azzi. “Of komt dat omdat ik in een bubbel zit?” Niet iedereen zit vrijwillig in die bubbel. Ja, sommige buitenlanders zijn van plan hier maar tijdelijk te blijven, en hebben dus geen behoefte om de taal te leren of op andere manieren in te burgeren. Maar een hoop expats doen wel degelijk een poging te mengen met de stad, zegt Summer Souleyman, beheerder van de Facebookgroep voor expats. Kijk alleen al naar de meest gezochte termen in de groep: ‘learning Dutch’ en ‘Dutch culture’. Maar, ziet Souleyman ook, die pogingen zijn vaak tevergeefs. “Het is heel moeilijk om Nederlandse vrienden te maken. Het lijkt erop dat Amsterdammers hun vrienden vaak al in hun kindertijd maken, en nu geen nieuwe vrienden meer nodig hebben.” In een whatsappgroep met ruim 500 zelfbenoemde expats worden verhalen gedeeld van mensen die van een koude kermis thuiskomen. Zo is Tom bij een sportclub gegaan om in contact te komen met Nederlanders. ‘Ik heb echt moeite om het gevoel te krijgen dat ik erbij hoor,’ schrijft hij. ‘Elke keer dat we samen trainen of een drankje doen, ben ik het buitenbeentje. Niemand praat Engels en als ze dat wel doen, voel ik me bezwaard. Hoe doen jullie dit?’ Ja, hoe doe je dat? Of is die bubbel gewoon niet uit te komen? Het krijgen van kinderen helpt enorm, ziet Summer bij leden van de groep. “Vanaf dan ben je niet meer op zoek naar andere expats, maar naar andere ouders. Via de kinderen kom je sneller in contact met Nederlandse families in dezelfde levensfase.” Ook ziet hij soms leden verdwijnen die een Amsterdamse liefde hebben opgedaan. “Maar als zo’n relatie stukloopt, komen ze gewoon weer terug.” Expats vinden het lastig om met Nederlanders in contact te komen, maar hoe kijken Nederlanders tegen expats aan? De expat is volgens stedelijk onderzoeker Willem Boterman van de UvA een ‘shorthand’ geworden voor heel veel dingen die misgaan in de stad. “Betaalbaarheid natuurlijk, maar ook de vervreemding die mensen ervaren nu de stad verandert. Dan is de expat een fijne zondebok, omdat er altijd een loyaliteitsvraag onder ligt. Want het vaderland is ergens anders.” Die loyaliteitsvraag is ook te bespeuren bij buurtbewoner Ellen, die niet wil dat haar buren dit lezen en daarom haar achternaam en leeftijd achterwege laat. In haar straat woont een Engelstalig gezin, waar ze in het begin niet goed mee overweg kon vanwege geluidsoverlast. “Ik denk dat expats snel het gevoel hebben dat ze veel kunnen maken doordat ze zulke hoge huren betalen en het idee hebben dat ze toch weer vertrekken. Door de taalbarrière konden we niet eens normaal ruzie maken.” “Ik zie de afgelopen jaren een duidelijke omslag,” vervolgt Boterman. “Waar Amsterdam zich eerst liet voorstaan op het internationale karakter wat er al decennia is, lijkt het omgeslagen naar een negatief sentiment. Niet per se vreemdelingenhaat, maar een soort antirijkeyuppengevoel.” Internationalisering dwingt volgens Boterman af dat normen worden heronderhandeld. “Amerikanen komen hier, kijken naar onze gebruiken en verbazen zich bijvoorbeeld over Zwarte Piet. Of, een minder heftig voorbeeld, zien dat Nederlanders anders verjaardagen vieren. Andere tradities, culturen, dat is altijd een rommelig proces. Dat is nu ook gaande in de stad.” Tamar Rubinstein hoopt dat het verbindende karakter van de stad niet in het geding komt. “Laatst had ik een straatfeestje, en geen van de expats uit de straat was erbij.” Aan de andere kant snapt ze het wel: “Waarom zou je moeite doen elkaar te leren kennen als je van plan bent na twee jaar weer te vertrekken?” Juist via de kinderen kun je als internationale migrant een zachte landing maken in Amsterdam. Bijvoorbeeld bij de Olympiaschool in Amsterdam-Zuid waar in ‘nieuwkomersklassen’ veel immigranten hun kinderen laten integreren. Directeur Marjan de Smit: “Vorig jaar was 45 procent van onze vierjarigen niet-Nederlands.” Dat zijn veel Russen, Spanjaarden, Amerikanen en Britten en sinds kort Oekraïeners.” Ze ziet allerlei verschillende gezinnen in de school, ‘echt niet alleen hoogopgeleid en goed verdienend’. Juist via de kinderen lukt het de ouders om een plek te vinden in Nederland. “Onze leraren leggen bijvoorbeeld uit dat je in Nederland prima bij je buren kunt aanbellen om te vragen of ze je kinderen een keer een uurtje willen voorlezen.” Een stukje verder in de stad zit de Amsterdam International Community School (AICS), een school die zich specifiek richt op expats die van plan zijn tijdelijk te blijven. Directeur Rynette de Villiers ziet dat tijdelijk verblijf vaak verandert in langer of zelfs permanent verblijf. “Maar wat wil je? Nederlanders zijn zo hard over hun eigen stad, maar kijk om je heen: het is hier superveilig, je kunt je kind ’s avonds alleen laten fietsen, het is relatief betaalbaar en alles is fantastisch georganiseerd.” Volgens De Villiers is het voor ouders soms best lastig Nederlanders te ontmoeten, maar ‘hoe langer ze blijven hoe beter het vaak gaat’. Vervelender vindt ze het dat de stemming veranderd is. “We moeten echt blijven uitleggen dat expats veel economische activiteit bieden en vaak heel graag willen bijdragen aan het succes van de stad.” Wat gebeurt er met de stad als de internationalisering in dit tempo doorzet? Wordt Amsterdam een Engelstalige stad waar de meerderheid niet-Nederlands is? De internationalisering van de stad is volgens Boterman ‘geen natuurwet’. “Je kunt natuurlijk een beetje sturen en dat gebeurt ook steeds meer.” Zo probeert de UvA de instroom van buitenlandse studenten te beperken en maakt een landelijke wetswijziging het mogelijk dat gemeentes een gedeelte van de woningen uitsluitend aan hun eigen inwoners gunnen. Daarnaast is het een keuze om Amsterdam ‘te willen verstevigen als internationale start-up- en handelsstad’ zoals in het coalitieakkoord staat. Tegelijkertijd denkt Boterman dat we wel iets meer vertrouwen mogen hebben in de kracht van de stad om haar eigen identiteit te behouden. “Mensen die hier blijven, leren uiteindelijk vaak de taal en gaan fietsen. En veel mensen krijgen kinderen. Dat is toch echt vaak de ingang tot integratie.”||https://www.parool.nl/amsterdam/de-stad-internationaliseert-maar-nieuwe-migranten-mengen-moeizaam-met-amsterdammers-de-expat-is-een-fijne-zondebok~b99308b5/
2022-09-17||Mehmet Kiliçsoy werd doodgeschoten, maar voor wie waren de kogels eigenlijk bedoeld?||De coronapandemie heeft hem een tijdlang het werken belet, maar op maandag 6 juli 2020 begint de werkweek voor de Nijmeegse klusjesman Mehmet Kiliçsoy (49) eindelijk weer eens normaal. Met een nieuwe klus. In het Gelderse Beuningen, ten westen van Nijmegen, moet hij schilderwerk uitvoeren. Hij is vroeg op. Deze ochtend heeft hij, vlak bij het winkelcentrum aan het Thorbeckeplein, met iemand van de woningbouwvereniging afgesproken. Rond achten rijdt hij naar Beuningen. Hij parkeert zijn auto in de buurt van de Jumbo aldaar. Nadat hij daar te horen heeft gekregen wat er allemaal moet gebeuren aan het appartementencomplex, doet Kiliçsoy een tweede inspectie. Wanneer hij een kwartier later naar zijn auto loopt, stappen twee gemaskerde mannen uit een wit Volkswagenbusje. Van dichtbij vuren ze vijf kogels af op Kiliçsoy. Die valt op de grond. Zijn nieuwe witte schilderspak kleurt rood. Een huisarts die toevallig aanwezig is, probeert hem te reanimeren, maar hij sterft op straat. Een van de eerste vragen die de recherche zich stelt is: wie is deze Mehmet Kiliçsoy? Hij is geen ‘bekende van de politie’, zoals dat heet. Hij is een gelovige huisvader. De jongste van zijn drie kinderen is zeven jaar als hij wordt vermoord. Leidt hij soms een dubbelleven? Zit hij misschien in de drugs? Is hij betrokken bij de Turkse Grijze Wolven? Er wordt volop gezocht. Ook zijn familie wordt helemaal doorgelicht. Maar er wordt niets gevonden. In maart 2021 maakt de politie bekend dat de moord op Kiliçsoy het gevolg moet zijn van een persoonsverwisseling. Een paar dagen later volgen de eerste aanhoudingen. Onder hen ook de Amsterdammer Jermaine M. (32, nu), die net was vrijgesproken van wapenhandel en recentelijk ook was verdacht van het neerschieten van een gangsterrapper vlak bij zijn huis in de Rivierenbuurt. Een paar weken later wordt zijn neef August ‘Auki’ D. (33, nu) aangehouden. De in het circuit enigszins bekende rapper uit Amsterdam-Zuidoost zit al vast in afwachting van een Amsterdams proces over een wapenarsenaal dat hem werd toegedicht. In die zaak zal hij uiteindelijk 2,5 jaar cel krijgen voor het bezit van twee vuurwapens, heel veel munitie en een rugzak vol spullen die van pas komen bij zware misdrijven, zoals bivakmutsen, een masker, handboeien en volgapparatuur. Op 30 mei 2021 wordt ook Auki’s jongere broer Jomairo ‘Joey’ D. (nu 29) opgepakt voor betrokkenheid bij de moord op Kiliçsoy. Hij was naar Frans-Guyana gevlucht. Jomairo D. wordt in het criminele milieu gezien als een moordmakelaar. Ook in een tip aan het Team Criminele Inlichtingen, de geheime dienst van de recherche, werd gesteld dat ‘Auki’ en zijn broer ‘Joey’ liquidaties ‘voorbereiden en uitvoeren’. Uiteindelijk worden acht mannen aangehouden voor betrokkenheid bij de moord op Kiliçsoy. De belangrijkste zes verdachten staan vanaf maandag terecht. In de aanloop naar het proces over de moord in Beuningen en een aanslag in Tienhoven (zie kader), dat maandag begint, is een cruciale vraag onbeantwoord gebleven. Wie was nou het beoogde slachtoffer van de kogels die Mehmet Kiliçsoy doodden? Het antwoord ligt wellicht verscholen in een enorme bak data die de politie vergaarde met het hacken van de onder criminele populaire berichtenservice EncroChat. Op 1 juli 2020 maakte de politie bekend dat EncroChat was opgerold nadat geruime tijd live was meegelezen met berichten tussen criminelen. Hoewel de berichtenservice dus vijf dagen vóór de moord op Kiliçsoy uit de lucht was, zit in de bergen aan onderlinge berichten van criminelen mogelijk ook communicatie die de dood van Kiliçsoy kan duiden. De politie maakt een zoekslag in de data. Daaruit komt communicatie naar voren van een groep drugssmokkelaars die zich in 2020 bezig hield met de handel in heroïne en cocaïne vanuit Emmeloord, Waardenburg en Beuningen. Onder hen ook een toentertijd 28-jarige Turkse Nederlander die is geboren in Nieuwegein, maar opgroeide in Amsterdam. Daar verkeerde hij in zijn jongere jaren met bekende criminele leeftijdgenoten, met wie hij bijvoorbeeld straatroven pleegde, slachtoffers oplichtte of volgens de opsporingsdiensten schoot tijdens een beroving. In 2014 werd hij veroordeeld voor een schietpartij waarbij hij een oudere Turkse klant van een café in Amsterdam-West had beschoten. Ze hadden kort daarvoor ruzie gehad in de kroeg, waarna hij een pistool was gaan halen waarmee hij op de voeten van de klant vuurde. Op donderdag 21 mei 2020 heeft deze Turkse man een afspraak bij het Thorbeckeplein in Beuningen gehad. Bij de Jumbo heeft hij een tas met daarin 14 blokken cocaïne overgegeven aan ‘een kort oud Italiaans mannetje’. De blokken worden bijgezet op een drugstransport naar Engeland. Aanvankelijk gaat alles normaal, maar opeens laat de chauffeur niks meer van zich horen. Uit Engeland komt het verhaal dat de partij gepakt is. ‘Klopt geen reet van maat,’ schrijft een van de smokkelaars. ‘Zaterdag is er nog contact met tp (transport, red.) en ineens is ie gepakt. Hoe dan? Krijg bijna gevoel alsof ik 14 blokken heb afgegeven en (ben) geript’. De drugshandelaren eisen papieren. Officiële douanedocumenten waaruit de onderschepping blijkt. Die komen niet. Het enige wat komt, is een krantenbericht waarin staat dat 280 kilo cocaïne in beslag is genomen. Dat neemt de kou allerminst uit de lucht. Het transport waarop geïnvesteerd is, betrof 150 kilo. ‘Fucking hoofdpijn verhaal voor 14 stukkies,’ zo wordt geconcludeerd op 1 juni. ‘Yo, er zijn problemen,’ stuurt een van de smokkelaars twee dagen later. ‘Gesprek was een groot drama.’ Het geduld van sommigen raakt op. ‘Er moeten 14 stuks komen of geld. Asap. Ik heb er alles aan gedaan, ik heb dit willen voorkomen maar (heb) het gevoel alsof ik niet serieus genomen wordt.’ Vormen deze gesprekken de opmaat naar de dood van Kiliçsoy? Is de moord het gevolg van een uit de hand gelopen ruzie over de verdwijning van 14 kilo cocaïne? In het onderzoek Nigeria, zoals de zaak officieel heet, is allerminst vast komen te staan of het motief ligt in dit conflict. De Turkse man en de andere mannen, die inmiddels zijn veroordeeld voor betrokkenheid bij het drugstransport, hebben de theorie in verhoren niet kunnen of willen bevestigen. Daarmee blijft het een theorie. Totdat nieuwe informatie binnenkomt, zullen de nabestaanden van Mehmet Kiliçsoy het daarmee moeten doen.||https://www.parool.nl/amsterdam/mehmet-kilicsoy-werd-doodgeschoten-maar-voor-wie-waren-de-kogels-eigenlijk-bedoeld~bbe1705f/
2022-09-17||Ster in de wereld van coronasceptici staat in de Ziggo Dome: wie is Tisjeboy Jay?||De coronacrisis was een ramp voor de culturele sector, maar bracht ook nieuwe sterren voort. Zoals Jay Francis (38), beter bekend als Tisjeboy Jay, die zich ontpopte als fel criticus van de overheidsmaatregelen en uitgroeide tot een bekendheid in de wereld van coronasceptici en virusontkenners. Hij maakte honderden video’s waarin hij het coronabeleid onder vuur nam, sprak tijdens demonstraties en was te gast in uitzendingen van Lange Frans, Forum voor Democratie en Ongehoord Nederland. Een marginaal figuur is Tisjeboy Jay al lang niet meer: vorig jaar wist hij Ahoy meermaals uit te verkopen en na een succesvolle theatertour staat hij zondag in de Ziggo Dome. Dat is niet veel cabaretiers gegeven. Vorige week stonden Chris Rock en Dave Chappelle er nog, en Najib Amhali wist ’s lands grootste concertzaal uit te verkopen. Grote namen. En nu treedt Tisjeboy Jay er op, die pas drie jaar bezig is met comedy. Hoe kan dit? Wie de moeite neemt om terug te scrollen door de vele honderden filmpjes die Tisjeboy Jay sinds 2014 op Instagram plaatste kan zien dat de in Sittard geboren Jay Francis al jaren op zoek was naar de spotlights. Aanvankelijks werkt hij als boekhouder, maar hij is dan ook fitnessmodel, bodybuilder en rapper. In 2018 is hij een van de ‘verleiders’ in het programma Temptation Island Vips, rond die tijd begint hij ook grappige filmpjes op te nemen, vaak gefilmd in zijn auto of huiskamer. Zijn Limburgse tongval, overdreven articulatie en energieke manier van praten bezorgen hem een bescheiden schare fans. Eind 2019 start zijn eerste theatertour, maar van maatschappelijk engagement is dan nog niets merkbaar. Dat verandert als Nederland in 2020 in lockdown gaat. In mei neemt hij zijn eerste filmpje op waarin hij afstand neemt van de 1,5 metermaatregel. “O Jay waar de fuck gaat je aan beginnen jongen,” zegt hij, voordat hij aan zijn relaas begint. Een maand later poseert hij op het balkon van Viruswaarheidvoorman Willem Engel, hij zal dat najaar ook figureren in het veelbesproken ‘ik-doe-niet-meer-meefilmpje’, waarin (semi-)BN’ers hun afkeer van het coronabeleid kenbaar maken. En zo groeit Tisjeboy Jay in korte tijd uit tot het humoristische gezicht van de anticoronabeweging. In een interview met De Andere Krant – een ‘alternatief medium’ waarin de complottheorieën kwistig verspreid worden – zegt hij: “Ik voel en zie aan alle kanten dat we gemanipuleerd worden en dat dit beleid niet gaat over volksgezondheid. Ik vind dat het 5 voor 12 is, de wereld beweegt niet in de goede richting.” Ook zei Tisjeboy Jay in een video: “Ik ben geen fan van politiek, maar Van Haga is een real OG, support hem!” Wybren van Haga was toen nog lid van Forum voor Democratie, en de steunbetuiging leverde Tisjeboy Jay prompt een uitnodiging op voor het FvD-journaal. Dat werd hem niet door iedereen in dank afgenomen, schreef hij na afloop op Facebook. ‘Jay waarom ga je aan tafel met een racistische partij? Ik heb geen politieke voorkeur, ik ben enkel voor de mensheid.’ Volgens Tisjeboy Jay spreken veel te weinig cabaretiers zich uit. ‘Ze durven te weinig af te wijken van de mening van de massa. Het schuurt mij veel te weinig. Tussen 1965 en 2015 waren het de beste jaren; alles leek gezegd te kunnen worden. Dat is niet meer zo.’ En hoewel het debat over ‘de grenzen van de grap’ en ‘mag je nog wel alles zeggen’ al zo’n 20 jaar wordt gevoerd, is er wel een verschuiving te bespeuren in de cabaretwereld. Waar geëngageerd cabaret vroeger het exclusieve domein was van links (denk aan: Vara, Neerlands Hoop in Bange Dagen, Erik van Muiswinkel) komt maatschappijkritiek op het podium nu ook uit de rechtse, en soms ook de complothoek (zie ook: George van Houts). Het toont daarnaast dat voor een succesvolle carrière op het toneel de route niet hoeft te lopen langs kleine comedycafés, kleinkunstopleidingen of cabaretfestivals, om dan via kleine theaters stapje voor stapje grotere podia te betreden. Via sociale media, en geholpen door de pandemie, wist Tisjeboy Jay een eigen fanschare op te bouwen (op Instagram heeft hij 300.000 volgers), waardoor hij binnen mum van tijd in Ahoy stond, met zijn voorstelling Het Tijdelijke Abnormaal. Sketches over dagelijkse situaties werden er afgewisseld met maatschappelijke bespiegelingen, de show werd afgesloten door het gezamenlijk zingen van Heal the World van Michael Jackson. Zondag speelt Tisjeboy Jay een voorstelling met de veelzeggende titel Politiek Correct. Helemaal vol zit de Ziggo Dome (capaciteit: 17.000 mensen) niet, pas afgelopen week kondigde Tisjeboy Jay aan dat ook de tweede ring opengaat. Kaartjes voor het optreden, met onder anderen Guido Weijers, Fresku en Nino als special guest, kosten 19,95 euro. Want: ‘niks is meer te betalen, dus wij verlagen de prijs. We don’t give a fuck.’ Tisjeboy Jay praat inmiddels niet alleen maar over corona, ook over de oorlog in Oekraïne, de inflatie en de gasprijzen. Onderwerpen die hij met scepsis tegemoet treedt, al houdt hij afstand van al te wilde complottheorieën over het World Economic Forum en de Great Reset. Sowieso lijkt hij het soms moeilijk te hebben met de status als vrijheidsstrijder die hij toebedeeld krijgt. “Ik heb een identiteit gecreëerd als protestmannetje. Maar dat ben ik helemaal niet,” zei hij onlangs in een contemplatieve video. Hij wil vooral mensen aan het lachen krijgen. “Ik ben Jay, geen Jayzus.”||https://www.parool.nl/kunst-media/ster-in-de-wereld-van-coronasceptici-staat-in-de-ziggo-dome-wie-is-tisjeboy-jay~bc1e5820/
2022-09-17||Tien jaar Ajax Vrouwen, ondanks alle weerstand: ‘En het is nog altijd niet vanzelfsprekend dat we er zijn’||“Wij zijn Ajax, het kan toch niet zo zijn dat Feyenoord en PSV eerder zijn dan jullie?” Voorjaar 2012 doet KNVB-voorzitter Michael van Praag een klemmend beroep op de Ajaxtop: begin met vrouwenvoetbal. Hij zet er zijn pet als Ajacied voor op, de club waar hij eerder voorzitter was. Vijf jaar daarvoor, in 2007, is een handjevol profclubs al de eredivisie vrouwen begonnen. De Grote Drie (Ajax, Feyenoord en PSV) ontbreken. “Vanaf toen was de vraag: waarom ontbreken jullie?” aldus Daphne Koster, nu manager van Ajax Vrouwen. De club wordt er eindeloos op aangesproken. Ook door sportjournalist Barbara Barend. “Dan zeiden ze: ‘Het ligt zo afgelegen in de Bijlmer, dan moeten die vrouwen ’s avonds alleen naar huis fietsen.’ Of: ‘Dan moeten we nieuwe kleedkamers bouwen.’ Allemaal slechte argumenten.” Marleen Molenaar, destijds manager van AZ Vrouwen, begint er steeds over als ze Ajaxbestuurders treft. “Uiteindelijk gaan jullie er toch mee beginnen, waarom nog wachten?” Ook Johan Cruijff is groot voorstander, heeft hij Barend verteld. Maar zijn coup dan wel fluwelen revolutie die in 2010 begint, heeft een verlammend effect op de directie en raad van commissarissen. Pas ver in 2012 keert de rust terug. Een paar maanden daarvoor heeft Van Praag een gesprek geïnitieerd met onder anderen Ajaxcoach Frank de Boer, hoofd jeugdopleiding Wim Jonk en directieleden. Hij zegt daar dat een enorme doelgroep voor het oprapen ligt. “En ik speelde in op hun gemoedsrust: het kan toch niet zo zijn dat Feyenoord en PSV eerder zijn?” Daphne Koster, door Van Praag meegetroond als welbespraakt boegbeeld van het vrouwenvoetbal, legt uit hoe de club in korte tijd een selectie kan samenstellen. “Het voelde als een examen,” zegt ze achteraf. Van Praag heeft nog een ijzer in het vuur: hoofdsponsor Aegon. Die betaalt jaarlijks 10 miljoen euro. Nog eens 2 miljoen betreft een bonusregeling. Alleen als Ajax aan bepaalde voorwaarden voldoet, krijgt het die. Van Praag vraagt Aegondirecteur Jan Driessen de club daarmee onder druk te zetten. In eerste instantie krijgt Ajax van Aegon zo’n 1,5 ton voor een vrouwenteam. In het voorjaar van 2012 geeft de directie zich gewonnen. Ajax is net iets eerder dan PSV. Feyenoord heeft pas sinds vorig seizoen een vrouwenteam. “We moesten er een premie op zetten,” aldus Jan Driessen achteraf. Anno 2022 begint Ajax Vrouwen internationaal voorzichtig mee te tellen. Onlangs werd Eintracht Frankfurt, nummer drie in de hoog aangeschreven Duitse competitie, uitgeschakeld in de Champions League. De ploeg werd twee keer landskampioen, won vijf keer de KNVB Beker en herbergt internationals als Sherida Spitse, Victoria Pelova en Romée Leuchter. “De vrouwen zijn niet meer weg te denken bij Ajax,” concludeert Daphne Koster. “Maar Ajax is in de eerste 112 jaar een exclusief mannenbolwerk geweest. Dat maakt het nog steeds niet vanzelfsprekend dat we er zijn.” Nu Ajax Vrouwen tien jaar bestaat, maakte Het Parool een rondgang langs oud-speelsters, begeleiders en bestuurders. Centrale vraag: in hoeverre hebben ze een plek veroverd? Daphne Koster en Anouk Hoogendijk werden als eersten gecontracteerd. “Het was spannend om te tekenen,” zegt Hoogendijk. “Je wist dat het een grote naam was, maar nog niet wat voor team het ging worden.” Ook Tessel Middag – nu bij het Schotse Rangers – ging op gesprek in de Arena. “Dan ben je onder de indruk. Ik ben geboren en getogen in Amsterdam, studeerde er. Dus ik had er wel oren naar.” Veel van de spelers zijn van huis uit Ajaxfan. Merel van Dongen, nu spelend bij Atlético Madrid: “De eerste keer dat ik het shirt aantrok – ik kon het gewoon niet geloven. Een van de allermooiste dagen uit mijn voetbalcarrière.” Hoogendijk: “Als kind legde ik al mijn zakgeld opzij om met korting een Ajaxshirt van het vorige seizoen te kopen. Nu speelde ik erin met mijn naam achterop.” Kelly Zeeman, die vanaf 2013 vrijwel onafgebroken voor Ajax speelde: “Ik zag ineens spelers van het mannenelftal lopen waar ik vroeger een poster van in mijn kamer had hangen. Ook waren er allerlei faciliteiten die we mochten gebruiken.” Sommige speelsters ervoeren de faciliteiten en mogelijkheden als een warm bad. Tessel Middag, die was overgekomen van ADO, had niet altijd dat idee. “De houding was: je moet blij zijn dat Ajax interesse in je heeft. Jullie zijn de eerste generatie vrouwen, knijp je handjes maar dicht. Als we extra faciliteiten vroegen was het al snel: voor jou tien anderen.” Een oud-teamgenoot die anoniem wil blijven, bevestigt dat: “Niet zeiken, jullie hebben het beter dan bij andere clubs, hoorden we vaak. Dan ga je toch naar Zwolle of ADO?” Middag begon met 250 euro per maand. Met een KNVB- bijdrage voor internationals knoopte ze de eindjes aan elkaar. Op Hoogendijk, Koster en Petra Hogewoning na, die een lease-auto hadden, kwamen speelsters met de fiets of ander vervoer naar de club. Tot gemor leidde dat niet. Zeeman: “Dat we überhaupt salaris hadden, wat ook nog jaarlijks wat omhoog ging, was bijzonder in vergelijking met sommige andere clubs.” Op De Toekomst stuitten ze op wantrouwen. Koster: “Een kleine groep gunde het ons. Een grote groep wilde niets met ons te maken hebben.” Clubicoon Sjaak Swart verwelkomde de vrouwen wel, als trouw bezoeker van wedstrijden en trainingen. Ook coryfeeën als Heini Otto, Simon Tahamata en David Endt ontfermden zich over hen. Ze werden ook snel lid gemaakt van de vereniging Ajax, om te markeren dat ze volwaardig onderdeel waren. Toch was hun status lang onduidelijk. Tessel Middag: “Waren we gelijkwaardig aan het eerste mannenelftal, aan Jong Ajax of aan het eerste jongensteam onder 12?” Bij belangrijke wedstrijden van jongensteams waren ze veroordeeld tot een achterafveldje, voor de uitlooptraining deelden ze een veld met een honkbalclub. “Het was geweldig om mee te mogen trainen, maar het was wel op het achterste veld, ja,” zegt Chelly Drost, die in 2012 in het ‘talententeam’ zat, waarmee Ajax de selectie aanvulde. “Zo is vrouwenvoetbal nu eenmaal. We zijn de laatkomers, achteraan aansluiten en wachten op je beurt.” “We hadden twee kleedkamers, één diende als medische ruimte,” zegt Koster. “De trainer en z’n assistent zaten in een scheidsrechtershok. Alles was gericht op de mannen. Het was bij wijze van spreken: hier heb je een zak ballen en zorg maar dat we kampioen worden, want wij zijn Ajax, wij zijn de beste. Verder werd nergens over nagedacht. De mediastrategie, communicatieafdeling, medische afdeling, sportieve ambities – er was een aardverschuiving nodig.” Zeeman: “Je moet kampioen worden en anders moet je je bek houden. Zo heb ik het altijd gevoeld.” De vrouwen aten meteen in dezelfde kantine als de mannen, maar kregen aanvankelijk niet altijd hetzelfde. “Zij kregen een maaltijd precies afgestemd op hun trainingsschema,” aldus Zeeman. “Wij moesten het soms doen met eten voor genodigden en personeel. Wij hebben weleens een dag voor de wedstrijd aan de patat en frikandellen gezeten.” Koster: “Ik was direct trots op het shirt dat ik droeg. Maar een idee over hoe we gepositioneerd moesten worden? Dat was er niet.” Middag: “Het voelde als een project vallend onder het hoofdstuk maatschappelijk verantwoord ondernemen. Er was geen duidelijk plan.” Tekenend voor de verwarring was dat het team het ene moment onder technisch directeur Marc Overmars viel, en het andere onder commercieel directeur Edwin van der Sar. Trainer Ed Engelkes wekte wrevel omdat hij vanaf 2014 ook een amateurclub in Harderwijk trainde, VVOG. Koster: “Daar vonden wij wat van. Maar hij kwam ermee weg. Dat gold ook voor zijn opvolger. Pas nu zijn de financiën dusdanig dat je een betrokken coach kunt eisen.” Volgens Engelkes had Ajax er nooit last van. “VVOG was alleen ’s avonds.” De spelersraad klaagde tevergeefs bij Van der Sar. Een oud-speelster: “We waren er voor het maatschappelijke plaatje en moesten niet overvragen, was de reactie. Voor mij was dat de druppel om naar een andere club te gaan.” Een andere strijd wonnen de speelsters wel, mede dankzij manager Molenaar. Ze moesten aanvankelijk op Adidasschoenen spelen, terwijl de mannen individuele, vaak lucratieve contracten afsloten met concurrenten als Puma en Nike. “Ik ben op [commercieel directeur] Menno Geelen afgestapt,” aldus Merel van Dongen. “Het was gewoon discriminatie. Het jaar daarop was het geregeld. Daar ben ik hem heel dankbaar voor.” Er dreigde een tegenslag toen Molenaar per memo werd gemeld dat de spelersbus tot nader order alleen voor het mannenteam was. “Dat voelde als een stap terug.” Met enige moeite wist ze het besluit terug te draaien. Middag vertrok in 2016 naar Manchester City. “Toen waren we nog geen volwaardig onderdeel van de club. Ajax wachtte op een definitieve doorbraak van het vrouwenvoetbal en keek naar de KNVB. De KNVB keek naar de clubs voor meer investeringen.” Zo streden de vrouwen op én buiten het veld. Volgens Molenaar, in 2017 opgevolgd als manager door Koster, niet iets om over te klagen. “Het is logisch dat het er niet vanaf dag één stond. Dat had alleen gekund als je er miljoenen tegenaan had gegooid. Uiteindelijk gaat het wel de goede kant op. Het budget is stapje voor stapje verhoogd.” Ook Van Dongen is begripvol. “Het is een jonge sport, dan hou je je soms bezig met randzaken. Uiteindelijk dacht ik altijd: tien jaar geleden was het onmogelijk hier als vrouw te spelen. En kijk eens waar we nu staan.” In de eerste jaren leken de vrouwen er soms bij te hangen. Het door Oranje gewonnen EK in 2017 zorgde pas echt voor een stroomversnelling. Middag: “Toen is aangetoond dat je ook publiek en sponsors kunt trekken.” Het was het zetje dat Ajax nodig had. Nadien kregen de Ajax Vrouwen als eersten een eigen cao. Talentendagen en trainingen voor jonge meisjes zijn nu gangbaar, er zijn vier trainingsgroepen voor meiden (8 tot 16 jaar), een Talententeam voor onder 19, faciliteiten zijn sterk verbeterd en het aantal stafleden en kantoorpersoneel dat exclusief voor de vrouwen werkt is fors uitgebreid. Koster: “We beschikken over vier fysiotherapeuten en een bekwame medische staf. Jeugdteams groeien op met elkaar, jongens en meisjes eten en leren hier samen.” Toch blijft betaald voetbal voor vrouwen financieel bezien ingewikkeld. “Ajax legt tonnen bij,” zegt een ingewijde. “Recettes zijn verwaarloosbaar, net als merchandise en tv-gelden. Grote sponsors stoppen er op z’n hoogst een stukje vrouwenbudget bij. Dat maakt kleinere clubs huiverig.” Voor Van Dongen is het een kwestie van willen. “Je hebt echt geen miljoenen nodig. Vrouwenvoetbal is als een start-up. Je moet eerst investeren om te gaan verdienen.” De vraag is wat Ajax wil. Aansluiten bij de Europese top vergt grotere investeringen. Dinsdag wacht Arsenal in de Champions League. Al het andere dan een stevige nederlaag zou verrassend zijn. Koster: “Het zegt eigenlijk genoeg dat ik even na moet denken als je vraagt: wat willen we nu? Het voornaamste doel is om ons bij de beste zestien clubs van Europa te voegen. Ik geloof heilig in dit project, net als de directie. We zijn merkversterkend.” Voor dit artikel sprak Het Parool twintig betrokkenen, onder wie negen oud-speelsters van Ajax.||https://www.parool.nl/sport/tien-jaar-ajax-vrouwen-ondanks-alle-weerstand-en-het-is-nog-altijd-niet-vanzelfsprekend-dat-we-er-zijn~b535e395/
2022-09-17||Sniffend in het pluche begreep ik dat doe-maar-gewoon best leef-je-uit mag zijn||Toegegeven, ik had een mening. Maanden geleden zat ik in een zaaltje vol opgewonden ouders. We werden voorgelicht over het repetitieproces. Velen kenden elkaar al van andere producties. Er werden schouders beklopt en bloedserieuze vragen gesteld aan de producent. “Mijn kind doet meer acteerwerk, kan dat hiernaast? Hoe zit het met de arbeidsinspectie? Wanneer maakt hij te veel uren?” Ik kauwde ietwat overweldigd op een gevulde koek. Wat een ambities. Zelf zijn wij wat de koters betreft nogal van de nuchtere doe-maar-gewoondoctrine. Als mijn baby’s hun luier volscheten, riep ik grijnzend: ‘Kijk! Hoogbegaafd!’ Ook werkt het enorm op mijn lachspieren als volledig Nederlandse vaders en moeders hun hartenlapjes in het Engels opvoeden. Ik heb zelfs weleens een kerel in een broodjeszaak zijn prinsesje horen dwingen haar bestelling in het pasgeleerde Chinees te doen (‘Een wéééreldtaal’), omdat de koffiedame een Aziatisch uiterlijk had (ze was Koreaans). Kortom: streberige ouders zijn een ernstig te vermijden soort. Maar afgelopen kerst zag ik een Instagramoproepje van een theaterproducent. Ze zochten kinderen voor de musical Kruimeltje. Mijn jongste had al een jaartje zangles omdat hij volkszanger wilde worden. Nu was ik eerst niet helemaal overtuigd van zijn nachtegaalkwaliteiten, maar luid is ie wel, wat volkszangertechnisch gunstig is. En zowaar, hij wist noten te raken. Bovendien lijkt hij op Kruimeltje met zijn branie, boeventronie en eeuwig onvermogen zich te voegen naar wat maatschappelijk wenselijk is (stilzitten, schone handen, niet praten over poep). Lang verhaal kort: kind stuurt filmpje in, kind wordt gezien door regisseur van een andere musical, kind gaat dat auditietraject in, moeder van kind zit deze week in tranen in het DeLaMar bij Charlie and the chocolate factory. Daar ga je dan, Schlikker, met je zelfverklaarde nuchterheid. Maar het zijn niet de rode loper, de premièrepers of het applaus die me ontroeren. Het is het jongetje dat eindelijk volledig in het licht staat. Het jongetje dat zo vaak heeft gehoord: ‘Recht zitten’, ‘Stop met gekke bekken trekken’, ‘Nee, nu geen mop’. Het jongetje over wie in groep 3 al werd geklaagd dat hij ‘wel erg veel fantasie heeft’, het jongetje dat piemels tekent op Citoblaadjes, het jongetje dat altijd búíten de lijnen kleurt in plaats van erbinnen, omdat je buiten de lijnen zelf mag verzinnen wat je mooi vindt. Dat jongetje zat na een repetitie in de auto en zei: “Mam, het theater, hè... Niemand vindt me daar druk, nooit ben ik raar. Laatst moesten we wachten op de techniek. Ik zong per ongeluk keihard: ‘Feliz navidad, roer ik met mijn vinger in m’n kontgat.’ En iedereen moest lachen! Het theater mama… dat voelt als thuis.” Afgelopen zondag, sniffend in het pluche bij een voorstelling over de kracht van verbeelding, begreep ik eindelijk dat je doe-­maar-­gewoon best mag veranderen in leef-je-uit. Want de mooiste ambitie die je als ouder kunt hebben, is dat je kind wordt gezien voor wie hij is. Dat je kind wordt gewaardeerd om hoe het in elkaar zit. En dat je kind een plek vindt waar het volledig thuis is. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/sniffend-in-het-pluche-begreep-ik-dat-doe-maar-gewoon-best-leef-je-uit-mag-zijn~be6553b7/
2022-09-17||Fons Hendriks duikt in consumentenkwesties: ‘Ik wil weten waar zo’n prijsverschil vandaan komt’||Hendriks werd geboren in Rotterdam, waarna hij naar eigen zeggen ‘overal en nergens’ woonde, tot hij in 2006 naar Amsterdam verhuisde. Hij studeerde politicologie, maar koos na twee jaar voor de media. Hendriks presenteerde onderzoeksprogramma Rambam van BNNVARA en werkte onder andere voor AT5 en NH Nieuws. Nu is hij mede-presentator van consumentenprogramma Radar. “Ik schrijf vanuit mijn perspectief over consumentgerelateerde onderwerpen. Ik wil onrecht aan de kaak stellen en het zou mooi zijn als ik soms voor reuring kan zorgen. Ik schrijf bijvoorbeeld over de gemeente Amsterdam die in mijn ogen iets verkeerd aanpakt. Of ik benoem wat me opvalt in de supermarkt.” “Zo gaat de eerste editie over kindershampoo. Ik zag dat de jongensshampoo van Andrélon bij de Albert Heijn duurder is dan de meisjesvariant. Op het ene flesje staat een autocoureur en op het andere een prinses, maar de inhoud bleek exact hetzelfde. Ik wil dan weten waar zo’n prijsverschil vandaan komt.” “Ik heb een tic om op zulke dingen te letten. Ook al vóór mijn werk bij Radar. Misschien heeft het te maken met het nest waar ik uitkom. Mijn ouders werken allebei voor het UWV, waar ze verhalen horen van mensen die in vreselijke situaties zitten. Deze mensen hebben vaak het idee dat ze daar nooit meer uitkomen. Ik leerde van mijn ouders dat er altijd iets mogelijk is, als je maar alert bent. Wanneer ik onrecht bespeur, wil ik daar iets aan doen. Nu klink ik als een ontzettende deuglul, hè? Nou ja, dat ben ik misschien ook wel.” “Ik ben een goede beller, al zullen mijn familie en vrienden zeggen dat ik nooit bereikbaar ben. Privé heb ik er een hekel aan, dan ga ik liever even langs, maar bellen met deskundigen doe ik graag. Ik ken dan geen enkele gêne.” “Ik wil dat ze húíveren. Haha nee, producenten willen ook maar gewoon geld verdienen. Ik zeg niet dat marketeers verantwoordelijk zijn voor al het onrecht in de wereld. En ook niet dat ze de consument misleiden. Misleiding zou zijn als er helemaal geen shampoo in de flesjes zou zitten, maar water. Het merk is in dit voorbeeld eerlijk, de keus om het wel of niet te kopen ligt bij de consument. Dáár wil ik mensen bewust van maken: het is niet altijd goed om op je eerste gevoel af te gaan. Kijk eerst verder en maak daarna je keuze.” “Ik zoek van alles uit, maar daarnaast is er ruimte voor mijn eigen mening. Ik vind het leuk om de luchtigheid erin te houden en schrijf soms met een ironische toon. Het wordt zeker niet ‘kijk eens hoe interessant mijn leven is’ – totaal niet boeiend namelijk. Maar ik schrijf wel over wat ik in mijn leven tegenkom.” “Door mijn werk voor Radar zie ik bijvoorbeeld dat de ACM, Autoriteit Consument en Markt, te weinig gedaan krijgt. Deze toezichthouder zou de consument moeten beschermen tegen allerlei wanpraktijken, maar ik zie al jaren veel misgaan. In deze column kan ik zulke ervaringen delen. De lezer komt erachter wat mijn interesse wekt, maar het zijn altijd zaken die ons allemaal aangaan.” Lees de eerste aflevering van Fons vraagt zich af.||https://www.parool.nl/ps/fons-hendriks-duikt-in-consumentenkwesties-ik-wil-weten-waar-zo-n-prijsverschil-vandaan-komt~bfaffefc/
2022-09-17||Actrice Randy Fokke toont het alledaagse Amsterdam: ‘Ik ga nooit de deur uit zonder camera’||Fokke, geboren in Zaandam, verhuisde in 2004 naar Amsterdam om te studeren aan de Toneelschool en Kleinkunstacademie. Ze speelt in Albert Heijn-reclames, had rollen in Sluipschutters en Toren C en stond deze zomer met De Grote Actualiteiten Tombola op de Parade. Fokke schreef eerder voor Het Parool en fotografeerde in 2018/2019 voor PS-rubriek Stadsbeeld. “In het kort is het mijn kijk op Amsterdam, in woord en beeld. Ik fotografeer een alledaags tafereel dat me opvalt en die foto vormt de aanleiding voor de tekst die ik erbij schrijf. Die tekst kan alle kanten op schieten. De ene keer beschrijf ik wat er te zien is, de andere keer is het een gedachte die zich ontspint bij het kijken naar de foto. Ik ben dol op poëzie, dus waar het kan zal dat erdoorheen komen.” “Ik wil alle delen van de stad laten zien, maar heb geen specifiek doel. Ik ga gewoon nooit de deur uit zonder camera, anders voel ik me onthand. Onderweg leg ik momenten vast waar je normaal aan voorbijloopt. Soms blijf ik een tijd op één plek zitten. Heerlijk kijken naar wat er langstrekt.” “Stadsbeeld was enkel beeld, nu komt er een dimensie bij omdat ik ook tekst kan gebruiken om iets te vertellen. Bovendien schoot ik voor Stadsbeeld verticale foto’s. Nu maak ik liggend beeld dat over twee pagina’s wordt gedrukt. Hierdoor denk ik anders na over de compositie. Iets wat ik de nadruk wil geven, moet niet precies op de krantennaad terechtkomen.” “Ik vind het fijn dat de camera een soort schild vormt tussen mij en de buitenwereld. Tegelijkertijd brengt het me juist dicht bij die buitenwereld, doordat ik mijn omgeving beter analyseer dan zonder camera.” “Het is eigenlijk niet aan mij besteed om me de hele tijd bekeken te voelen. Helemáál niet zelfs. Aan de andere kant liggen acteren en fotograferen voor mij juist in elkaars verlengde. Het heeft allemaal te maken met observeren. Ook als ik iemand speel, denk ik na over: hoe is zo iemand? Wie kan ik voor de geest halen die me hieraan doet denken? Ik onderzoek de mensheid. Met spel, tekst en foto’s.” “Ik fotografeer liever stad dan natuur. De straat geeft een doorlopend schouwspel van nieuwe momenten. In de natuur is meer geduld nodig. Mijn favoriete locatie in Amsterdam is het Waterlooplein, door de mix aan mensen die daar rondloopt. Ik zoek graag de drukte op, omdat ik niet van drukte houd. Klinkt tegenstrijdig, maar juist in de drukte kan ik opgaan in de massa. Als het rustig is, zien mensen de camera. Of de actrice.” “Beeld laat meer ruimte voor verbeelding dan een tekst. Ik hoop dat lezers, ook de meest verstokte Amsterdammers, met frisse ogen naar de stad gaan kijken. Misschien geven lezers de volgende keer dan ook hun ogen beter de kost. Dat is voor mij het hoogst haalbare.” Lees en bekijk de eerste aflevering van de rubriek Onderweg.||https://www.parool.nl/nederland/actrice-randy-fokke-toont-het-alledaagse-amsterdam-ik-ga-nooit-de-deur-uit-zonder-camera~b9a7e771/
2022-09-17||Mbo-studenten hekelen de manier waarop naar hen wordt gekeken: ‘Ik wil geen titel, maar waardering’||“Ik zie het als een grote opdracht om het mbo te emanciperen als volwaardige vorm van vervolgonderwijs,” zei minister van Onderwijs Robbert Dijkgraaf in juli dit jaar. Al die mbo’ers, waarvan er een half miljoen nu nog in de schoolbanken zitten, zijn volgens hem ‘de motor voor grote maatschappelijke opgaven’. Het kabinet investeert ‘enkele honderden miljoen euro’s’ in het mbo om de positie ervan te verbeteren. Werk genoeg. Want waarom spreken we nog van lager en hoger onderwijs, vraagt voorzitter Jelmer Becker van Jongeren Organisatie Beroepsonderwijs (JOB MBO) zich af. En waarom gelden zoveel studentenkortingen niet voor mbo-studenten? Eerder pleitte GroenLinks voor Engelse titels voor afgestudeerde mbo’ers. Maar daar voelt JOB MBO weinig voor, aldus Becker. “Ons gaat om hoe er wordt gekeken naar mbo’ers, om de waardering.” Mbo’ers zouden volwaardig studenten moeten zijn. “We willen dat mbo'ers in elk geval de optie krijgen om mee te doen aan alle activiteiten voor studenten en niet meer worden buitengesloten omdat ze niet op een hogeschool of universiteit zitten.” Zo kunnen mbo-studenten in Utrecht voortaan meedoen aan de introductieweek, die voorheen voor hbo’ers en wo’ers was. In Amsterdam startte PvdA-raadslid Mohamed Belkasmi in samenwerking met studentenvakbond Asva en vakbond JOB MBO aan het begin van dit studiejaar een petitie om in de toekomst ook de Amsterdamse introductiedagen voor studenten gezamenlijk te laten plaatsvinden. Becker: “Niet iedereen wil feesten in zijn studententijd, maar elke student moet de keuze krijgen iets wel of niet te doen, niet op voorhand al worden uitgesloten.” “We weten allemaal dat mensen die met hun handen werken onmisbaar zijn in onze maatschappij. Het klinkt misschien uit de hoogte, maar zonder mbo’ers kun je letterlijk niets. Ik vind het daarom des te vervelender dat er wordt neergekeken op mbo’ers. Ik merk dat aan allerlei dingen. Om te beginnen met hoe er met verpleegkundigen wordt omgegaan op de werkvloer. Je merkt een verschil in hoe je wordt behandeld als je zegt dat je mbo-verpleegkunde doet of hbo-verpleegkunde. Mensen zitten vol vooroordelen over mbo’ers. Ik vind het ook jammer hoe wij als studenten kortingen mislopen. Wij krijgen bijvoorbeeld geen korting bij Spotify en voor sneakers bij JD Sport moeten wij de volle prijs betalen, terwijl hbo’ers wel 10 procent korting krijgen. Terwijl we in hetzelfde schuitje zitten als andere studenten. Ik heb begrepen dat sommige mensen vinden dat mbo’ers met hun afstuderen ook een titel moeten krijgen, maar daar geef ik niet om. We willen geen letters op een papiertje. Waar het om gaat is dat mensen gelijkwaardig worden behandeld, omdat we elkaar allemaal nodig hebben voor een goedlopende maatschappij.” “Een paar jaar geleden stond in een advies van de overheid dat de helft van Nederland hoogopgeleid moet zijn. Waarom? vraag ik me dan af. Zijn niet-hoogopgeleiden niet ook waardevol voor de maatschappij? En we komen nu zelfs mbo’ers tekort. Kijk wat voor problemen dat geeft. Er zijn veel ontwikkelingen waar ik me zorgen over maak, en dan heb ik ook de nadelen die alle studenten treft: ik kan niet uit huis, want het is te duur om in Amsterdam te wonen, en ik krijg geen stufi. Ik word later officier van justitie. Daarom studeer ik nu voor juridisch administratief dienstverlener. Al vraag ik me al vanaf het begin af waarom deze studie zo heet. Als je naar de hogeschool gaat, studeer je rechten. Als je naar de universiteit gaat, volg je de studie rechtsgeleerdheid. Als je mbo doet, komt het woord rechten ineens niet meer voor in de opleidingstitel en wordt het ‘gedowngrade’ naar juridisch administratief medewerker. Er is één Wetboek van Strafrecht en ik leer dezelfde wetten als hbo’ers en universitair studenten. Het zit ook in taalgebruik: hoger en lager onderwijs. Dat er een hiërarchie in zit, is fout. Het is belachelijk, zeker als je er langer over nadenkt. En ik zou het fijn vinden als wij, mbo’ers, meer betrokken zouden worden bij besluiten rondom ons. Ik ben bijvoorbeeld nog nooit naar mijn mening gevraagd.” “Als ik koffie haal bij de Starbucks krijg ik officieel geen korting, want ik heb geen studentenpas. Soms gunnen medewerkers mij wel die korting, maar ik heb ook een keer een flinke discussie gehad. Net als toen ik een laptop wilde kopen bij Apple. Studenten krijgen daar altijd korting aan het begin van het studiejaar, ik niet. Waarom niet? Ik ben een creatieve meid, ik studeer marketing en communicatie en een goede laptop is onmisbaar. Ik moet de volle prijs betalen, ik word buitengesloten, terwijl ik net zo hard mijn best doe als andere studenten. Het was tijdens een van de coronapersconferenties dat ik me echt ongezien voelde. Er werd gesproken over de maatregelen voor hbo en universiteit, en voor middelbare- en basisscholen. Het mbo werd niet genoemd. Toen dacht ik wel: doen wij er niet toe dan? We mogen ook niet op entreeweken komen in Amsterdam bijvoorbeeld. Ik snap dat mensen daar handtekeningen voor ophalen, maar er zijn belangrijkere dingen die moeten worden geregeld. We moeten het onderwijs helemaal anders inrichten, zodat er geen groepen worden buitengesloten of als minder worden gezien. Je kunt niet zeggen dat je een modern onderwijssysteem hebt, als datzelfde systeem ervoor zorgt dat zoveel studenten het gevoel hebben dat ze niet goed genoeg zijn om als volwaardig student te worden gezien. Wij zijn het fundament van de samenleving, en toch zijn we lager. Maar lager dan wat?”||https://www.parool.nl/amsterdam/mbo-studenten-hekelen-de-manier-waarop-naar-hen-wordt-gekeken-ik-wil-geen-titel-maar-waardering~bc88488b/
2022-09-17||‘Nee! Doe het niet!’ wil je Raynor Winn en haar man toeroepen||Néé, doe het niet! Je zou het Raynor Winn en haar man Moth willen toeroepen als zij besluiten het Cape Wrath Trail in de Schotse Hooglanden te gaan volgen. Een dikke driehonderd kilometer lange, ongemarkeerde route door de Schotse Hooglanden, die te boek staat als een van de moeilijkst te belopen langeafstandspaden van Groot-Brittannië. Ja, ze hebben het eerder geflikt: toen ze onverhoeds dakloos raakten en Moth werd gediagnostiseerd met de zeldzame hersenziekte CBD, gingen ze met geen cent te makken en op een dieet van instantnoedels en thee de meer dan 1000 kilometer van het South West Coast Path om de zuidkust aan. Moths toestand bleek door de fysieke inspanning te verbeteren, en Winn schreef de bestseller Het Zoutpad  – meer dan een wandelboek een universeel verhaal over tegenslag, hoop en doorzettingsvermogen, met een glansrol voor de kliffen en de zee. In het vervolg, De Wilde Stilte, vertelde Winn hoe zij een oude boerderij in Cornwall aangeboden kregen om op de uitgeputte landerijen de natuur terug te brengen. Hoe de reeën en de dassen er terugkeerden, een rijkdom aan insecten en vlinders. En het leven en de noeste arbeid in dat paradijs natuur zou, dachten ze, de conditie van Moth op peil houden in verweer tegen zijn degeneratieve ziekte. Zwaar gewandeld werd er ook, ditmaal in IJsland. Maar een jaar later, schrijft Winn in het net verschenen Landlijnen, raakt Moth in ademnood. Hij valt, telkens weer, en voor hem is het zover: hij berust in de nabije dood. Tot zijn opperste frustratie wil Winn daar niet van horen. Maar tóch laat hij zich weer door haar vlot trekken, waagt zich aan voorzichtige ommetjes omdat zij een wandelkaart van Schotland heeft opgediept en de hang naar de Hooglanden van hun jonge jaren te sterk is. Néé, doe het niet! Ze doen het toch. Natuurlijk. En de ontberingen zijn legio, van de ruigheid van het traject en de coronabeperkingen tot verminkte voeten, muggenwolken, steekvliegen, een kapot gehagelde tent en – overmaat van ramp – een defecte brander, waardoor ze het zonder thee moeten stellen. Winns schuldgevoel is onuitputtelijk (en wel erg vaak beleden, ook) als aanstichter dezes, maar ondertussen groeit de hoop. De toch al zo vermetele exercitie ontspoort als Moth van geen ophouden meer wil weten, al moet hij kruipen, en ze uiteindelijk 1600 kilometer afleggen van het hoge noorden naar thuis in Polruan, Cornwall. Landlijnen volgt het beproefde recept van Het Zoutpad, met de natuurbeschrijvingen van de overweldigde Winn die zich zo lekker ontberingenvrij laten lezen, met Google bij de hand voor de plaatjes. Met de sores en mores van de langeafstandswandelaar en de spirituele beschouwingen over de verbinding met de aarde van al die duizenden voeten die door duizenden jaren heen over die paden zijn getrokken. (En had ik al thee genoemd?) Maar Winn groeit in haar schrijverschap en als politieke stem. Fel hekelt ze de man-made kaalslag in de landschappen die ze passeren (in het Groot-Brittannië van na de Brexit zijn in Europa verboden pesticiden weer toegestaan, ook weer zoiets). Weerkerend thema in Landlijnen is ook de enorme toename van het aantal daklozen waarvan ze onderweg de consequenties zien. En ervaren, want ook zij met hun gehavende uiterlijk en zware bepakking worden soms geweerd – aangezien voor de daklozen die ze zelf nog niet zo heel lang geleden waren. Ondertussen is Winn door het succes van Het Zoutpad ook een Bekende Britse, die op de landlijnen wordt herkend door wandelaars die door het lezen van het boek zijn geïnspireerd; ze beschrijft het met onderkoelde humor, over een moeder bijvoorbeeld die als verjaardagscadeau een langeafstandpad lopen met haar dochter heeft bedongen. ‘Ik haat jou,’ sist die dochter tegen Winn. Heerlijk de passage waarin ze worden aangesproken door twee nieuwsgierige mannen die haar niet herkennen en zich verbazen over combinatie middelbare leeftijd, grote rugzakken en aantal afgelegde kilometers. Of ze dat boek hebben gelezen, vraagt een van de mannen. ‘Het gaat over een stel dat hun huis kwijtraakt, hij blijkt een hersentumor te hebben of zoiets en dan wandelen ze het South West Coast Path. Aan het eind gaat hij dood.’ Stoïcijns blijft Moth zijn frietjes in de soep dippen.||https://www.parool.nl/kunst-media/nee-doe-het-niet-wil-je-raynor-winn-en-haar-man-toeroepen~bc5e7b26/
2022-09-17||Oud-voetballer en horecaman Dries Boussatta: ‘Klanten in een Porsche, dat is mijn volk niet’||Dries Boussatta zit aan een tafel in Buongiorno, de koffiebar met vijf vestigingen in Amsterdam-West, en wijst naar buiten. Dit was de eerste zaak die hij opende, twaalf jaar geleden, aan het begin van de Admiraal de Ruijterweg, op de hoek met de Willem de Zwijgerlaan. Maar eerst zat hij een maand aan de overkant. Daar, op straat, bij die bloemenstal. “Ik wilde zien wat hier voor publiek langskwam. Het was in de periode dat de buurt begon te veranderen. Zo gemengd als het nu is, was het toen niet. In die tijd had je hier nog vijf Turkse bruidsmodezaken in één blok. Het winkelaanbod is bepalend voor de bevolkingssamenstelling van een buurt.” “Als één groep overheersend is, dat werkt eigenlijk nooit goed. Stel, een Nederlands gezin komt wonen in Geuzenveld, maar er zijn alleen islamitische slagers. Als ze naar een biologische winkel willen, moeten ze helemaal naar een andere wijk. Dat werkt niet. Ik hou van die mix, dat iedereen zich thuis voelt.” In de koffiebar kijkt hij om zich heen. “Die man in dat overhemd en die nette broek wacht op zijn broodje. En daar zit een Marokkaanse vrouw met een hoofddoek op, met haar kind. Dat gevarieerde publiek wilde ik hier binnen hebben. En dat is ook wat ik langs zag lopen. Alleen bestond er in die tijd nog een ander beeld van deze buurt. Daarom zaten hier ook nul koffiebars.” “De gedachte was: daar wonen alleen Turken en Marokkanen, die gaan niet naar een koffiebar. Iedereen ging de brug over, naar de Kinkerstraat, om koffie te halen bij Coffee Company. Ik wilde het gevoel van vroeger terugkrijgen, toen ik hier opgroeide. We waren samen. De samenstelling is nu ook ongeveer net zoals toen.” “Een goede mix van Nederlandse en Marokkaanse mensen, iedereen door elkaar. Die Nederlanders zijn alleen wat anders dan ze toen waren. In mijn jeugd waren ze net als wij. Arbeiders. Die zijn verhuisd naar Almere en Purmerend. De Nederlanders die hier nu wonen – yuppies zou ik ze niet noemen, wel hipsters? Dingen veranderen en vermengen ook. Ik zie hier Marokkaanse moeders langsrijden op bakfietsen met hun kinderen.” “Het was een gesloten Turks café. Een gokhuis ook, denk ik. Zo’n pand dat door de politie in de gaten werd gehouden. Verpauperd.” In een vorig leven was Dries Boussatta profvoetballer. Nog steeds is hij de enige voetballer die zowel voor het Nederlandse als het Marokkaanse nationale team heeft gespeeld. “Daar denk ik eigenlijk nooit meer aan. Het is een eng wereldje. Toen ik voetbalde wist ik al: als ik stop, wil ik hier niet meer van afhankelijk zijn. Je ziet vaak dat voetballers niets anders kunnen en dan maar trainer proberen te worden. Dat wilde ik niet.” “Op mijn 21ste investeerde ik in Medico Vision, wat nu Olympic Gym heet, de sportschool in het Olympisch Stadion. Twee jaar later kocht ik mijn eerste pandje, dat ik verhuurde aan studenten. Ik had een broodjeszaak. Geloof mij, de voetballers die stoppen en thuis gaan zitten: na een jaar zijn ze depressief.” Net zoals veel andere latere profvoetballers leerde Dries Boussatta het spel op het Balboaplein. “Ik ben altijd in deze buurt gebleven. Ik groeide op in de Marco Polostraat, in een woning met twee slaapkamers. En zeven kinderen. Toen ik tien was, verhuisden we naar Slotermeer. Elke dag kwam ik terug naar het pleintje om te voetballen. Al mijn vrienden waren hier.” “Meestal rende ik het. In een kwartier. Nieuw-West is nooit mijn buurt geweest, ik hou van West, hier voel ik me thuis. In die tijd woonden er in Slotermeer nog alleen Nederlanders, in de straat zat één ander Marokkaans gezin. Ik was gewend aan de drukte van deze buurt.” “Later heb ik in Amstelveen gewoond, zeventien jaar geleden, nadat ik was gescheiden. Ook niks voor mij. Je loopt ’s avonds de straat op om wat te eten en alles is dicht. Als ik naar de islamitische slager wilde of de moskee: die waren er niet.” “Toen ik vijftien was, heb ik één seizoen voor Ajax gespeeld. Samen met Edgar Davids werd ik eruit gepikt op een talentendag. In die tijd waren er nog geen voorbeelden van Marokkaanse profvoetballers. Surinamers hadden een voorsprong op ons van tien, vijftien jaar. Hun ouders spraken de taal, kwamen uit een Nederlandse kolonie, konden betere banen krijgen.” “Aan het begin van het seizoen raakte ik geblesseerd, mijn knieschijf lag eruit, het duurde driekwart jaar. Ik merkte dat je voor Ajax een nummertje bent, het is gewoon handel. Van de club hoorde ik niets, tot ik aan het einde van het seizoen weer speelde. Ik speelde goed ook – en toen waren ze ineens weer aardig tegen me. Ik had geen vader die meeging, ik moest alles zelf doen. Ik liep de bestuurskamer in en vertelde dat ik wegging. Dat hadden ze nog nooit gehoord. Niemand gaat hier zelf weg, wíj sturen jongens weg.” “Ik ging naar Haarlem en een jaar later naar Volendam, een stapje omhoog. Daar speelden al helemaal geen andere Marokkanen. In de A1 was ik de aanvoerder, we deden bovenin mee en moesten een belangrijke wedstrijd spelen tegen Ajax. Op mijn 15de was ik begonnen met vasten tijdens de ramadan. Een paar weken van tevoren begon de trainer op me in te praten: je bent belangrijk, kun je niet eten op de dag van de wedstrijd, dan haal je die dag later in? Ik besprak het thuis en liet me overhalen. Die dag kwam ik aan, ik had al ontbeten, en zag dat de trainer me reserve had gezet.” “Dat hij me liet eten en daarna mocht ik niet spelen: ik kan geen andere reden bedenken dan dat het was om me te kwetsen, kapot te maken. Daarna heb ik ook nooit meer een dag niet gevast tijdens ramadan, voor niemand zou ik dat nog doen. Dus ja, het was moeilijk om prof te worden. Nederlandse mensen zullen het altijd ontkennen, maar je merkte het aan alles: ik werd tegengewerkt. Je moest echt de beste zijn en werd achtergesteld.” Dan wordt hij gebeld. Een gesprek in het Engels volgt. In al zijn zaken heeft Boussatta last van personeelstekort. “Het is een drama. Die flitsbezorgers hebben al het horecapersoneel ingepikt. Daar zaten grote investeerders achter. Ze betaalden beter en gaven meteen vaste contracten. Alleen beginnen ze nu om te vallen.” “Nog meer problemen met personeel? Nee. West is mijn vijver, alles zit nu bij elkaar in de buurt, het is goed zo. Ik doe dit ook niet om het meeste geld te verdienen dat ik kan krijgen. De prijsstelling blijft zo dat ik iedereen hier binnen kan krijgen.” “Als ik een aanbieding zou krijgen om een zaak te openen in Laren, waar ik heel veel geld kon verdienen, zou ik het niet doen. Ik zou daar doodongelukkig worden. Klanten die komen voorrijden in een Range Rover of een Porsche: het is mijn slag volk niet. Is dat discriminerend? Ik denk het niet, ik hou er gewoon van om hier tussen mijn mensen te zitten. Als een Turkse klant binnen komt zeg ik: gunaydin, goedemorgen. Tegen een Surinaamse klant: fawaka. Met de Nederlandse buurvrouw, die hier al haar hele leven woont, maak ik iedere dag een praatje.” “Marokko. Ik voel me meer Marokkaan dan Nederlander. Hoe hard je ook je best doet, je wordt altijd als een buitenlander gezien.” “Dan zou de keuze makkelijk zijn. Ik zie het al voor me: ik op rechts, Edgar Davids op links, Michael Reiziger en André Ooijer erachter. Ik noem nu alleen Amsterdammers op van mijn leeftijd hè, van mijn jaargang bij Ajax. Allemaal het Nederlands elftal gehaald.”||https://www.parool.nl/amsterdam/oud-voetballer-en-horecaman-dries-boussatta-klanten-in-een-porsche-dat-is-mijn-volk-niet~bbdd43d9/
2022-09-17||Experts: peperdure Amsterdamse infrawensen maken in Den Haag geen schijn van kans||Half april zou de knoop worden doorgehakt: dan móest er een akkoord liggen tussen het rijk en Amsterdam over de circa 1,2 miljard euro die hoofdpijnproject Zuidasdok extra gaat kosten, bovenop de begrote 2 miljard. We zijn nu vijf maanden verder en nog is er geen besluit. Partijen maken zich op voor een nieuwe onderhandelingsronde over de vraag wie voor hoeveel opdraait bij de kostenexplosie. Naast de Zuidas heeft Amsterdam nog een trits andere infrastructuurwensen in Den Haag neergelegd. Zo wil het de Noord/Zuidlijn doortrekken naar Schiphol en Hoofddorp en het ontbrekende stukje metroring tussen Isolatorweg en Centraal Station aanleggen, zodat de geplande nieuwbouwwijken van Haven-Stad straks goed bereikbaar zijn. Daarnaast willen Amsterdam en Almere een spoorverbinding van IJburg, door het IJmeer naar Almere als alternatief voor de overvolle treinen tussen beide steden, zodat nieuwe ­woningen in Flevoland dichter bij de werkgelegenheid in de regio Amsterdam komen te liggen. En om nieuwe woonwijken in Amsterdam-Noord te ontsluiten, wenst de gemeente vurig een brug over het IJ. “Het totale wensenpakket kost circa acht miljard euro,” zegt Friso de Zeeuw, oud-directeur van gebiedsontwikkelaar BPD (voorheen Bouwfonds) en voormalig provinciebestuurder. “Dat wordt hem niet. Naast de nu al goedgekeurde nationale infrastructuurprojecten heeft Den Haag voor heel Nederland nog 6 miljard euro beschikbaar voor nieuwe auto- en ov-verbindingen, gekoppeld aan woningbouwlocaties.” Het tekort voor Zuidasdok zal volgens hem wel worden bijgepast. “En ik verwacht dat van de andere projecten, de verlengde Noord/Zuidlijn de meeste kans maakt. Zowel in Amsterdam als in Haarlemmermeer kan dat gekoppeld worden aan woningbouw. Bovendien wordt Schiphol beter bereikbaar voor forenzen.” Daarmee is het volgens De Zeeuw wel bekeken. “Mij lijkt de brug over het IJ voorlopig kansloos. Ik zou niet weten welk geldpotje van het ministerie van Infrastructuur en Waterstaat dat kan opvangen. Amsterdam heeft het geld ook niet.” Het idee achter de IJmeerlijn vindt hij ‘niet onzinnig’. “Maar in Almere Pampus komt nu een windmolenpark, geen woonwijk. Het duurt nog vijftien tot twintig jaar voordat daar nieuwe stedelijke ontwikkeling plaatsvindt.” Hetzelfde geldt voor het doortrekken van de Ringlijn om toekomstige woonwijken te ontsluiten. “Sommige bouwprojecten in Haven-Stad staan op de planning voor 2040. Er zijn veel goedkopere oplossingen denkbaar. En in Den Haag zijn er flinke bedenkingen over wat woningbouw daar betekent voor de bedrijvigheid in de haven, onder meer bij de VVD en het ministerie van Economische Zaken.” Deze week stemde een krappe Kamermeerderheid in met een motie van VVD en CDA voor onderzoek naar aanleg van een extra havenbekken in de Houtrakpolder, mede als oplossing voor bedrijvigheid in het bestaande havengebied die moet wijken voor de nieuwbouw. Het inwisselen van groen voor havengebied is in de gemeenteraad omstreden. Een voorstel van collegepartij GroenLinks, om vast te leggen dat de Houtrakpolder natuurgebied blijft, kreeg in 2020 net geen meerderheid. Daardoor blijft de polder ‘strategische reserve’ voor uitbreiding van de haven, maar alleen als de bestaande ruimte maximaal is benut. “Er is nog heel veel ruimte voor de haven, ook na de realisatie van Haven-Stad,” zegt GroenLinksfractievoorzitter Zeeger Ernsting. “Dat neemt maar een klein stukje van de haven in.” Amsterdams verzet tegen de Kamermotie kan de welwillendheid in Den Haag temperen jegens alle infrastructurele wensen, ook bij het Zuidasdok. De VVD vindt dat als Amsterdam daar zo graag de A10 in een tunnel wil leggen, het zelf mag opdraaien voor alle kostenoverschrijdingen. Regeringspartij D66 daarentegen is krachtig pleitbezorger van de ondertunneling en uitbreiding van station Zuid. “In zo’n beetje elk debat zeg ik hoe belangrijk het is, niet alleen voor Amsterdam, maar ook voor de mobiliteit in de regio en het nationaal en internationaal treinverkeer,” zegt D66-Kamerlid Lisa van Ginneken. Op Prinsjesdag presenteert het kabinet ook zijn nieuwe Meerjarenprogramma Infrastructuur, Ruimte en Transport (Mirt) met daarin plannen voor landelijke infrastructuur. De meeste Amsterdamse projecten zitten daar niet bij. Dat moet ook niet meer gebeuren, zegt Bert van Wee hoogleraar transportbeleid aan de Technische Universiteit Delft. “Er hoeft, bovenop wat al in de pijplijn zit, niet veel meer geld bij voor nieuwe wegen en spoorwegen. Er komen steeds minder Nederlanders, steeds meer bedrijven bieden flexibele werktijden of werk vanuit huis. Het is zonde om, zoals nu gebeurt, wegen en spoorlijnen uit te breiden alleen om de korte spitsdrukte op te vangen. Je kunt veel beter reizen in de spits duurder maken en afspraken maken met bedrijven, scholen en universiteiten om tijden te spreiden.” “We moeten ons echt drie keer achter de oren krabben als we, naast de projecten die nu al zijn gefinancierd nog eens extra infrastructuur gaan bekostigen. We kunnen dat geld beter besteden aan betere inpassing van infrastructuur in stedelijk gebied.” Van Wee ziet om die reden wel het nut van het Zuidasproject, dat naast uitbreiding van sporen en wegen ook zorgt dat het verkeersriool in Amsterdam-Zuid grotendeels ondergronds gaat. “Alhoewel men zich wel moet afvragen of dat nog wel rendabel is nu de kosten meer dan 50 procent stijgen.” Tot nu toe houdt Amsterdam krampachtig vast aan alle infrastructuurwensen. “Er zijn meer grote steden en agglomeraties dan alleen Amsterdam,” zegt adviseur De Zeeuw. “Bij de VVD, CDA en ChristenUnie is de wens ook: niet alles naar de Randstad.” Eind dit jaar moet een principebesluit vallen over die investeringen in infrastructuur. “Het rijk zal afspraken daarover met Amsterdam verbinden met een besluit over wie de kostenoverschrijding van het Zuidasdok draagt. Het lijkt me politiek trapezewerk hoe je dat allemaal met elkaar verbindt.” De vluchtroute is om van al die plannen een ‘studieproject’ te maken. “Dan kunnen Amsterdam en de regio gezichtsverlies beperken. Dan lijkt het net alsof het niet van de baan is. Maar dat betekent dat het nog decennia zal duren, als het er al komt.”||https://www.parool.nl/amsterdam/experts-peperdure-amsterdamse-infrawensen-maken-in-den-haag-geen-schijn-van-kans~bc48bf7d/
2022-09-17||Kunstenaarscollectief RAAAF: ‘Geef jong talent tijdelijk toegang tot die enorme zee van leegstand’||Er staan zo veel gebouwen in Nederland leeg, terwijl kunstenaars zitten te springen om werkruimte. Dat moet anders kunnen, bedachten filosoof Erik Rietveld (53) en beeldend kunstenaar Ronald Rietveld (49). De broers werken sinds 2006 samen als RAAAF. In 2010 maakten ze Vacant NL, de Nederlandse inzending op de biënnale van Venetië. Ze lieten tienduizend lichtblauwe miniatuurgebouwen van blauw schuim door de ruimte zweven. Elk gebouw stelt een leegstaand publiek gebouw in Nederland voor. RAAAF is genomineerd voor hun installatie Black Water, die vorig jaar honderden bezoekers trok op Zeeburgereiland. Daar staan drie enorme silo’s die al vijftien jaar niet meer gebruikt werden. Ze waren van 1982 tot 2006 onderdeel van de rioolwaterzuivering van de stad. Erik: “Alle poep en plas van elke Amsterdammer, rijk en arm, bekend en onbekend, kwam er uiteindelijk terecht.” Bezoekers konden alleen of met z’n tweeën in de pikdonkere silo kruipen. Aanvankelijk was men volledig gedesoriënteerd en hoorde men alleen de echo van waterdruppels. Later bleek er meer te zien. Op een gegeven moment werd de skyline van de stad door een gaatje op de binnenwand geprojecteerd, zonder technische hulpmiddelen. De hele silo was een camera obscura en een ruimte voor contemplatie. Ronald: “Het gaat altijd om werk dat specifiek gemaakt wordt voor een locatie, meestal in de publieke ruimte. Ze raken aan maatschappelijk urgente vraagstukken zoals klimaatverandering of oorlog.” Erik: “Black Water vond plaats in een leegstaand gebouw. De potentie van leegstand is iets waar we al jaren mee bezig zijn. Gebouwen van de overheid staan gemiddeld vijf jaar leeg. We houden een pleidooi om die tijd te benutten voor kennis en ontwikkeling van jong talent uit de kunsten en wetenschappen. Geef ze tijdelijk toegang tot die enorme zee van leegstand.” Ronald: “We doen ook veel met ‘vertrouwde vreemden’ in de publieke ruimte. Hoe kun je sociale cohesie bevorderen door middel van ruimtelijke interventies? Hoe kun je zorgen dat mensen uit verschillende sociaal-culturele groepen – die elkaar normaal gesproken niet zo snel zouden tegenkomen – elkaar toch kunnen ontmoeten en een zekere vorm van vertrouwdheid opbouwen? Dat gaat over gedeelde fascinaties en interesses. Het maakt niet uit wat je achtergrond is, op een koude herfstavond spreekt een kampvuur iedereen aan. We proberen natuurlijk iets neer te zetten wat ook beeldend tot de verbeelding spreekt.” Ronald: “Het is echt onze stad. Het Amsterdamse nachtleven heeft veel invloed gehad op ons denken in totaalervaringen, waarbij alle zintuigen worden aangesproken. Met ons werk scheppen we ook elke keer weer een nieuwe zintuiglijke wereld, die bovendien uitnodigt tot reflectie.” Erik: “Amsterdam biedt ademruimte. Juist omdat de stad door de sterke groei van het toerisme steeds drukker zal worden, is het belangrijk om die ademruimte vast te houden. De leegstaande gebouwen in de stad hebben daarvoor een enorme potentie. Dat is wat we mensen ook met Black Water wilden laten ervaren. Het contrast tussen de hectiek enerzijds en de duisternis en stilte anderzijds. In het kunstwerk kom je echt even in een andere wereld en kun je tot jezelf komen. Een bezoeker zei bijvoorbeeld: ‘Met hulp van een psycholoog ben ik herstellende van een ernstige burn-out. Ik zou elke dag naar Black Water willen gaan om te detoxen van alles’.” Erik: “Wat bijzonder is, is dat we elkaar daardoor heel goed aanvoelen. We zijn complementair.” Ronald: “En we hebben aan een half woord genoeg. Je kunt ook inhoudelijk hard tegen elkaar zijn zonder dat er gezeik ontstaat. Er is duidelijkheid.” Erik: “Op het moment van doorzagen was de bunker een gemeentelijk monument. Het duurde vijf jaar om de Rijksdienst voor het Cultureel Erfgoed ervan te overtuigen dat het een goed idee is om een monument door te zagen. Dat dit kunstwerk meer tot de verbeelding spreekt dan het puur behouden van zo’n historisch object.” Ronald: “Later werd het een rijksmonument. Inmiddels is het Unesco Werelderfgoed, als onderdeel van de Nieuwe Hollandse Waterlinie.” Ronald: “We gaan door met de onderwerpen waar we ook in 2006 al door gefascineerd waren, kunstwerken die raken aan thema’s als klimaatverandering, historisch beladen erfgoed en de potentie van leegstand. Dat zijn de lange lijnen die doorlopen, al zijn de projecten telkens anders. Met onze kunstwerken zijn we graag de kanarie in de kolenmijn. We gaan niet met een thema aan de slag omdat het toevallig hip is.” Erik: “Het gaat om hedendaagse kunst die voor iedereen toegankelijk is in publieke ruimtes. Dat is over vijf jaar nog precies hetzelfde.” Erik: “We gaan gewoon door met onze langetermijnambities. Het is urgent dat er plekken komen voor jonge kunstenaars en wetenschappers, omdat zij door hun verbeeldingskracht een nieuwe blik kunnen bieden op al die maatschappelijke issues die op dit moment spelen.” Ronald: “Met het geld gaan we langetermijnonderzoek doen waar we continu mee bezig zijn. We initiëren zelf ons werk, er is niemand die hier om vraagt. We kunnen rustig vijf jaar aan een project werken. Dat kost gewoon heel veel tijd, energie, mensenkracht en materiaal.”||https://www.parool.nl/kunst-media/kunstenaarscollectief-raaaf-geef-jong-talent-tijdelijk-toegang-tot-die-enorme-zee-van-leegstand~bcb61b74/
2022-09-17||Bij de Amsterdamse Tandarts heeft iedereen een stralende glimlach||De piepkleine keuken van De Amsterdamse Tandarts doet ook dienst als kleed­kamer en wordt door alleen een schuifdeurtje gescheiden van de receptiebalie en sterilisatieruimte waar alle instrumenten worden gereinigd. Mondhygiënist Pum Beijk (24) trekt na de lunch haar werk­kleding aan, een vrolijk roze pak: “We ­hebben allemaal twee sets om in te werken: een roze, blauwe en ­mintgroene outfit. Die kleur heeft niks te maken met het werk wat we doen, aan hiërarchie doen we hier op de praktijk niet.” Toen tandarts Ai Lien Oei in 2019 de praktijk, met twee behandelkamers, aan de Nieuwe Prinsengracht overnam van twee vrouwelijke tandartsen, was ze nog in haar eentje. “Ik deed alles zelf, van patiënten behandelen tot de balie en de administratie en de schoonmaak en ­sterilisatie. Snel kreeg ik hulp van een tandarts in opleiding die kwam assisteren en een ­stagiaire. Daarna ging het hard.” Inmiddels werkt ze er met een team van veertien vrouwen: vier ­tandartsen, twee mondhygiënisten, een preventie-assistent en zeven tandarts-­assistenten. Allemaal zijn ze jong, knap én van diverse afkomsten. “Ik selecteer daar niet bewust op, het gaat vanzelf. Belangrijk vind ik het dat iedereen die hier werkt sociaal en open is, en eigen initiatief toont. Er werken hier nu allerlei nationaliteiten: Nederlands, Iraans, Afghaans, Turks, Marokkaans, Ghanees en Eritrees. Ik zie geen kleur, misschien omdat ik met verschillende ­culturen ben opgegroeid. Mijn vader is Chinees en mijn moeder is half Surinaams-half Nederlands.” Een man erbij ziet Oei alleen niet zitten. “Ik besef dat dit natuurlijk discriminatie is, maar zoals het nu gaat voelt het als een goede symbiose. We kunnen heel hard lachen samen en ook lekker zeuren, over typische vrouwenzaken.” Bijzonder: op het logo van de praktijk prijkt een 19de-eeuwse tandarts, een man. “Ik krijg er wel opmerkingen over van ­patiënten, die het niet vinden passen bij een praktijk met alleen maar vrouwen, maar ik vind dat contrast juist grappig.” Ze passen hooguit met vier personen in het keukentje, de totale praktijk is slechts 55 vierkante meter groot. Maar tijdens de dagelijkse switch in het rooster staan ze er regelmatig met z’n achten. En ja, dan is het dus een gezellig kippenhok. Verhalen over het weekend worden uitgewisseld, make-up wordt nog even snel bijgewerkt en sommige meiden maken TikTok-filmpjes van elkaar. “We werken allemaal heel hard om de beste zorg te leveren, maar we hebben zoveel plezier samen dat het eigenlijk niet aanvoelt als werken,” zegt Oei, die tijdens een hardloopevenement afgelopen zomer haar enkel brak en in het gips en op krukken door de praktijk beweegt. “Ik ben een heel actief persoon, dit is niks voor mij. Het meeste werk, de minder leuke klusjes, doe ik nu vanuit huis. Want de beperkte ruimte en de ­trapjes zijn niet te doen op krukken.” Naar personeel hoeft ze nooit te zoeken. Ze komen via via bij haar binnen, maar ook social media hebben geholpen om meer zichtbaarheid te krijgen. Oei post op Instagram vlogs over hoe je je gebit het beste kunt reinigen en deelt er tips en ­feitjes, over tandenpoetsen, ochtendadem en flossen versus stoken. Tandartsassistent Sibel Yilmaz (25) en preventiemedewerker Maral Tajari (25) buigen zich over het TikTok-gedeelte. Tajari: “Dat is vooral Sibels ding, ik help mee. Het zijn grappige filmpjes, voor de jongere doelgroep. We laten zien hoe het eraan toegaat op de praktijk.” De tandartsen maken er geen geheim van dat ze aandacht aan hun uiterlijk besteden. “Ik denk dat het ook nieuwe patiënten aantrekt,” zegt Oei. “Goede zorg staat voorop, maar we zitten ook vol omdat we er ook verzorgd uitzien en plezier ­uitstralen. De oudere patiënten moesten in het begin wat aan ons wennen, zo’n multiculturele groep meiden, maar inmiddels vindt iedereen het leuk.” Patiënt Jeroen (53), in de stoel bij de mondhygiënist, beaamt dat: “Ik kom hier al sinds 2001, toen nog bij de vorige tandartsen. Nu neemt de jonge generatie het over. En het moet gezegd, het zijn allemaal prachtige creaties van onze lieve Heer.” Het patiëntenbestand is de laatste tijd flink aan het verjongen, ziet Oei. “Steeds meer twintigers en dertigers schrijven zich in.” Dat is goed nieuws, want door corona kwam bij veel Amsterdammers de klad in het tandartsbezoek. “Toen we tussen lockdowns tijdelijk open mochten, hadden we wel twintig wortelkanaalbehandelingen in één week.” Kinderen, de grootste groep met tand­problemen in Amsterdam, ziet ze wat ­minder vaak in de praktijk. Volgens cijfers van Vektis, het kennisinstituut voor de Nederlandse zorgsector, is 29 procent van de Amsterdamse kinderen in 2020 niet naar de tandarts gegaan, versus een landelijk gemiddelde van 23 procent. “Zo zonde. Kinderen zijn gratis meeverzekerd tot hun achttiende. En door wél naar controles te gaan, kun je je een hoop ellende aan het gebit besparen. Wij ­proberen een bezoek aan de tandarts ook om die reden zo leuk mogelijk te maken, met geïnteresseerd en vriendelijk personeel dat alles heel ­duidelijk uitlegt, met leuke pakjes en een opgefriste praktijk. Wie hier in de stoel ligt kijkt niet naar een systeemplafond, maar naar een foto van een strakblauwe lucht.” Mondhygiënist Beijk maakt zich druk om de kwetsbare ouderen, die ook veel in de praktijk komen. “Zij krijgen meer te maken met gebitsproblemen en door c­­orona is er een gat ontstaan dat we nu moeten zien te dichten.” In het gangetje wacht een dame van 72 jaar tot ze wordt opgeroepen door de tandarts. “Ik ben gepensioneerd, en ik maak me veel zorgen over hoe ik de tandartskosten moet betalen van mijn AOW. Bij mijn verhoogde ziektekostenpremie van 200 euro per maand dekt de verzekering maar tot 500 euro per jaar aan tandartskosten. De rest moet ik uit eigen zak betalen. Vorig jaar alleen al was dat een paar duizend euro. Vrienden met geld hebben implantaten, maar dat kan ik niet ­betalen.” Oei merkt ook dat mensen die het financieel moeilijk hebben geen afspraak meer maken, zelfs niet voor de controles. “Wat we nu vaker doen, is de kosten spreiden over twee verzekeringsjaren, zeker als er veel moet gebeuren. We willen voorkomen dat de gebitsproblemen verergeren.” Bij de balie staat vader Daan met zijn dochtertje. “Ik zit eigenlijk bij een andere praktijk, maar daar was geen plek, en Puck heeft twee gaatjes waar ze echt veel last van heeft. Ai Lien en ik kennen elkaar al lang en ze was zo aardig om haar te behandelen voor we morgen op vakantie gaan.” De jonge patiënt moet huilen als ze een verdoving krijgt, maar na afloop staat ze stralend buiten met een glimmende plastic ring om haar vinger. Een cadeautje van tandarts Ineke ­Hendrikse (28): “Omdat je zo dapper bent geweest!” Vader Daan laat en passant ook even zijn gebit na­kijken door Oei, die ook nog vier dagen per week als tandarts actief is. Oei werkte na haar studie jarenlang als tandarts in praktijken in Zoetermeer, ­Gouda en Amstelveen voor ze voor zichzelf begon in haar woonplaats Amsterdam. Midden in het centrum, aan de Nieuwe Prinsengracht. “De vragen van Amsterdammers zijn een stuk diverser en de ­patiënten zijn hier mondiger. Ze willen de gezondheid van hun gebit graag verbeteren, maar zijn ook geïnteresseerd in esthetiek. Heel populair nu onder volwassenen zijn doorzichtige plastic beugels, die worden gecombineerd met het opnieuw opbouwen van versleten tanden met vulmateriaal, om verdere slijtage van tanden en kiezen te voorkomen.” Oei is geen fan van facings, een trend die je nu veel op social media voorbij ziet komen. “Veel mensen laten nu van die véél te witte, glimmende legoblokjes op afgevijlde stompjes zetten. Ik wil gebitten heel graag mooier maken, maar wel op de meest natuurlijke manier en zonder schade aan het eigen gebit.” Het is de tweede dag van stagiair-tandartsassistent Soukaina Elmarzkioui (19). In de pauze eet ze een broodje uit haar lunchtrommel. “Mijn mentor op het Nova College tipte deze praktijk als stageplek. Mij maakt het niks uit, met vrouwen of met mannen werken, maar we babbelen wel lekker met elkaar.” Preventie-assistent Sil van Leijden (23) warmt haar kikkererwtensoep met geroosterde gegrilde groenten op in de magnetron. “Ik volgde dezelfde opleiding en liep daarna hier stage, daarom tipte mijn ­mentor Soukaina om hier te komen. Na mijn stage ben ik hier gebleven, net als Senay – de kans bestaat dat Soukaina ook niet meer weg wil. Voor mij voelt het hier als mijn tweede huis, mijn collega’s zijn ook allemaal vriendinnen geworden.” Tandarts Maaike Broekman (31) komt net na de lunch binnengelopen, ze begint zo aan haar dienst. “Dat ik met een koffie door de stad naar mijn werk kan wandelen en iedere keer weer de Magere Brug over mag steken, vind ik echt een cadeautje.” De praktijk is in korte tijd zo snel gegroeid dat Oei denkt aan uitbreiding: een tweede vestiging. Sterker nog, eerder dit jaar had ze al bijna iets gevonden. “Maar het voelde toch niet goed,” zegt ze. “Dus heb ik het op het laatste moment niet gedaan. Het komt als het komt, is nu mijn instelling, maar wel binnen nu en drie jaar. En ook weer in de binnenstad van Amsterdam.”||https://www.parool.nl/ps/bij-de-amsterdamse-tandarts-heeft-iedereen-een-stralende-glimlach~bf1d96f0/
2022-09-17||De schoonheid en kracht van nummerreeksen, lijstjes en schema’s||“Zo jammer dat we deze niet hebben,” zegt Jan Hoek. Hij houdt een printje omhoog met pin-ups waarvan de ontblote benen en borsten zijn gevuld met korte formules en cijfercombinaties, allemaal in een priegelig maar precies handschrift. “Dit is werk van Zdeněk Košek, een Tsjechische kunstenaar die dacht dat hij het weer kon beïnvloeden. Dagenlang zat hij in het raam en noteerde hij de vliegrichting van vogels, de temperatuur, de windrichting, eigenlijk alles wat hij zag. Hij gebruikte wat maar voorhanden was, ook seksblaadjes. Die plakte hij daarna op het raam om te communiceren met het weer.” Hoek kwam deze meteorologische magie tegen toen hij onderzoek deed voor 31553580 (obsessie) voor nummers en schema’s, vanaf 22 september in Museum van de Geest in de Hermitage. De tentoonstelling stelde de kunstenaar samen met zijn moeder, curator Hanne Hagenaars. “Het Museum van de Geest vroeg mij voor een tentoonstelling over getallen, maar ik wilde het breder trekken. Niet iedereen heeft wat met getallen, maar we maken allemaal lijstjes. ­Vrijwel alles past in een schema, behalve het oplossen van liefdesproblemen. Bovendien is er een leger aan kunstenaars dat hiermee bezig is, zowel in het reguliere circuit als daarbuiten. In deze tentoonstelling hangen outsider-­kunstenaars naast Rijksakademie-alumni en huisvrouwen.” “Anders dan je bij een tentoonstelling over ordening zou verwachten, zijn we zonder plan te werk gegaan,” zegt Hagenaars. “Het ging heel intuïtief, we hebben het als een rivier laten stromen.” Daarbij putte het tweetal uit eigen ervaring. Moeder en zoon zijn beiden toe­gewijde lijstjesmakers. Op de deur van Hagenaars’ thuiskantoor hangen post-its met suggesties voor avondvulling. In de tentoonstelling staat haar ouderwetse Rolodex, die ze over een periode van tien jaar ‘als een soort dagboek’ vulde met foto’s, krantenknipsels en tekeningen. “Jan was als kind nog wat obsessiever. Die hield lijstjes bij van wat mieren lekker vinden of de meest voorkomende wapens van de Teenage Mutant Ninja Turtles.” “Later werden ze serieuzer,” vult Hoek aan. “Toen hield ik bij met wie ik had gezoend. En van al mijn vrienden noteerde ik hoe vaak ze me belden, appten of mailden. Volgens een complex systeem kende ik punten toe – bellen is meer waard dan appen – en kwam ik tot een rangorde.” Lijstjes zijn een manier om je leven te inventariseren, stelt Hagenaars. “Zo’n opsomming kan een schuilplaats zijn, maar ook een controlemechanisme: je krijgt grip op de chaos. Lijstjes zijn vaak ook heel praktisch, waardoor je efficiënter dingen kunt doen.” Dat geldt zeker voor het to-dolijstje, na het boodschappenbriefje waarschijnlijk de meest voorkomende opsomming. Michiel de Jaeger presenteert in de tentoonstelling een reusachtige collage van al zijn afgewerkte taakjes. Het is als een monument voor goed bestede tijd. “Dat geeft zoveel voldoening, zelfs als het niet je eigen klusjes zijn,” vindt Hoek. “Iedere keer als ik het zie, krijg ik een ­dopaminekick.” Het werk van De Jaeger is nog herkenbaar als een verzameling rechttoe-rechtaanlijstjes, maar de ordeningsdrang kan allerlei vormen aannemen. Zo maakte Simon Evans een poster met miniatuur­afbeeldingen van al zijn bezittingen, tot zijn tandenborstel aan toe. Midden in de tentoonstellingszaal staat een zwart vaandel van Gijs Assmann met de woorden ‘Dood’, ‘Liefde’ en ‘God’ – “Het ultieme schema voor het leven,” volgens Hagenaars. En Tobias Tebbe werkt in zijn gedetailleerde tekeningen een compleet nieuwe wereldorde uit, waarbinnen rollen zijn weggelegd voor mysterieuze cijferreeksen, prinses Beatrix en een rabbijn als seksslaaf. Hoek: “Tobias schetst een wereld met andere landsgrenzen, waar niet Israël het beloofde land is, maar Vietnam. Zijn systeem is niet altijd begrijpelijk voor buitenstaanders, maar heeft wel een interne en sluitende logica. Dat doet je afvragen of onze kijk op de realiteit wel helemaal klopt.” Omdat Hoek en Hagenaars aan de slag gingen zonder eerst criteria op te stellen, kwam het tijdens het samenstellen van de tentoonstelling weleens tot discussie. Hagenaars: “Zo wilde ik een schilderij opnemen van Kiki Smith, dat een vrouw voorstelt die omgeven wordt door sterren. Dat vond Jan geen schema. Maar Smith’ werk gaat over de beperkingen die zij ondervindt als vrouw en deze tentoon­stelling gaat ook over hoe we met systemen leven en er soms uitbreken. Met dat argument kon ik Jan overtuigen.” Er was geen discussie over het A4’tje dat tijdens de coronaperiode op lantaarnpalen door de hele stad werd geplakt. Met ingewikkelde berekeningen in dikke, zwarte stift probeerde de maker Amsterdammers ervan te overtuigen dat het virus toch echt het werk van Satan is. De pandemie heeft systematisch analyseren en organiseren – plus het duistere broertje complotdenken – in een ander daglicht gesteld. “Toen ging het continu over het R-getal en was iedereen plotseling een cijferexpert,” zegt Hagenaars. “Maar dat R-getal gaf een illusie van controle, iets waar de wetenschap vaker schema’s voor gebruikt. Kunstenaars zoeken dan weer de ontregeling en zaaien twijfel. Zoals Doerte Weber, die grafieken uit de coronatijd – aantallen ziekenhuisopnames, doden, gevaccineerden – op een handdoek printte. Die verbleekt na iedere wasbeurt iets verder en zo wordt de hardheid van cijfers aangepakt.” Het aantrekkelijke van lijstjes en schema’s is volgens Hoek en Hagenaars dat ze meerdere doelen kunnen dienen en niet eenduidig zijn – precies zoals goede kunst. Door dingen op te schrijven, hoef je ze niet meer angstvallig in je hoofd te houden, je kunt ze ‘van je afschrijven’. Maar zwart op wit zijn hersenspinsels plots erg zichtbaar en aanwezig. En een opsomming van wat je hebt, doet of aspireert, legt ook bloot wat ontbreekt. “Het kan met lijstjes alle kanten opgaan,” beaamt Hagenaars. “Het is een manier om je eigen leven te inventariseren en soms een vorm van bezweren. Maar je kunt ook een alternatieve werkelijkheid creëren en jezelf overtuigen dat hij echt bestaat.” Via een oproep in Het Parool werden Amsterdammers gevraagd hun eigen lijstjes aan de tentoonstelling bij te dragen. Hoek hoopt dat de presentatie nog meer mensen inspireert. “Het maken van lijstjes sterft niet uit, maar het verwatert wel. Het moet echt met pen of potlood op papier, dan gebeurt er iets met de handen en het hoofd. Als je een lijstje maakt op je telefoon, komt er van alles tussendoor. Maar als je het met de hand doet, bestaat er even helemaal niets anders. Dan kun je jezelf kortstondig verliezen in een schema.”||https://www.parool.nl/ps/de-schoonheid-en-kracht-van-nummerreeksen-lijstjes-en-schema-s~b9a105d3/
2022-09-17||Actrice Sallie Harmsen (33): ‘Ik ben in de VS een babyvis, niet de grote vangst’||Sallie Harmsen (33) woont in Noord, met in de verte uitzicht op het Vliegenbos. De begroeting is vrolijk: “Hi! Goedemorgen! Gooi je spullen maar op de bank. Ik heb chocoladecroissantjes gehaald bij bakkerij Ex, een heel goede bakker hier in de buurt. Ik heb het mijne natuurlijk al op.” Ze is zo blij met dit huis, zegt ze dan. Toen ze het kocht, een jaar of vijf geleden, maakten haar vrienden haar uit voor idioot. Noord. Een uithoek. “We komen je nooit meer opzoeken, het is echt te ver, zeiden ze dan. Nu zijn ze hier allemaal de hele tijd, want al het nieuwe en hippe gebeurt in Noord, lijkt het wel. De binnenstad is zo veranderd. In de Nieuwmarktbuurt, waar ik opgroeide, lopen twee keer zoveel toeristen rond als in mijn jeugd. Maar goed, laten we niet meteen gaan klagen over de stad. De film.” Die film, Zee van tijd, geregisseerd door Theu Boermans, opent het Nederlands Film Festival. Het is een gefictionaliseerd liefdesverhaal en een drama gebaseerd op de verdwijning in de Atlantische Oceaan, eind jaren zeventig, van een jongetje dat met zijn ouders een paar jaar over de wereld zeilde. Harmsen speelt de moeder van de kleuter, die in de film Kai heet. “Aan het begin al huilen, hè? Met dat nummer, Many Rivers to Cross. Meteen een sicke tearjerker. Het is waargebeurd, dat jongetje is echt verdwenen. Tegelijk blijft het zo onwerkelijk. De mensen in de film woonden al jaren op het water, aangewezen op zichzelf en elkaar. Ze wisten goed wat ze deden, waren gewend rond de boot te zwemmen, dat deden ze altijd. Op de dag van het ongeluk was het rustig, zonnig weer. Er stond nauwelijks wind. Ineens was het jongetje weg, terwijl ze hem een paar minuten eerder nog zagen. Hij bouwde wel een bootje. Misschien wilde hij het te water laten en is hij erachteraan gekukeld. Niemand weet het.” “Ik heb één keer iets meegemaakt, als kind van een jaar of zes. Tijdens een verjaardagspartijtje gingen we zwemmen in het IJsselmeer. Het was mooi lenteweer, maar nog wel fris. Het water was koud. Ik ben supergevoelig voor kou; weinig vet op mijn lichaam en een trage bloedsomloop, waardoor ik niet snel opwarm. We zwommen, ik kreeg het steeds kouder en ineens kon ik niet meer bewegen. Ik raakte in paniek, wilde om hulp roepen, maar ik kon ook geen geluid meer voortbrengen. Steeds dieper zonk ik weg. Het water stroomde mijn mond in. Ik probeerde omhoog te komen, maar dat lukte niet. Gelukkig keek een vriendinnetje, Josi, om. Zij zag me worstelen, zwom terug en trok me mee naar de kant, met haar zes jaar. Echt fantastisch. Ik heb mijn leven aan haar te danken, dat weet ik zeker.” “Dat weet ik nog precies. Ze was woedend. Dat snap ik wel. Aan de andere kant: een ongeluk kan altijd gebeuren, je hoeft er geen achteloze ouder voor te zijn. Dat zie je ook terug in de film. Die ouders waren niet onverantwoordelijk of onbesuisd. Juist niet. Ze waren op weg naar huis omdat hun zoon de leeftijd had dat hij naar school moest. Op de boot waren ze constant met hem bezig. Voor hetzelfde geld gaat zo’n reis wel goed, die kans is natuurlijk vele malen groter. Als een kind dan toffe dingen gaat doen als het volwassen is, zegt iedereen: vind je het gek, hij heeft ook een geweldige jeugd gehad, vol vrijheid en avontuur, hij heeft zich echt kunnen ontwikkelen.” “Ik ben vrij opgevoed in de zin van: probeer vooral van alles uit en als je op je bek gaat, heb je iets geleerd. Dat helpt je een sterk individu te worden, iemand die nadenkt, durft, maar niet onbezonnen is of naïef.” “Als je alleen reist bijvoorbeeld. Ik ben talloze keren in mijn eentje op reis geweest, maanden soms, naar landen ver van hier. De laatste tijd merk ik dat ik daar best wel klaar mee ben. Toevallig had ik het er gisteren nog over met mijn vriend. Al dat reizen heeft me gebracht bij de conclusie dat ik gelukkiger ben als ik dingen kan delen. Het is fantastisch om je zelfredzaam en autonoom te weten, geen angst te hebben voor stilte en afzondering, daar poëzie in te vinden zelfs. Maar als ik over een bergpas rij met tranen van ontroering in mijn ogen door de schoonheid van de natuur, denk ik nu toch: ik wil dit doen met iemand die ik ken en die mij kent.” “Tijdens lange roadtrips door verlaten delen van Amerika was ik ook altijd dolblij als ik met een pompbediende kon praten. Ik vind het een prachtige realisatie dat contact met anderen mij voedt. Het heeft vast te maken met de menselijke drang naar bestaansrecht: iemand ziet mij en ik zie mezelf gereflecteerd in de blik van die ander.” “Ik had altijd het verlangen mijn grenzen te verleggen. Toen ik de leeftijd kreeg dat zelfstandig te doen, kon er vaak niemand mee. Omdat het niet uitkwam, omdat iemand net het budget niet had. Dan ging ik alleen. Zo is het eigenlijk begonnen. Vrij praktisch. Ik denk nu wel dat ik mezelf ook wilde laten zien dat ik het kon.” “Mijn eerste lange reis alleen was in Zuid-Amerika, na de toneelacademie. Niemand die ik tegenkwam wist iets van mijn achtergrond en familiegeschiedenis, wat ik had gestudeerd, wie mijn vrienden waren, tot welke sociale klasse ik behoorde, wat mijn stijl was. Ik had alleen jongenskleren mee en mijn haar was donker geverfd, want ik wilde onopvallend zijn. Het was verfrissend te merken dat er nog steeds iemand zit als je je ontdoet van alle dingen waaraan je je identiteit ontleent. Wie die persoon dan is, je kern eigenlijk, is best interessant om eens naar te kijken. Het leidt tot een mate van zelfacceptatie. Ik werd er wel rustig van.” “Soms wel. Maar als je alleen reist, gaat je instinct op scherp staan, zeker als vrouw: je zintuigen functioneren beter dan ooit. Ik ging nooit in tegen wat ik instinctief voelde. Dat werkte. Je kunt natuurlijk pech hebben, ook als je luistert naar je instinct, maar dat heb ik nooit meegemaakt.” “Zeker. Mijn moeder zorgde voor een veilig kader, maar ze vertrouwde er altijd op dat ik in staat was mijn eigen beslissingen te nemen en conclusies te trekken uit de consequenties van die beslissingen.” “Mijn ouders waren gescheiden, maar ik woonde ook nog met een broer van anderhalf jaar ouder. Mijn vader woonde gelukkig ook in de Nieuwmarktbuurt. Het was een heerlijke plek om op te groeien. Een eilandje met een bijzondere sociale cohesie, opgebouwd door de bewoners.” “Ze leeft niet meer. Ze was ziek en is in 2018 overleden. In mijn beleving is het korter geleden. Dat komt ook door de pandemie misschien, door die rare tijdsbeleving.” Ze is even stil. Dan zegt ze: “Het is ook raar om te voelen dat je de volgende in de rij bent, en dat de bron uit wie je voortkomt niet meer op de aarde is. Natuurlijk draag ik mijn moeder in me, op allerlei plekken en momenten vind ik haar terug, maar ik kan niet meer bij haar op schoot kruipen. Dat mis ik wel soms. Ik heb een liefdevolle relatie met mijn vader, hij is een veilig ouderbastion, maar dat vrouwelijke van een moeder, dat is wel iets unieks.” “Met hulp van thuiszorg hebben mijn broer, mijn vader en ik haar thuis verzorgd, tot het einde toe. Het plaatste mijn leven in een ander perspectief. Andere mensen en de natuur zijn voor mij de belangrijkste dingen in de wereld, dat voelde ik heel sterk toen mijn moeder ziek werd en stierf. Haar dood temperde geldingsdrang en ambitie.” “Ja. Het is mooi als mijn werk overvloeit in wat er voor mij het meest toe doet, maar carrière maken alleen zegt mij niets. Gelukkig heb ik een vak dat de kans biedt andermans lijden en keuzes inzichtelijk te maken. Ik denk dat je daarmee een bijdrage kunt leveren aan empathie en verbinding tussen mensen die anders zijn, die elkaar niet kennen en niet meteen begrijpen. Als dat lukt, heeft spelen zin.” “Een mooi voorbeeld uit Zee van tijd vind ik de scène op de boot nadat de ouders lang naar Kai hebben gezocht. Ze zitten tegenover elkaar te stamelen over het houten zeilbootje dat hij aan het knutselen was: zat er een touw aan? Ja, weet ik niet, nee, of wel misschien, ik weet het niet. En dan roept zij: ‘Ja, maar jij liep daar! Ik zat hier!’ Hij zegt: ‘Ik was bezig en ik keek niet, want ik dacht: jij bent daar toch?’ Dat soort zinnen vertolken zo goed de paniek, de verwarring en het wanhopig proberen iets grijpbaars terug te halen, in een staat van dagen niet geslapen, stoned van shock, trauma en verdriet, in de brandende zon die je huid kapot brandt zonder dat je het voelt. Ik kan me niet voorstellen dat je als kijker niet denkt: ja, zo gaat het natuurlijk. Prachtig geschreven en daardoor ook fantastisch om te spelen.” “Dat weet ik niet precies. Ik heb me altijd kunstenaar gevoeld, dat weet ik wel, en nu geef ik daar uiting aan via spelen en beeldende kunst. Als ik niet draai, ben ik altijd in mijn atelier, hier vlakbij. Het is een veilige ruimte waar ik in een flow kom die heel privé is, niemand heeft er iets over te zeggen. Mijn kunst is míjn verhaal. Wat ik meemaak, komt naar buiten in mijn atelier.” “Als ik speel, ben ik alleen het kanaal waar een verhaal doorheen sluist. Dat doe ik door mijn techniek los te laten op het materiaal dat ik krijg aangereikt. Daar stop ik natuurlijk ook ziel en zaligheid in, maar verder heeft het gek genoeg niet zo veel met mij te maken, het is een minder persoonlijk vak dan dat van beeldend kunstenaar.” “Hier wel. Dit huis is heerlijk, en dit stuk van de stad ook, dicht bij het bos. Ik vind het wel moeilijk dat Nederland nauwelijks nog wildernis heeft. Als ik het verkavelde landschap weer zie na een periode in het buitenland, kan ik bijna niet meer ademen. Al die rechthoeken. Daar word ik echt verdrietig van. Zo omgaan met de natuur is totale waanzin. Wildernis is essentieel voor alles, inclusief onszelf. Biodiversiteit is de enige weg vooruit. Dat weten we al zo lang en toch valt het kwartje maar niet.” “We gaan regelrecht de afgrond in, kijk hoe mis het overal gaat, maar mensen denderen gewoon door: meer fossiele brandstoffen, meer ontbossing – onvoorstelbaar. Collectieve zelfmoord voor wat? Meer geld? Meer spullen? Het is niet eens een idee dat werkt. Als de wereld onleefbaar wordt, heb je niets meer aan je knaken en je designergympen. Je kunt ze niet omtoveren in drinkwater of schone lucht. Aan de natuur ligt het niet, hè. Die is superveerkrachtig. Kennis over hoe we de aarde kunnen redden, en hoe we de aarde kunnen helpen zichzelf te redden, is er ook in overvloed. Het wachten is op massale investeringen om met die kennis te doen wat nodig is, wat niet kan wachten.” Diepe zucht. “Nou ja, ik zou het wel weten als ik het voor zeggen had, of superrijk was.” “Ik doneer aan allerlei betrouwbare organisaties die hard bezig zijn verschil te maken, zoals Stand for trees, en ik probeer mezelf te onderwijzen. In januari begin ik met een opleiding over ecologie. Ik volg cursussen over voedselbossen, paddenstoelen en de samenhang tussen alles in de natuur. Het klinkt misschien zweverig, maar dat is het juist niet, het is zo logisch als wat. Als je een gat maakt in de ecologische cirkel, stroomt het niet meer, dat is wat nu gebeurt. Mensen moeten zich er bewust van worden dat planten en dieren samenwerken in een ecosysteem waar ook wij een onderdeel van zijn.” Haar stem krijgt een wat fellere toon. “Alles waar we onze zinnen op zetten, komt uit de natuur. We zijn niets, helemaal nergens, zonder. En we kunnen het hè, we hebben er een goed instinct voor meegekregen. Alleen staat dat instinct niet meer aan. Dat hoeft ook niet als alles om je heen kunstmatig lijkt te zijn gecreëerd door mensen.” “Het is voor iedereen moeilijk rechtlijnig te leven. Natuurlijk, ik heb ook nog gas, ik wil graag af en toe douchen en ik ben ook hypocriet in bepaalde dingen. Zo vlieg ik vaak. Ik doneer dan wel elke keer aan de bossen, maar niet vliegen is beter. Dat zit me enorm dwars. Maar ja, ik wil mooie dingen maken. Dat is de bottomline.” Ze maakt een afwerend gebaar. “Je kunt altijd iemand die een oncomfortabele waarheid verkondigt onderuithalen door diegene aan te vallen op persoonlijke tekortkomingen. Dat zijn flauwe tegenwerpingen van mensen om niets te hoeven doen, en voor je het weet heb je het over heel iets anders. Ik wil niets liever dan meegaan in een gezamenlijke beweging in de juiste richting, maar de politiek, de multinationals en de grote banken zouden hier eerst bepalende stappen in moeten zetten die echt zoden aan de dijk zetten. Dat kunnen wij niet, daarvoor zijn we afhankelijk van de autoriteiten. Ik kan wel self-sustained in het Vliegenbos gaan wonen, maar dat is helaas de oplossing niet.” “Om op je vraag terug te komen: ik ben niet vies van verschillende genres. Ik zou ook best een romantische comedy willen doen. Als het script maar goed is. Zoals ik net al zei: ik wil waardevolle dingen maken. Gebeurt dat in Nederland, dan word ik daar gelukkig van. Als het in het buitenland is, zal ik daarop afgaan.” “Zeker. Amerikaanse makers zijn eager op nieuwe dingen. Wat je wil maken hoeft niet op iets te lijken wat al bestaat en wat herkenbaar is. Ik ben in de VS een babyvis, niet de grote vangst, niet de new hot ticket in town, maar ze gaan wel lekker op Europeanen, op een soort realness waar ze naar op zoek zijn. Als je vrij nuchter bent, zien ze dat al snel als: you’re so real. Ik kan het niet echt serieus nemen. Of althans, ik neem ze wel serieus, maar ik deel die cultuur en die stigma’s niet, dus ik ben ook niet zo vatbaar voor de adoratie die erbij hoort. Ik denk gewoon: oké, mag ik het script lezen?” “Ik heb er weinig last van, maar het is natuurlijk sowieso enorm aanwezig in de filmwereld. Het is om te beginnen al een visueel beroep, en door sociale media wordt de druk op hoe je je presenteert steeds heftiger. Toch denk ik dat acteurs die zich er niet naar schikken meer respect krijgen. IJdelheid is de grootste vijand van een acteur, want ijdelheid is verbonden met je ego en als je een rol goed wil vertolken moet je ego loslaten.” Op haar telefoon laat ze een paar schilderijen zien die ze onlangs heeft geëxposeerd bij de Cristel Ballroom Gallery op de Geldersekade. “Ik gebruik Insta voornamelijk om er kunst op te zetten en af en toe een promotiefoto voor iets waar ik een rol in heb. Ik sluit me ook wel een beetje af voor dat socialmediagedoe. Iemand zei een keer tegen me: ‘De wolf die je voedt, groeit.’ Ze bedoelde: datgene in jezelf wat je voedt gaat meer ruimte innemen. Als je twijfelt over je schoonheid en je gaat dat sterken met nog meer selfies en nog meer filters, dan wordt die twijfel groter.” “Mijn psycholoog.” Ze begint te lachen. “Ik vind het een mooie beeltenis. Wij dragen allemaal een wolf pack in ons mee, en elke wolf vertegenwoordigt een ander stuk van ons.” “Misschien wel. Mijn moeder was een gevoelig iemand met veel gevoel voor kunst en natuur. Dat heeft ze me meegegeven, als wolf om te voeden. Naast zelfstandigheid. Altijd zeggenschap over je eigen leven behouden. Daar probeer ik naar te leven, of dat nu in de wildernis is, in mijn atelier of ergens op een filmset.”||https://www.parool.nl/ps/actrice-sallie-harmsen-33-ik-ben-in-de-vs-een-babyvis-niet-de-grote-vangst~b833f7cb/
2022-09-17||Wat kwam er terecht van de dromen van deze groep 8’ers? – ‘Ik had geen plan en zo bleef het nog lang’||Eenendertig kinderen: negentien meiden en twaalf jongens. Dat was groep 8 van de Nicolaas Maesschool in 2012, tien jaar geleden. Eenendertig toekomstdromen, eenendertig keer de spagaat tussen kind en puber, en eenendertig levens die begonnen waren in de welvarende bubbel van Oud-Zuid. Kleine werelden nog, fijne werelden meestal. Van dat privilege waren ze zich amper of niet bewust. Van elkaar des te meer. Bij het uitzwaaien naar de middelbare school – het begin van later, het afscheid van toen – kwam Sander Veeneman langs, fotograaf en vader van Vita. Zo’n irritante, actieve vader, zegt hij zelf. Altijd overal bij. Voor het afscheidsboek portretteerde hij iedereen, in zwart-wit, zoals ze later wilden worden. Tropenarts bijvoorbeeld, of fotograaf, ondernemer. Jonge dromen zijn breekbaar, bleek uit dit project. Maar sommige houden stand, vraag maar aan gitarist Prawira. Zes van de eenendertig gingen nu weer op de foto. Gewoon zoals ze zijn geworden. Hoe kijken ze terug op hun jongere zelf? Welke dromen bleven, welke kwamen uit en ­welke zijn er nu? Groep 8 kijkt terug op wie ze wilden worden, en wie ze werden.||https://www.parool.nl/ps/wat-kwam-er-terecht-van-de-dromen-van-deze-groep-8-ers-ik-had-geen-plan-en-zo-bleef-het-nog-lang~b9c4c719/
2022-09-17||Het Amsterdam van acteur Iliass Ojja: ‘De Staatsliedenbuurt is voor mij een veilige haven’||“Hoewel ik niet zo’n kroegtijger ben, kom ik al jaren in café Nol in de Jordaan. Veel vaste klanten ken ik van gezicht en dat vind ik fijn: als ik naar een nieuwe plek ga met nieuwe mensen voel ik me niet zo op mijn plek. Café Nol voelt vertrouwd.” “De Avondmarkt vind ik de fijnste winkel van de stad. Het assortiment is uitgebreid en bestaat uit lekkere verse en natuurlijke producten. Het personeel is vriendelijk en werkt hier al sinds ik me kan herinneringen. En niet te vergeten: ze zijn tot ­middernacht open, iets wat vaak goed ­uitkomt.” “Hoewel ik al anderhalf jaar in Koog aan de Zaan woon, kom ik daar alleen om te slapen. Mijn buurt blijft de Staatsliedenbuurt, waar ik geboren en getogen ben. Dit is de plek waar ik veel heb gevoetbald, rondhing met vrienden en waar ik als acteur ben ontdekt. Nog steeds ben ik dagelijks rondom het Westerpark te vinden. Die buurt is voor mij een veilige haven. Hier ben ik niet die ene Marokkaanse acteur, maar gewoon Iliass.” “Jeff op de Kinkerstraat, waar ze mooie designerkleding verkopen. Als ik in de Kinkerstraat wandel, stap ik hier altijd even naar binnen. Soms ook gewoon om een praatje te maken met de eigenaar. We hebben inmiddels een goede band. Het erge: ik ken hem al vijftien jaar, maar heb nog steeds geen idee hoe hij heet. We zeggen altijd ‘hé man’ tegen elkaar.” “Dat blijft voor mij André Hazes. Toen ik zo’n twintig jaar geleden de cd De beste Nederpop kreeg met het nummer De vlieger erop, was dat voor mij de eerste kennismaking met Nederlandstalige muziek. Het nummer raakte me zo erg dat ik me meteen in Hazes ben gaan verdiepen. Nog steeds ben ik een groot fan. Zelfs tijdens het schoonmaken zet ik Hazes op. Als ik zijn muziek luister, hoor ik Amsterdam.” “Zo’n zeventien jaar lang blowde ik dagelijks, maar voor mijn deelname aan Expeditie Robinson dit jaar ben ik gestopt. Toch kom ik soms nog bij coffeeshop Freedom aan de Van Hallstraat. Niet om te blowen, daar ben ik nu echt klaar mee. Ik spreek daar altijd weer bekenden uit de buurt. Maar dan met een koffietje in plaats van een joint. Omdat ik een paar jaar geleden soms in onzekerheid leefde of ik als acteur wel genoeg werk zou hebben, werkte ik vier jaar in coffeeshop ’t Keteltje aan de Marnixstraat. Hoewel dat een prima uitstapje was, heb ik die tijd gelukkig ver achter me gelaten.” “Eens per twee weken ga ik naar Studio Z. op de Admiraal de Ruijterweg. Dat lijkt misschien vaak, maar in de Marokkaanse gemeenschap is dat heel normaal. En nog belangrijker: je gaat nooit vreemd op je kapper, je blijft klant voor langere tijd. Je kan dus precies aan mijn haar zien wanneer mijn kapper op vakantie is.” “De Perry Sport aan de Overtoom. Toen ik zestien jaar was, moest ik stage lopen en dat wilde ik doen bij een sportwinkel. Ik had bij de Perry Sport een fijn sollicitatiegesprek, alleen vroeg de bedrijfsleider op het einde of mijn ouders uit Marokko kwamen. Uiteindelijk heb ik nooit meer iets gehoord. Een heel nare nasmaak heb ik eraan overgehouden. Nog steeds loop ik met een grote boog om dat filiaal.” “Ik vind het altijd heel fijn om in het Westerpark te zijn. De laatste jaren heeft het park echt een upgrade gehad, met mooie watervalletjes en meer horecagelegenheden. Vroeger was het park eng, met veel junks. Gelukkig is dat verleden tijd.” “Toen ik jong was, ging ik elk jaar tijdens het Suikerfeest met mijn Marokkaanse vrienden naar Pathé City. De hele bios zat dan altijd stampvol. Nu ga ik vooral naar de Munt omdat ik dit een mooie bioscoop vind. De première van Shouf Shouf Habibi! in 2004 was hier ook; de hele zaal was uitverkocht. Heel bijzonder om dat mee te maken. Pathé De Munt blijft voor mij daarom altijd speciaal.” “Het Van Beuningenplein. Op dit plein heb ik gehuild, gelachen, gespeeld en gevochten. Het plein is op een gegeven moment helemaal vernieuwd, wat toen ook wel nodig was. Aan de andere kant vind ik die vernieuwing ook jammer, omdat ik veel goede herinneringen heb aan het park zoals het ooit was. Bijvoorbeeld dat we urenlang voetbalden en kattenkwaad uithaalden.” “Ik haal regelmatig mijn ontbijt bij Croissanterie Balance in de Schaepmanstraat. Het ontbijt wordt op Marokkaanse wijze klaargemaakt, met heerlijke gebakjes en brood. Mijn favoriet bestaat uit twee spiegeleitjes met kaasworst en olijfjes. Iedere dag wordt de bakkerij drukbezocht, dus ik ben niet de enige die hier van het eten geniet.”||https://www.parool.nl/amsterdam/het-amsterdam-van-acteur-iliass-ojja-de-staatsliedenbuurt-is-voor-mij-een-veilige-haven~ba0c8278/
2022-09-17||Ouderen, zoals ik, zouden in het leger moeten en vechten terwijl de jongeren gewoon doorleven||De boze man vraagt of ik echt denk dat Russische soldaten slechter zijn dan Oekraïense. Ik hou mijn riedel: dat alle soldaten van welk land ook even slecht zijn, dat een uniform ze ontmenselijkt, dat ze uitvoeren wat de politiek wil, dat er straf op staat als ze empathie tonen en dat ze worden opgeleid om hun eigen leven uiteindelijk te offeren voor het goede doel. Die riedel bevalt me niet meer. Ik ben te oud om een geweer ter hand te nemen en ik heb last van claustrofobie dus mij zie je niet in een tank, maar soms wil mijn hart van boosheid met laarzen stampen. Het zou omgekeerd moeten zijn. Ik bedoel: ouderen, zoals ik, zouden in het leger moeten en vechten terwijl de jongeren gewoon doorleven. Bejaarden moeten oorlogvoeren tegen bejaarden. Bejaarden moeten geen jongeren aansturen. De vraag rijst of oorlogen dan vredelievender verlopen. Dat is een punt, want ik wantrouw mijn medeopa’s. Ik wantrouw mezelf ook. Zelden spreek ik een leeftijdgenoot die zegt: We moeten onderhandelen en proberen een slimme deal te sluiten. Het is meer van: Onderhandelen is zinloos. Eigenlijk moeten we Die en Die doodschieten. Dat kan niet, dat mag niet en toch willen we dat. Ouderen relativeren het onverstandige. Zou het te maken hebben met levensmoeheid? Met ouderdomscynisme? Soms signaleer ik een angst voor historisch besef. “Jongelui, we weten toch waardoor opstanden ontstaan? We weten toch wat fascisme is? We weten toch wat er gebeurt als we die communisten hun zin blijven geven? We weten toch bijna alles over de opkomst, bloei en ondergang van het Romeinse Rijk? We weten toch wat de consequentie is van nepnieuws?” “Ja, oude Hol, we weten het, maar de situatie is nu echt anders.” Dus hou ik mijn mond maar. Maar zou het niet verstandig zijn wanneer er bijvoorbeeld alleen maar vijftigplussers minister mogen worden? Democratie is het mooiste dat er is, maar is het niet de schoonheid die een Vermeer of een Rembrandt heeft? Heeft het zin nog zo te schilderen? Wij koesteren – terecht – onze democratie, maar landen die dat niet doen (China bijvoorbeeld) overvleugelen ons. We worden gedwongen mettertijd te leven met de pet in de hand. Raakt onze democratie gedateerd? As ik dat besef, heb ik zin om soldaat te worden. Dat kan niet. Het is de reden dat ik te vaak te somber voor me uitstaar met de wens alles even op te lossen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ouderen-zoals-ik-zouden-in-het-leger-moeten-en-vechten-terwijl-de-jongeren-gewoon-doorleven~b38d7961/
2022-09-17||Eerste dagboek J.J. Voskuil: ‘Ik durf niet zo te schrijven dat het pijn doet’||Niets zo fictief als een dagboek. Hoe weet je of het echt is gebeurd wat wordt beschreven? De dagboekschrijver schrijft het op zoals hij het zich herinnert, maar of die herinneringen waar zijn? Geen idealer plek om de geschiedenis naar je hand te zetten dan een dagboek. Terwijl paradoxaal genoeg op dagboeken of egodocumenten vaak juist ook de etiketten ‘objectief’ en ‘echt’ worden geplakt. Dus wat moeten we denken van de dagboeken van schrijver J.J. Voskuil? J.J. Voskuil, beroemd geworden met de zevendelige romanserie Het bureau, overleed op 1 mei 2008. Veertien jaar na zijn dood brengt uitgeverij Van Oorschot zijn dagboeken uit, die, net als Het bureau, uit zeven delen zullen bestaan. Deel 1, Bijna een man, beslaat de periode 1939-1955, van zijn jeugd via zijn studie aan de universiteit tot zijn baan als leraar in Groningen. (Pas in 1957 trad hij op het Meertens Instituut voor volkskunde in dienst, in Het bureau het A.P. Beerta-Instituut geheten. Deel 1 van Het bureau, Meneer Beerta, vangt aan in dat jaar.) Wat vond J.J. Voskuil (Han) zelf over het schrijven van een dagboek? In Bijna een man refereert hij er een aantal keren naar. Een paar voorbeelden. ‘Maandag 12 december (1949). Er zou een verhaal te schrijven zijn over een man die de dupe wordt van een stelselmatige vervalsing van zijn dagboek.’ Wat we kunnen zeggen is dat het verminkte dagboeken zijn. Dat is geen negatieve beoordeling, maar een constatering na lezing van de verantwoording achterin dat eerste, 688 bladzijden dikke eerste deel. Daarin lezen we dat Voskuil zijn hele leven lang een dagboek bijhield. Maar van de 160 schriften waarin hij dat deed, vernietigde hij er tientallen. Het ging om de schriften die licht wierpen op ruwweg de eerste 30 jaar van zijn leven. In zijn testament bepaalde Voskuil dat zijn vrouw, Lousje Voskuil-Haspers (Nicolien in Het bureau), als zij hem zou overleven, met de schriften mocht doen wat ze wilde. Hij liet de dagboeken, die hij inmiddels had overgetypt, aan haar lezen. ‘Tot zijn teleurstelling,’ staat in de verantwoording, ‘zei Lousje dat ze een groot aantal stukken uit de tekst zou verwijderen en andere stukken sterk zou aanpassen’. Omdat zij ook zeggenschap had over hun samen geleefde leven had, was het argument. Daar gaan we al. Lousje Voskuil-Haspers knipte vijf procent uit de dagboeken. ‘Daarmee verdween volgens Voskuil ook de sjeu uit zijn dagboek.’ Wat dan volgt, is een gevalletje ‘ik moet hier de boel opruimen en dit is toch geen kunst dus hup in de prullenbak ermee’. Lousje gooide de weggeknipte stukken niet weg, maar bewaarde ze in een vuilniszak. Na de dood van haar man kreeg ze spijt ‘van het grote verdriet dat ze hem had gedaan, want, zo besefte ze, zoals hij het had opgeschreven was het toch geweest’. Ze was van plan het dagboek te restaureren. Maar een paar jaar later gooide een werkster de vuilniszak weg, samen met andere correspondentie. Gelukkig vond Lousje veel schriften die haar man had overgetikt terug, zodat een aantal ‘gaten’ nog konden worden gedicht. Van een vervalsing in de strikte betekenis van dat woord is geen sprake, en of Voskuil de dupe is van dat geknip is ook maar de vraag. We zullen nooit weten of alle sjeu is teruggebracht in de dagboeken, en dat is natuurlijk wel jammer. ‘Woensdag 21 juni (1950). Als dit dagboek zin wil hebben, zal ik een nieuwe manier van schrijven moeten vinden, reëler, aardser, niet gesublimeerd in theoretische beschouwingen.’ De beschrijvingen van de omgang en de discussies met zijn studiegenoten – hij ‘zwaaide’ van economie naar Nederlands – zijn af en toe behoorlijk taai, en ook saai. We ontmoeten zijn latere vrouw Lousje en, om zijn belangrijkste (studie)vrienden te noemen, Jaap Oversteegen (de latere literatuurwetenschapper), Frida Vogels (auteur) en Jan Bruggeman (VVD-Kamerlid), met wie hij soms oeverloos discussieert over schrijvers en politiek. Zoals dat ook zo was in zijn ‘studentenroman’ Bij nader inzien uit 1963 waarin veel van de vrienden uit Bijna een man ook een rol spelen. (In het register staan de verwijzingen.) Gelukkig staan daar de reflectieve opmerkingen tegenover, want Voskuil benoemt zich met zelfinzicht en zonder gêne een twijfelaar, een lafaard, een bangerik. Precies die eigenschappen die hij als zijn alter ego Maarten de Koning ook in Het bureau toont. En er wordt veel gewandeld. De beschrijvingen van die wandelingen zijn mooi en melancholisch, wat we dan ook weer terugvinden in de drie wandelboeken die hij onder de titel Voettochten publiceerde. ‘Vrijdag 2 januari (1953). (…) Als jongetje was ik laf. Ik nam nooit risico’s. (…) Ik ben voorbereid op elke loopbaan. Ik durf niet hoog in te zetten. (…) Het liefst zou ik me verbergen. (…) In mijn dagboek herken ik dezelfde mentaliteit. Elke analyse blijft in de grond vriendelijk geleuter. Ik durf niet zo te schrijven dat het pijn doet.’ Hier doet Voskuil zichzelf tekort. Zijn beschrijvingen van zijn vrienden zijn soms keihard, meedogenloos en nietsontziend. Vaak alleen op papier, maar toch. Op bladzijde 292, het is dan twee jaar eerder, schrijft hij: ‘Misschien is dat de zin van een dagboek: materiaal verzamelen waarvoor je je later kunt schamen.’ Aan de eerlijkheid van wat Voskuil schrijft ten opzichte van wat hij voelt, ontbreekt het niet in Bijna een man. En dat is soms ronduit pijnlijk. ‘Zondag 16 augustus (1953): Ondanks de schijn van het tegendeel is een dagboek bedrieglijke lectuur. Schrijvend over de gracht of over de Sticusa (de stichting met als taak de culturele samenwerking met Indonesië, Suriname en de Antillen te bevorderen, red.), vermijd ik wat me eigenlijk bezighoudt (…)’ En dan volgt er een fraaie beschrijving van een wandeling door de IJdoornpolder. Het is deze afwisseling in scènes die Bijna een man zo genietbaar maken. Het werkende leven, het zich moeten aanpassen aan de maatschappij (hij wil dat niet!), en dan de volledige vrijheid, het willen opgaan in een landschap, in de natuur. Daar is niets bedrieglijks aan, maar Voskuil weet ook dat hij weer terug moet naar de ‘vijandige’ maatschappij. ‘Donderdag 26 augustus (1954). (…) In hoeverre stemmen de gesprekken die je opschrijft overeen met de werkelijkheid en in hoeverre zijn ze verleugend? Een gesprek op hoger niveau (met Jan Bruggeman, Frida, en ook met Jaap) is veel moeilijker weer te geven dan een gesprek met iemand die je de baas bent.’ Tja, de vraag stellen is hem beantwoorden. Juist voor dit fragment staat een paginalange weergave van een gesprek dat hij met een vriend heeft. Dat kun je natuurlijk nooit letterlijk weer reproduceren. Prachtig, net als in Het bureau en Voettochten zijn de verbale gevechten van Han met Lousje. Heel mooi gestileerd, en daarom misschien wel een tikje verleugend. Met dank aan de schrijver. Met zijn ‘uitzichtloze’(ook al zo’n typisch Voskuilwoord) baan als leraar Nederlands in Groningen, in 1955, eindigt dit eerste dagboek. Bijna een man is een beetje een bedrieglijke titel, want Han Voskuil is in dit deel al de Han Voskuil die hij de rest van zijn leven zal blijven, met zijn angsten, zijn scepsis, zijn humor en zijn Lousje. Maar wat verheugen we ons, als liefhebbers van zijn magnum opus, op de indiensttreding bij het Meertens Instituut, en op de avonturen op dat ‘andere’ bureau.||https://www.parool.nl/kunst-media/eerste-dagboek-j-j-voskuil-ik-durf-niet-zo-te-schrijven-dat-het-pijn-doet~be0c76fa/
2022-09-17||Schrijfster Lisa Taddeo doet niet aan een happy end: ‘Pijn hoort bij het leven’ ||Ari, de verteller van het titelverhaal Ghost lover, heeft haar eigen succesvolle Netflixshow. Ze worstelt met de nodige onzekerheden. Ze vindt zichzelf niet knap genoeg: “Word mooier, schreef je boven aan het vision board. Maar dat kon je niet. Dus werd je de rest.” Ze mist haar ex Nick, die op het punt staat te gaan trouwen met zijn veel jongere vriendin. In een toespraak voor publiek beschuldigt Ari hem valselijk van verkrachting. De lezer komt ook te weten dat ze als kind seksueel misbruikt is door haar stiefvader. “Zijn we niet allemaal slachtoffer? Het is maar net welke naam je eraan geeft. Er zijn ons allemaal dingen overkomen waar we geen controle over hadden. Ik heb haar vooral willen neerzetten als persoon.” “Soms voelt het illegaal om de waarheid te vertellen. Als mensen zich in deze verhalen kunnen herkennen, verlaagt dat de drempel om hun eigen verhalen te delen. De waarheid kan natuurlijk ongemakkelijk aanvoelen. Toen mijn vader omkwam bij een auto-ongeluk wilde ik niets over auto’s horen, laat staan over auto-ongelukken. Ik kon niet naar een film kijken waar een auto-ongeluk in voorkwam. Dat kon ik simpelweg niet aan.” “Maar ik ken ook mensen met een soortgelijke ervaring, die juist op zoek gingen naar verhalen over auto-ongelukken om die verbinding te voelen. Die gedachte neem ik mee bij het schrijven. Ik weet dat wat ik opschrijf pijnlijk is, maar pijn hoort bij het leven. Die pijn kan heel krachtig zijn in twee richtingen, voor degenen die het willen horen en voor degenen die het niet willen horen. Hoe pijnlijker de waarheid, hoe groter de kans dat deze je verder kan helpen.” “Ik ben zelf heel bang voor de extremen in het leven, maar erover schrijven is de veiligste manier om ermee om te gaan. In ons leven richten we ons erg op de grootstedelijke geneugten om ons af te leiden, zoals uit eten gaan in een nieuw restaurant.” “Ken je de schrijver Donald Antrim? Hij schreef een verhaal waarin een vrouw aan haar man vraagt: ‘Welke kleur zal ik de slaapkamer schilderen?’ De man antwoordt: ‘Hoe kan ik daarover nadenken, terwijl ik op een dag zal sterven. Wat maakt het dan nog uit welke kleur de slaapkamermuur heeft?’ Op die manier kijk ik ook naar het leven.” “Je noemde mijn verhalen grimmig. Ik geloof wel dat het leven ook vreugde kent, maar aan het einde van de dag word ik toch altijd aangetrokken door het negatieve. Dat komt deels door mijn eigen emotionele staat, maar ook omdat ik gewoon geen interesse heb in vrolijke verhalen en happy endings.” Taddeo’s vrouwelijke personages zijn ongelukkig en totaal geobsedeerd door hun uiterlijk. Ze hebben het gevoel dat hun waarde wordt bepaald door hun leeftijd en voorkomen. Als een van de personages op stap is met een vriendin, vertelt ze: ‘We probeerden er allebei achter te komen wie meer bekijks had. Sara had steil haar en een heel aangenaam gezicht. Je hoefde niet lang naar haar te staren om vast te stellen dat ze aantrekkelijk was. Dat was een uitgemaakte zaak. Ik probeerde mensen op weg te helpen door seksueel getinte dingen te doen, door met mijn nek en lijf naar opzij geknikt mijn tong rond een rietje in mijn drankje te laten cirkelen. Niets baarde me meer zorgen dan dat iemand na moest gaan denken over wat ik waard was, en dat ik daar getuige van was.’ “Het probleem is dat we onszelf al feliciteren met een zege die bij lange na nog niet is behaald. Ik ben gestopt met het voorlezen van Peter Pan aan mijn dochter. Peter Pan is omringd door vrouwen die om zijn aandacht dingen: Wendy, Tinkebell, de zeemeerminnen. Verschrikkelijk, het hele idee dat vrouwen wachten tot een man hen aandacht geeft!” “Ik stond laatst met mijn dochter bij een benzinestation en we vingen een gesprek op tussen twee vaders. Zegt de een tegen de ander: ‘O my God, she’s zo hot!’ Mijn dochter is zeven. Dat geseksualiseerde taalgebruik, waarbij een vrouw vooral wordt gewaardeerd om haar uiterlijk, is zo vormend voor meisjes. Zo groeide ik ook op. Dit zijn dingen waar we nog niet boven staan; het feminisme heeft nog een lange weg te gaan.” “In alle welvarende grote steden met een grote mode- en creatieve industrie – denk aan Parijs en New York – is er een grotere focus op uiterlijk, maar het is overal aanwezig waar voortdurend transacties op basis van verlangen plaatsvinden. We verbergen het alleen allemaal zo ontzettend.” Lacht: “Ik ben nog steeds de rekeningen voor het stijlen van mijn haar in 1999 aan het afbetalen, dus ik word er dagelijks mee geconfronteerd hoeveel ik aan mijn uiterlijk heb uitgegeven. Je kunt er niets aan doen hoe je eruitziet; zo word je nu eenmaal geboren. Je kunt er wel iets aan veranderen, maar niet alles.” “De gedachte dat hoe we eruitzien bepaalt hoeveel mensen om ons zullen geven en hoe eenzaam we wel of niet zullen zijn, zit volgens mij in ons allemaal.” “We praten er niet genoeg over, maar vele van ons dragen die misogynie onder de oppervlakte met zich mee. Toch ben ik hoopvol over jongere generaties. Ik denk dat vrouwen van tussen de 20 en 28 een stuk verder zijn dan vrouwen van mijn leeftijd en ouder, bij wie de misogynie diep geworteld is. Dat maakt ons onderling competitiever. Jongere vrouwen zijn een stuk liever voor elkaar. Dat is een enorme winst.” “De mannen spelen in mijn verhalen slechts een bijrol. We zien ze alleen door de ogen van vrouwen. Er zijn al genoeg verhalen over mannen geschreven.”||https://www.parool.nl/kunst-media/schrijfster-lisa-taddeo-doet-niet-aan-een-happy-end-pijn-hoort-bij-het-leven~b9e2ce38/
2022-09-17||Opinie: ‘Waar komen al die fatbikes toch vandaan? Spelen ouders een dubieuze rol?’||Ik verbaas mij in toenemende mate over het aantal fatbikes in het verkeer, veelal bestuurd door kinderen van 12, 13 jaar en zelfs jonger. Deze ‘fietsen’ bereiken, bijna zonder te hoeven trappen, enorme snelheden. Ik woon vlak bij een school en ben al een paar keer bijna van mijn sokken gereden. Het is ook nog de vraag hoe deze kinderen aan het geld komen om dit dure vervoermiddel op die leeftijd aan te kunnen schaffen. Of spelen de ouders hierbij een dubieuze rol? Ik ben bang van wel. Paul Kuiper, Amsterdam Marcelo Mooren pleit voor progressieve energiebelasting (Het Parool, 12 september). Op zich een mooi streven om zo de grootverbruikers (hogere inkomens) meer te laten betalen. Daar staat echter tegenover dat deze hogere inkomens ook het vermogen hebben om energiebesparende maatregelen te treffen. In dezelfde krant lees ik ook dat vve’s de grootste moeite hebben om tot een energietransitie te komen. Energiebesparende maatregelen komen nauwelijks van de grond. Zou het niet beter zijn om daar progressie in te maken? Mark Verhoeven, Eindhoven Uit het interview dat Robert Vuijsje had met zakenman Gideon Italiaander (Het Parool, 10 september) blijkt dat mijnheer Italiaander een jongen van de gestampte pot is, zoals wij zo’n gezellige babbelaar vroeger noemden. Het hart op de juiste plaats, zal ik maar zeggen. Dus een echte Amsterdammer. En een koopman met een gigantische neus en een opvallend Joods beroep. Hij moet dan wel een Jood zijn, concludeert Gideon. Hij babbelt gezellig verder en komt tot een verrassende uitspraak: “Natuurlijk worden er grappen gemaakt over de slimme Jood, gericht op geld verdienen. Als dat op een leuke, Amsterdamse manier gebeurt, vind ik het prima.” Dus als ‘een grapje’ over Joden in – ik noem maar wat – Zierikzee, Delfshaven of Winterswijk wordt gemaakt is het niet leuk? Ik denk dat ik geen echte Jood ben, want ik heb een normale neuslengte en geen op geldgericht beroep. Awraham Meijers, Amsterdam In een artikel over de lege theaterzalen (Het Parool, 10 september) stond dat onder andere corona en de inflatie invloed hebben op de verminderde kaartverkoop in de theaterbranche. Als lezer van Het Parool zou ik mijn eigen krant willen oproepen om verantwoordelijkheid te nemen in deze zaak. Na de pandemie is in PS van de Week de uitgebreide uitagenda niet teruggekomen. Ik nodig mijn krant dan ook uit om de handschoen op te pakken en de uitgebreide uitagenda op zaterdag weer te plaatsen. Ik weet zeker dat u daarmee vele lezers, theaterbezoekers en dus ook theaters een groot plezier doet. Peter Struijs, Amsterdam Het massatoerisme in Amsterdam neemt gestaag toe, zelfs de toeristenbelasting verhogen houdt de bezoeker niet weg (Het Parool, 13 september). Er is steeds meer vraag naar accommodatie en voorzieningen voor gasten, terwijl de gastvrijheid van de Amsterdammer merkbaar tanende is. Als je bezoek krijgt, leerde ik van mijn moeder, zorg je eerst dat het huis aan kant is en dat je je gast iets kunt aanbieden. Je laat je van je beste kant zien. Dit laatste is van een Amsterdammer echt te veel gevraagd. De stad netjes opruimen en schoonmaken zodat inwoners en buitenlanders zich er welkom en thuis voelen – zelfs deze minieme eis van welvoeglijkheid is in de stad Amsterdam te veel moeite. Amsterdam is een van de drukst bezochte steden in Europa. Ik durf te wedden dat we ook in die van smerigste grote steden aan de top staan. Antony Oomen, Amsterdam Ik ben het zo ontzettend eens met Jeroen Hofman (Het Parool, 14 september) die bepleit dat we onze volksvertegenwoordigers in de gemeenteraad nu eindelijk fatsoenlijk moeten betalen voor het werk dat we verwachten van ze. Nu zijn we namelijk overgelaten aan raadsleden die, hoewel ze zeer gepassioneerd het politieke spel spelen, eigenlijk de inhoud missen om goed te kunnen oordelen over de onderwerpen waar ze over gaan. De professionals die daar wél goed in zijn, passen wel op zich in de politiek te begeven. Daar is geen eer aan te behalen en het levert niks op, dus waarom zouden ze? En wij, bewoners, zitten met de gebakken peren en met goedbedoeld maar ondoordacht amateurisme op heel veel beleidsterreinen. Het doet pijn. Diederik van der Staay, Amsterdam De soap bij Bij1 maakt duidelijk dat er zo snel als mogelijk zowel lokaal als landelijk een kiesdrempel moet komen. De kans dat dit soort amateuristische clowns in de gemeenteraad of de Tweede Kamer komen wordt dan in elk geval kleiner. Ik ben benieuwd hoeveel gemeenschapsgeld maandelijks naar ze wordt overgemaakt. Erik-Jan Haanraadts, Amsterdam De gemeente Amsterdam is bezig met een nieuw horeca- en terrassenbeleid. Na zo’n mooie zomer waarin we weer zonder coronabeperkingen konden genieten, verwacht je dit niet: terrassen moeten volgend jaar op het Rembrandt- en Leidseplein een uur eerder dicht en dansen is straks alleen nog toegestaan in clubs. Dansen in een café of zelfs een chique thé dansant in hotel The Grand zal op grond van de nieuwe regels verboden zijn. Er zal best op tal van plaatsen in de stad overlast zijn, maar komen de makers van deze plannen nooit de deur uit? Eelco Huizinga, Zwijndrecht||https://www.parool.nl/columns-opinie/opinie-waar-komen-al-die-fatbikes-toch-vandaan-spelen-ouders-een-dubieuze-rol~ba407be2/
2022-09-17||Is het flauw om een nummer van Ali B uit 2004 op te rakelen?||Op roddelkanalen werd onlangs naar buiten gebracht dat ‘de knuffelmarokkaan’ Ali B de studio weer was ingedoken voor zijn comeback. De meningen hierover waren uiteraard verdeeld, want hadden wij het hem al vergeven dat hij door twee meisjes wordt aangeklaagd voor verkrachting en door een ander voor aanranding? Hoe lang moest hij gecanceld blijven? Een vraagstuk waar ik me deze week graag over buig. Het is fascinerend om te kijken naar hoe de communis opinio werkt en andere maatstaven hanteert in vergelijkbare gevallen. Zo leek rapper Lil Kleine nadat hij zijn ex-vriendin mishandeld had ontegenzeggelijk gecanceld, maar werd eerder deze week aangekondigd dat hij vandaag op een festival optreedt – tot woede van veel van de festivalbezoekers. Uiteindelijk ging het optreden toch niet door. Toen bekend werd dat de Amsterdamse rapper Joey AK een vrouw had ontvoerd, kokend water over haar heen had gegoten en met een vuurwapen op haar hoofd had geslagen tot ze bloedde, zagen we niet diezelfde massale verontwaardiging. Integendeel, hij is als held onthaald door zijn achterban. Hetzelfde geldt voor rapper Kempi, die zijn ex mishandelde en een 17-jarig meisje tot prostitutie dwong. Hun nummers worden bovendien nog gewoon gedraaid op sommige radiozenders – in tegenstelling tot Marco Borsato en Ali B. Ook in de VS speelt iets soortgelijks: zanger R. Kelly wordt niet meer gedraaid vanwege zijn veroordeling voor kindermisbruik en gedwongen prostitutie, maar Michael Jacksons nalatenschap heeft nog geen enkele deuk opgelopen, terwijl er een documentaire over hem verscheen waarin slachtoffers vertellen jarenlang te zijn misbruikt door hem. Komt het omdat we die mooie muziek niet willen missen? Het is ook vrij merkwaardig dat verwerpelijke teksten van Ali B nooit voor commotie hebben gezorgd, terwijl andere rappers wel voor de rechter moeten verschijnen vanwege opruiende uitspraken. Zo werden rappers Jorra en Biggs Kaki veroordeeld tot een taakstraf vanwege hun rapteksten (in hoger beroep werden ze vrijgesproken). Ook rapper Ismo moest zijn videoclip Eenmans van internet afhalen vanwege de zinnen ‘Ik haat die fucking Joden nog meer dan de nazi’s’ en ‘Flikkers geef ik geen hand’. Ali B heeft teksten in zijn nummers waar ik persoonlijk meer van schrik dan van zijn vermeende daden achter de schermen bij The Voice. Zo heeft hij een nummer genaamd Shotgun waarin hij zingt: ‘Wanneer ik op je schiet, dan zeg ik ‘Neem het me niet kwalijk’(…) Zodra ik kill, ja, dan ben ik echt een vakman. Ik hoef geen microfoon, geef mij een shotgun (…) Als huurmoordenaar kill ik mensen voor een doezoe (duizend). Hou niet van kinderen, plaats een bom onder Prénatal (…) M’n vader gaf me ’n pipa (pistool) en een mes in plaats van speelgoed.’ Ik bespeur weinig knuffelgehalte. Is het flauw om een nummer van hem uit 2004 op te rakelen? Misschien. Maar dat zeiden we ook niet over het kaarsincident van Johan Derksen een tijdje terug. Ook al was het 50 jaar geleden gebeurd, we vonden het niet kunnen, iedereen had het erover en het OM startte een onderzoek. Is het zijn artistieke vrijheid? Muah, vind ik moeilijk te zeggen. Mag je ineens alles wél zeggen en kwetsbare jongeren beïnvloeden als je er een beat onder zet? Juist niet, lijkt mij. Kennelijk baseren wij hoe erg wij iets vinden op hoeveel pijn het onszelf doet om diegene te veroordelen. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/is-het-flauw-om-een-nummer-van-ali-b-uit-2004-op-te-rakelen~b0062b17/
2022-09-17||We willen op ons mooist zijn, en daar horen schulden niet bij||Op de laatste dag van de zomervakantie bevond ik me in klein gezelschap in de Efteling. Terwijl ik in een lange rij stond voor de meest onschuldige en geweldloze attractie, een rustig boottochtje, voer er net een gondoletta langs met daarin een volledig in driedelig pak geklede man, compleet met gepoetste schoenen en aktetas. Het viel nogal op tussen alle sneakers, trainingsbroeken en kleurrijke T-shirts waar het park vol mee was. Een man in een driedelig pak, alleen in een bootje, wat deed hij daar? Ongewild kreeg ik het beeld van een man die ’s ochtends zijn gezin gedag kust, zijn aktetas pakt en zogenaamd naar werk vertrekt. Alleen het werk is er niet meer. En na vele rondjes met de auto, uren etalages bekijken en zo lang mogelijk met een koffie doen totdat de barista hem de tent uitkijkt, ondertussen moed verzamelend om thuis te vertellen over zijn ontslag, trakteert hij zichzelf op een dagje Efteling. Een ander scenario kwam niet boven. Terwijl ik dagen later nog mijmer over de man in pak, hoor ik op de radio een item over schulden. Het is vooral de schaamte, zegt een deskundige, waar mensen mee kampen. Het is de schaamte die ervoor zorgt dat mensen te lang wachten om hulp te zoeken. Het is ook die schaamte die mensen ervan weerhoudt te vertellen dat ze ontslagen zijn. Die ervoor zorgt dat ze de schijn ophouden. We willen zo graag glanzen, we willen heel en gaaf lijken, we willen succesvol gevonden worden, wat dat ook betekent. We willen schoon schijnen. Zogenaamd op ons mooist zijn. En daar horen schulden niet bij, daar horen ontslagen niet bij. Ook al kan het zomaar gebeuren, het leven is niets meer dan een verzameling van omstandigheden, een verkeerde afslag of keuze lijkt zo genomen, een kans zo verkeken, een slechte kaart zo toebedeeld. Net voordat het bootje met man in driedelig grijs achter een bocht verdween, zag ik hem een smartphone tevoorschijn halen. Ik hoopte dat hij niet een update op zijn Twitter ging plaatsen over de een of andere denkbeeldige succesvolle zakendeal maar dat hij zijn partner een bericht stuurde, dat hij even wil praten als hij thuis is. En dat hij een paar uur later met zijn hoofd in de schoot van zijn geliefde ligt, die hem troost en fluistert dat het goed komt. Maar grote kans dat mijn beeld helemaal niet raakte aan de werkelijkheid, in het park bestaand uit één grote schijnwereld. In bootjes die zich ook anders voordoen, want ze worden door kabels onder water voorgetrokken. Zelfs de watervogels die om ons heen dobberden leken niet echt. Dacht ik. Tot er opeens een opvloog en ik van schrik bijna uit de boot viel. Spokenwordartiest, schrijver en ­docent Babs Gons maakt ons deelgenoot van haar belevenissen. Lees al haar columns hier terug. Reageren? b.gons@parool.nl||https://www.parool.nl/columns-opinie/we-willen-op-ons-mooist-zijn-en-daar-horen-schulden-niet-bij~b674e791/
2022-09-17||Angelica Huig (78) droomt van Elvis op een groot scherm ||Op mensen die haar onbekend voorkomen, is Angelica Huig niet bijzonder gesteld. Bezoek in het revalidatiehuis, waar ze van een darmoperatie herstelt, wordt dan ook zacht gezegd niet heel hartelijk ontvangen. “Je mag alles eten, niet alles weten,” is het vaste, summiere antwoord van Huig op vragen die haar niet zinnen. Maar zodra Michel de Witte ten tonele verschijnt, wijkt een lach niet meer van haar gezicht. De grote vijftiger met tatoeages zo ver het oog reikt, is de uitzondering op de regel. Hem duldt ze wel en haar grillige buien hebben hem nooit verjaagd. De twee koesteren hun bijzondere vriendschap, want vanzelfsprekend is die niet. “Ze doet me aan mijn moedertje denken,” zegt De Witte (54). “M’n ma was mijn alles, maar is inmiddels alweer twintig jaar dood. Zij was ook erg gevat, net als tante Ans.” Tante Ans, oftewel de 78-jarige Angelica Maria Huig, werd in 1943 in München geboren en verhuisde vier jaar later met haar Duitse moeder en Nederlandse vader naar de Amsterdamse Indische Buurt. “Ze vertelt mondjesmaat over die tijd,” zegt De Witte. “Maar het was geen malse jeugd, dat is wel zeker.” Haar leven lang werkte ze met verstandelijk beperkte kinderen. “Elke ochtend staat ze hier hartstikke vroeg op om de tafel te dekken omdat ze dat gewend is van haar tijd in de zorg,” zegt De Witte. Huig is getrouwd geweest, al laat ze daar weinig over los behalve dat haar moeder ‘hem een geschikte man vond en zei dat ik daar mee moest trouwen’. Over die ándere grote liefde van haar leven praat Huig des te liever. Elvis Presley, de Amerikaanse zanglegende, doet Huigs hart sneller kloppen. Veel van zijn liedjes kan ze woord voor woord meezingen en het huis hangt vol met foto’s van hem. Waarom nou juist The King of rock-’n-roll het onderwerp van haar adoratie is, weet De Witte eigenlijk niet. Navraag leert dat haar broer, die tien jaar geleden overleed aan prostaatkanker, een vetkuif droeg en naar Elvis luisterde. De jonge Huig was dol op haar broer en ging mee in zijn fanschap. Van haar moeder kon zij als kleine zusje fluiten naar een Presleyplaat. Juist dat verbod maakte zijn muziek des te begeerlijker en zo nam haar aanbidding grote hoogtes aan. “Elke muur en plank in haar huis is gevuld met Elvisprullaria,” zegt De Witte. “Ik wist niet wat ik zag de eerste keer!” Dat hij een voet bij haar over de drempel kon zetten, is een klein wonder. “Ze zegt altijd: ‘Ik doe alleen open voor God, de politie en Michel.’” Hij leerde haar kennen als de dame die elke ochtend in buurthuis De Archipel een kopje koffie kwam drinken. De Witte deed daar vrijwilligerswerk en ontwikkelde een zwakke plek voor Huig. “Tante Ans kan soms wat fel en opdringerig zijn. In het buurthuis zaten ze niet altijd op haar te wachten, maar ze is een hartstikke lief en leuk mensje, mits je weet hoe je met d’r moet omgaan.” Als Michel zich niet om haar had bekommerd, was ze allang vergeten, zegt Zakery Beacher, een maatschappelijk werker uit de Indische Buurt. “Hij heeft haar weer tot leven gebracht.” De Witte: “Het werd op een gegeven moment heel schrijnend. Ze raakte steeds meer in de war en verwaarloosde zichzelf. Het liep af.” In februari verhuisde ze naar het revalidatiecentrum en ‘sindsdien leeft ze op’. “Voor zichzelf zorgen lukte haar niet meer, hier wordt er wel naar haar omgekeken.” Het kleine Elvismuseum, oftewel Huigs woning, is intact gebleven, maar of ze ooit terugkeert, weet De Witte niet. Een aantal foto’s zijn meegekomen naar Nieuw-West, maar het liefst trakteert hij haar op een avondje onvervalst Elviszwijmelen met een mooie film, zoals Viva Las Vegas. “Een hapje erbij – ze kan onwijs genieten van lekker eten – een beamer in de grote zaal en al haar medebewoners die mogen aanschuiven. Zo’n avond zou tante Ans niet snel vergeten.” Stuur uw reactie met vermelding van telefoonnummer naar aha@parool.nl. Meer info: amsterdammerhelptamsterdammer.nl||https://www.parool.nl/ps/angelica-huig-78-droomt-van-elvis-op-een-groot-scherm~b6c9bdce/
2022-09-17||Opinie: ‘De politiek is niet gebaat bij een hogere kiesdrempel’||Woensdag zullen tijdens de Algemene Beschouwingen, daags na Prinsjesdag, twintig fracties met elkaar in debat gaan. Daarmee laait ook het debat over het verhogen van de kiesdrempel weer op. Nederland heeft voor Tweede Kamerverkiezingen een kiesdrempel gelijk aan één zetel. Al jaren worden in de media en daarbuiten tal van argumenten aangedragen voor het verhogen van die drempel. Twee daarvan komen steeds terug: een kiesdrempel zou om te beginnen de versplintering tegengaan. Daarnaast zou Nederland zonder kiesdrempel onbestuurbaar worden. Deze argumenten worden echter keer op keer weerlegd door politicologisch onderzoek. De versplintering van het Nederlandse politieke stelsel is immers in de eerste plaats een gevolg van het wegsmelten, of zelfs imploderen, van de klassieke grote partijen. Met name de PvdA en het CDA zijn er debet aan. De vrijgekomen kiezers zijn op zoek naar nieuwe partijen die bij hen passen. Zonder implosie van de PvdA en het CDA, geen versplintering. Als je dan een ‘kiesdrempel-light’ invoert van 2 procent, zoals vaak wordt voorgesteld, is het effect zeer beperkt: in 2021 zouden 3 van de 17 fracties verdwijnen en zouden de overgebleven partijen 3 extra zetels krijgen. Om echt effect te hebben moet je een forse kiesdrempel van bijvoorbeeld 12 tot 15 zetels invoeren (zoals ook de staatscommissie parlementair stelsel onder voorzitterschap van Johan Remkes aangeeft). In 2021 blijven dan 4 partijen over. En miljoenen stemmers zouden dan niet vertegenwoordigd worden in de Tweede Kamer. Dat heeft gevolgen voor het politiek vertrouwen. Met een kiesdrempel-light zal de groep wantrouwenden een beetje groter worden, met een forse kiesdrempel wordt die groep naar alle waarschijnlijkheid beduidend groter. Het tweede argument dat vaak terugkomt is dat een hogere kiesdrempel de bestuurbaarheid verbetert, omdat het aantal partijen nodig voor een regeringscoalitie dan kleiner is. Biedt een kiesdrempel van 2 procent hier een oplossing? Dat is erg onwaarschijnlijk. Ook bij zo’n kiesdrempel blijft het aantal partijen in de Tweede Kamer groot. Bovendien pakt zo’n kiesdrempel-light de belangrijkste oorzaak van de huidige brede coalities niet aan. Zoals we in 2012 zagen kun je met de huidige kiesdrempel van één zetel wel degelijk een uitslag krijgen die een coalitie met twee partijen mogelijk maakt. Dat hangt namelijk met name af van de grootte van de grote partijen, niet van het aantal partijen in de Tweede Kamer. Ook hier geldt dus weer: wil je echt de bestuurbaarheid beïnvloeden, dan moet je voor een fors hogere kiesdrempel gaan. Met alle gevolgen van dien. Een kiesdrempel-light heeft daarnaast nog een nadeel: het schrikt kleine partijen af om deel te nemen aan een coalitie. En traditioneel zijn het net de kleine partijen, zoals de ChristenUnie en D66 (soms als kleine, soms als grote partij), die coalities tussen klassieke grote partijen hebben gestut. Alleen betalen partijen die aan de macht zijn daar doorgaans een electorale prijs voor. Denk aan het D66-adagium ‘regeren is halveren’. Je kan immers niet al je kiezers tevredenstellen, en als kleine partij is je onderhandelingsruimte klein omdat je weinig gewicht in de schaal legt. Sommige van de oorspronkelijke kiezers van deze kleine partijen zullen dus afhaken. Als je de huidige kiesdrempel ophoogt, ontneem je deze kleintjes de prikkel om deel te nemen aan een coalitie: het risico om te verdwijnen uit de Tweede Kamer wordt dan reëel. De voorstanders van een hogere kiesdrempel lijken the best of both worlds te willen: maximale representativiteit en bestuurbaarheid. Dat is echter niet mogelijk. Nog niet zo lang geleden kwam de staatscommissie parlementair stelsel met een mooi en gebalanceerd rapport waarin het tal van suggesties deed om het Nederlandse politieke systeem te versterken. Denk aan een verhoging van de waarborgsom en ondersteuningsverklaringen voor deelname aan de Kamerverkiezingen en de herinvoeringen van lijstencombinaties om politieke blokvorming te stimuleren. Hoog tijd om het over deze suggesties te hebben en niet steeds weer de discussie over een hogere kiesdrempel nieuw leven in te blazen. Kristof Jacobs is universitair hoofddocent politicologie aan de Radboud Universiteit, Nijmegen. Hij doet onderzoek naar democratie, referenda, kiesstelsels, verkiezingen & sociale media. Op dit moment voert hij een groot onderzoeksproject uit dat gaat over ‘boze burgers’ en democratische vernieuwing.||https://www.parool.nl/columns-opinie/opinie-de-politiek-is-niet-gebaat-bij-een-hogere-kiesdrempel~be202a77/
2022-09-17||Opinie: ‘Het is goed te begrijpen dat de boeren woedend zijn’||Om maar meteen met de deur in huis te vallen: ik begrijp de stikstofmaatregelen die het kabinet wil nemen. Niet alleen omdat de uitspraak van de Raad van State een juridische werkelijkheid heeft gecreëerd waar niemand op de korte termijn omheen kan. Maar ook omdat ik vind dat we een vreemde ordening hebben van ons land en zijn zeer beperkte landoppervlakte, waarbij de agrarische functie domineert en andere functies, zoals woning- en bedrijvenbouw, verdringt. Hierdoor kan ons postzegelland de op een na grootste landbouwexporteur van de wereld zijn (na de Verenigde Staten). Ik geef toe, onze boeren zijn innovatief en efficiënt. Bovendien is het dierenwelzijn bij ons goed geborgd. Een varkentje kan beter in Nederland grazen dan in, pakweg, Brazilië. Allemaal legitieme redenen waarom de wereld liever bij ons koopt dan elders. Toch is het contra-intuïtief dat ons land nota bene China van bijvoorbeeld varkensvlees moet voorzien. China is ongeveer 233 keer zo groot als Nederland maar vormt een van de snelst groeiende afzetmarkten van Nederlands varkensvlees. En het frappante is dat we de Chinezen hiermee niet alleen een plezier doen met ons goede vlees, maar ook grote verborgen subsidie schenken. Onderzoek van milieuadviseur CE Delft (2018) heeft geconcludeerd dat varkensvlees 53 procent duurder zou moeten zijn om alle maatschappelijke schade te kunnen vergoeden. In 2019 was de Nederlandse exportwaarde naar China 377 miljoen euro aan varkensvlees. Dit betekent simpelweg dat we honderden miljoenen euro’s subsidie schenken aan het buitenland, terwijl de schade van varkenshouderij in termen van bijvoorbeeld stankoverlast hier neerslaat en tot gezondheidsproblemen leidt in Noord-Brabant en Limburg. Alles afwegende vind ik toch dat het stikstofdebat eenzijdig en activistisch wordt gevoerd. De verhouding tussen de argumenten is zoek. Het is daarom goed te begrijpen dat de boeren woedend zijn: over de toon in het debat, over de neerbuigendheid van enkele Randstedelijke politici en over het gemak waarmee boeren schuldig worden gemaakt aan problemen die niet alleen door de landbouw worden veroorzaakt, zoals droogte. De boeren zijn woedend omdat het kabinet aan hun bezit komt, aan hun bedrijf dat zij misschien van generatie op generatie geërfd hebben, aan hun bestaan, aan hun identiteit en dus aan hun wezen. Zijn dit grote woorden? Nee. De belangrijkste adviseur van het kabinet, het Planbureau voor de Leefomgeving, sprak in een rapport vorig jaar over ‘een landschappelijke verandering die historisch gezien weleens ongeëvenaard zou kunnen zijn’. Mij valt op dat de ernst van deze aanstaande landschappelijke verandering in het buitenland beter wordt begrepen dan in ons eigen land. Iedere buitenlander die gevraagd wordt Nederland te omschrijven, zal naast Johan Cruijff een karakteristiek weiland noemen met koeien erop. Dit is de foto van Nederland. Welke argumenten stelt het kabinet om deze ‘historisch ongeëvenaarde verandering’ te rechtvaardigen? Natuurbescherming. Hoe zit dit? Simpel gezegd komt het erop neer dat twee EU-richtlijnen uit 1979 en 1992 Nederland verplichten bedreigde insecten en plantensoorten in bepaalde natuurgebieden te beschermen. Sinds de invoering van de richtlijnen gaat de implementatie EU-breed bijzonder stroef. Mede hierdoor verrichtte de Europese Commissie in 2015 een gezondheidscheck (de zogeheten fitness check) van de Europese natuurwetgeving. De vraag die centraal stond was of beide richtlijnen nog wel effectief, relevant en van toegevoegde waarde zijn. De uitkomst was een vermomde cirkelredenering. De richtlijnen zijn niet effectief omdat hun doelstellingen nog niet zijn bereikt en er niet te voorspellen is wanneer dat wel het geval zal zijn. Wel zijn ze nog altijd relevant en van waarde, aangezien er nog altijd grote hoeveelheden bedreigde dier- en plantensoorten zijn. Of de beheersmaatregelen die lidstaten nemen kostenefficiënt zijn kon ook niet worden bewezen, vanwege een tekort aan data. In een bijzin wordt gemarkeerd dat de Commissie het risico ziet dat integrale projecten met een ‘win’ voor natuur niet uitgevoerd kunnen worden, onder andere omdat er geen sprake is van een publiek belang. Nederland heeft parallel aan die gezondheidscheck ook een onderzoek verricht. De uitkomst daarvan was dat er veel dilemma’s zijn die de uitvoering van de EU-richtlijnen bemoeilijken. Een dilemma was het risico dat natuurlijke dynamiek of plannen ter verbetering van het ecosysteem leiden tot verslechtering of aantasting van de instandhoudingsdoelen en zodoende in strijd zijn met de EU-richtlijnen. Kortom, de onderbouwing rondom de Europese natuurwetgeving is verre van een uitgemaakte zaak. De reactie van het kabinet op de magere onderbouwing van de EU fitness check en het eigen onderzoek is veelzeggend. De beschermingsdoelen van de EU-richtlijnen moeten niet ter discussie worden gesteld. “Het beschermingsniveau mag niet verlaagd worden,” aldus toenmalige staatssecretaris Van Dam (PvdA) in 2016. Maar waarom niet? Waarom voeren we niet eens een goede en minder eenzijdig discussie over het juiste niveau van biodiversiteit dat wij willen behouden? Welke robuustheid en vitaliteit van de biodiversiteit vinden wij wenselijk en realistisch? Is alle natuur beschermingswaardig? Wanneer hebben we besloten, aan de hand van welke maatschappelijke kosten-batenanalyse, dat we als samenleving koste wat kost deze prijs willen betalen? Welke maatschappelijke kosten en baten zijn verbonden aan een lager beschermingsniveau? Dit zijn cruciale vragen, zeker als het kabinet met het zwaarste instrument dreigt: onteigening. Zeg maar het soort instrument waar ze in bananenrepublieken zoals Zimbabwe ervaring mee hebben. Ik wil een geïnformeerde keuze maken, maar dat kan ik nu niet. Willen we echt onze boeren opofferen op het altaar van de argusvlinder en het geelsprietdikkopje? De antwoorden in het stikstofdebat zijn flinterdun en de verhoudingen zoek. Hala Naoum Néhmé is politiek econoom en voormalig lid van de Amsterdamse gemeenteraad voor de VVD.||https://www.parool.nl/columns-opinie/opinie-het-is-goed-te-begrijpen-dat-de-boeren-woedend-zijn~b4e02cda/
2022-09-17||Schrijfster-journalist Ronit Palache: ‘Als ik Zomergasten kijk, denk ik: oh geef mij die kans!’||“Daar ben ik geboren, in het AMC. Dat vind ik heel fijn – stel je voor dat er Amstelveen in je paspoort staat! Ik voel me ook enorm Amsterdammer: ik ben echt een stadsmens, dol op cafés, ik omarm alles wat de stad me te bieden heeft.” “Ik groeide op in Amstelveen, in een warm en tolerant gezin. Het was er rustig, beschermd, helemaal in de Joodse scene waar ik vandaan kom. We kwamen bijna niet in Amsterdam, we hadden er ook weinig te zoeken – dat was althans de impliciete boodschap die ik kreeg. Met de hoge joodse feestdagen gingen we wel naar de Portugese synagoge, op het Jonas Daniël Meijerplein, maar als je meteen door een deur verdwijnt, krijg je van de stad niet zoveel mee. Wij bleven in onze cocon.” “Een van mijn oudste herinneringen aan het centrum is op mijn twaalfde, toen we naar de stad gingen om kleding te kopen voor mijn bat mitswa en een ongeluk kregen met de tram. Daarna ben ik een tijd behoorlijk bang geweest voor Amsterdam.” “De familie van mijn vader gaat terug tot begin 17de eeuw. Samuel Palache, mijn voorvader, was een gezant van de Marokkaanse koning en dikke vrienden met prins Maurits. Hij is de eerste volwassene die werd begraven op de Joods-Portugese begraafplaats in Ouderkerk aan de Amstel, in 1616.” “Mijn middelbare school, in Buitenveldert. Een joodse school. Ik heb daar niet bewust voor gekozen – mijn hele leven bestond uit wat ik gejodel noem. Ik kende alleen Joden, dus een joodse middelbare school was vanzelfsprekend. Achteraf gezien was ik liever naar een gymnasium gegaan, maar toen was het belangrijker om het leven voort te zetten zoals dat voor me was uitgestippeld.” “Ik heb mijn geloof niet van me afgeworpen, zoals vaak wordt gesuggereerd. Ik heb nooit in God geloofd, maar toch ben ik joods en dat blijf ik, alleen is dat gemeenschapsleven niets voor mij. Dat iedereen alles van elkaar weet en voortdurend over elkaar kletst. De verwachtingen en codes vond ik verstikkend. Als puber heb ik me vooral heel erg verveeld: de helft van het weekend werd in beslag genomen door de sabbat. Dan mocht je weinig: niet fietsen, geen muziek luisteren. Pas als er drie sterren aan de hemel stonden, was je weer vrij. Zeker in de zomer duurt een dag dan wel heel erg lang. En dan moest ik nog naar sjoel, naar de joodse jeugdvereniging, nog een keer naar sjoel. Toen ik op mezelf ging wonen, hoefde ik niet meer te wachten op die drie sterren. Jemig, dacht ik, ik heb er een hele dag bij!” “Die is zo belangrijk voor mij geweest om te duiden waar ik vandaan kom. Hij heeft een vocabulaire bedacht voor de geheimzinnigheid en onuitgesprokenheid van de Tweede Wereldoorlog. Zoals het woord leedadel dat hij muntte, waaruit een soort hiërarchie van lijden blijkt. ‘Ja… Bergen-Belsen… Laat me niet lachen! Auschwitz, dát was pas een kamp.’ Dat soort dingen zeggen mensen met trauma’s dus. Hij heeft me ook doen inzien waarom slachtoffers vrijwel nooit precies zeggen wat er gebeurd is in de oorlog: omdat het te pijnlijk is om aan mensen die je dierbaar zijn te vertellen.” “Ischa ontregelde. Hij had een enorme veelzijdigheid die hem goed van pas kwam als interviewer. Als ik dan nu kijk, naar Zomergasten bijvoorbeeld – mensen vinden dat een elitair programma, dat kan wel wezen, maar ik kijk er graag naar – dan zie ik dat de interviewer op haar manier ontzettend haar best doet. Dat ze ontzettend goed voorbereid is en ook een redactie heeft die het allemaal goed doet – maar je kunt je niet voorbereiden op veelzijdigheid. Dat heeft ook te maken met krankzinnig veel lezen, krankzinnig veel weten, zodat je kunt reageren als iemand iets zegt wat niet op je blaadje staat. Dan denk ik: oh ik wil het doen! Geef mij die kans! Ze mogen me bellen, ja, ik zou morgen solliciteren.” “Mijn oma miste een nagel aan haar middelvinger. Toen ik haar vroeg hoe dat kwam, zei ze eerst dat hij tussen de deur was gekomen, een andere keer kwam het doordat ze van de trap was gevallen en een derde keer had ze hem gebroken. Weinig geloofwaardig. Pas jaren later zag ik dat ze tijdens het Spielbergproject waar ze aan meewerkte, vertelde dat de nazi’s haar nagel er met een tang uit hadden getrokken. Zo typisch dat ze het wel op band vertelde, maar niet aan haar kleindochter. Veel van wat men had meegemaakt in die tijd was taboe: veel te confronterend. Toen ik een keer bij mijn opa in een gestreept bloesje aan kwam, stormde hij lijkbleek de kamer uit. Die blouse had hem doen denken aan het kamp. Je weet: als mensen raar gaan doen, heeft dat met de oorlog te maken.” “Zo werd Renate Rubinstein genoemd, omdat haar vader dat vroeger steeds zei als iemand zich met haar bemoeide of haar vertelde hoe ze moest leven: lass sie, lass sie! Laat haar. Ik had de bloemlezing die ik van haar werk heb gemaakt zo willen noemen. Ze was de eerste columnist van Nederland en schreef geruchtmakende stukken voor Vrij Nederland. Ze was er altijd op uit om ‘de waarheid’ te vertellen – behalve dan over haar tien jaar durende clandestiene relatie met Paroolcolumnist Simon Carmiggelt.” “Als je een bloemlezing maakt, ben je maandenlang van ’s ochtends vroeg tot ’s avonds laat aan het lezen. Iemands eigen werk, maar ook alle archieven, op zoek naar stukken, columns, kattenbelletjes die nog niet zijn gepubliceerd. Daarin probeer je dan een rode lijn te ontwaren. Dat vind ik het leukste van de wereld: ik blijk dus een enorme archiefnerd te zijn. Ik vind mezelf tamelijk sociaal, maar het is zo heerlijk om compleet in een ander universum te verdwijnen zonder de ruis van de dagelijkse dingen. Je moet monomaan te werk gaan.” “Ik heb een groot essay geschreven in de Volkskrant over machtsmisbruik bij de uitgeverij waar ik jaren werkte. MeToo ging over seksueel grensoverschrijdend gedrag, maar machtsmisbruik kan ook gaan over niet-fysieke intimidatie: grilligheid, uitschelden. Uit de honderden reacties die ik erop kreeg, moet ik concluderen dat het op heel veel plekken voorkomt. Bij de politie, de overheid, talkshows, op de Zuidas. Er was ook kritiek op mijn eigen rol, maar die benoemde ik juist in mijn stuk: ik vind dat je niet alleen met de vinger moet wijzen, maar ook in de spiegel moet durven kijken.” “Daar ben ik totaal door geobsedeerd. Eigenlijk lees ik al 23 jaar memoires van ex-gelovigen. Van de bekende Nederlandse romans, uittreedliteratuur van Amerikanen, ex-mormonen, ex- chassidiem, noem maar op. Uiteindelijk gaat het allemaal om processen van autonomie: hoe komt het dat sommige mensen zich in een bepaalde gemeenschap niet op hun gemak voelen en op zoek gaan naar hun eigen stem? Waarom lukt het ze niet om mee te gaan in de stroom?” “Ik promoveer op dit onderwerp aan de UvA en lanceer er komende maand een podcast over samen met Lale Gül, Van God los. In Nederland is nog niet veel onderzoek gedaan naar dit onderwerp, het gevoel heerst dat dit soort ervaringen niet meer speelt in het seculiere Nederland van nu, maar de hoeveelheid mensen die zich meldden om mee te werken aan de podcast blijkt iets anders.” “Daar heb ik drie jaar gewerkt: twee seizoenen Pauw, één seizoen Op1. Er is altijd die discussie over vrouwen die niet in talkshows willen zitten. Ik kan me heel goed voorstellen dat je gewoon niet wíl komen. Niet elk verhaal leent zich voor maximaal negen minuten. Als je heel rad van de tong bent gesneden en je weet precies hoe je je boodschap moet brengen, kun je het erop wagen. Maar als je daar moeite mee hebt of het duurt langer voor je op dreef bent, kan het dodelijk zijn.” “Het meest erudiete, veelzijdige wezen met wie ik kennis heb gemaakt in mijn leven. Postuum, wederom. De tragiek van mijn leven is dat ik vooral veel houd van de mensen die er níét meer zijn. Burnier is twintig jaar dood op de dag van mijn boekpresentatie. Ze was romancier, essayist, hoogleraar criminologie. Ze schreef begin jaren zestig al onomwonden over homoseksualiteit en hoe het voelt verdwaald te zijn in een vrouwenlichaam. Belezener vind je ze nauwelijks. Deze bloemlezing wordt het sluitstuk van een naoorlogse Joodse schrijversgeneratie. Eerst maar eens promoveren en Zomergasten presenteren, haha.” “Het verraad van Anne Frank? Ik heb dat met stijgende verbazing gelezen. Ik had het stiekem gekregen, het weekend voor verschijning, omdat ik er die maandagavond over moest praten bij Op1. Ik vond het zo schokkend: dit is geen coldcasespel, dit gaat over vermoorde mensen! Ik dacht nog: wat absurd dat dit zo gebracht wordt alsof onomstotelijk vast is komen te staan wie de verrader is van Anne Frank, en dat heb ik die avond ook gezegd. Mensen zeiden: ze willen gewoon niet dat de verrader een Jood is, maar daar had het geen bal mee te maken: Geschiedenis is geschiedenis. Maar dit was broddelwerk.” “Mijn high school idol. Ik volg hem al sinds ik een puber ben. Hij is de ultieme chansongod voor mij. En de ideale man, natuurlijk. Hij heeft de oude chansons nieuw leven ingeblazen – onbegrijpelijk dat hij niet voorkwam in het eerste seizoen van dat chansonprogramma van Matthijs van Nieuwkerk.” “Ik ben hem een keer tegengekomen toen ik in Parijs was. Ik had toen een Franse, heel jaloerse vriend, dus toen we Patrick Bruel zagen zitten op een terras, dacht hij: oh god, nee hè. Ik durfde niet naar hem toe te gaan, ik transformeerde echt in een meisje van twee. Maar toen mijn vriend naar de wc was, kreeg ik toch nog die knipoog.” Andreas Burnier: Elk boek is een gevaar. Samengesteld en ingeleid door Ronit Palache, De Arbeiderspers, 29,99 euro.||https://www.parool.nl/amsterdam/schrijfster-journalist-ronit-palache-als-ik-zomergasten-kijk-denk-ik-oh-geef-mij-die-kans~b84f7adc/
2022-09-17||Heeft privatisering ooit geleid tot een beter product of een lagere prijs?||De rouwkaart bij het overlijden van mijn moeder, verzonden vanuit Amstelveen, valt na een week op de mat in Amsterdam. Een dag na de begrafenis. Gelukkig was het elders beter. Het is exemplarisch voor de allerbelabberdste postbezorging in de stad. De dagelijkse postbode van de PTT is vervangen door hooguit twee keer per week bezorging door PostNL. Een typisch voorbeeld van hoe een prima functionerende nationale organisatie zonodig geprivatiseerd moest worden en sindsdien voor hogere kosten een waardeloze dienst verricht. Gepaard gaande met asociaal personeelsbeleid waarmee alleen nog maar parttime krachten voor zo slecht mogelijke arbeidsvoorwaarden worden ingehuurd. Terwijl het bedrijf in 2021 een dikke 250 miljoen winst heeft gemaakt. Dat geld gaat natuurlijk niet naar betere dienstverlening, lagere tarieven of iets meer salaris voor de medewerkers. Welnee, PostNL gaat gewoon vrolijk voor 250 miljoen eigen aandelen inkopen, zodat de beurswaarde stijgt, al het geld naar de aandeelhouders vloeit en de directie een vette bonus verdient. Zijn er eigenlijk voorbeelden van privatisering van voorheen uitstekend functionerende diensten in het belang van ons allemaal, die heeft geleid tot een beter product of een lagere prijs? Zijn we erop vooruitgegaan toen onze Nederlandse Spoorwegen, onze energiebedrijven, onze Postbank of onze vuilnisophaaldiensten zonodig moesten worden geprivatiseerd? Al in 2008 waarschuwde Herman Tjeenk Willink, toenmalig vicepresident van de Raad van State, dat door privatisering winst en groei belangrijker zijn geworden dan het algemeen belang en sommige overheidstaken simpelweg niet goed meer worden uitgevoerd. Begrijp me goed: ik ben geen voorstander van allemaal door de staat aangestuurde nutsbedrijven. Het is echter een interessante gedachte dat bedrijven die met ons geld diensten leveren voor het algemeen belang gewoon verantwoording afleggen aan de gemeenschap, in plaats van louter aan aandeelhouders. Een ander irritant neveneffect van privatisering is de onhandige fragmentatie van diensten. Naast PostNL is er ook nog eens bezorging van wat andere post door een serie bedrijfjes die elk één of twee brieven per week komen afleveren. Het is bijna knap dat je het zo inefficiënt kunt organiseren. In de commerciële wereld is immers concurrentie en elkaar zoveel mogelijk tegenwerken belangrijker dan slim samenwerken. Niet alleen bezorging van post is inmiddels versnipperd, het geldt ook voor bezorging van goederen. Zo racet er dagelijks een bataljon bezorgautootjes door de straat, van UPC, DHL, Fedex, DPD, GLS en een hele serie andere bedrijven die allemaal hetzelfde doen, het verkeer verstoppen en het milieu bederven. Zou het niet slimmer zijn ergens aan de rand van stadsdelen een distributiecentrum neer te zetten van waaruit één bezorgdienst hele wijken bedient? Dat is natuurlijk vloeken in de kerk van de neoliberale uitverkoop van diensten in ons land. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/heeft-privatisering-ooit-geleid-tot-een-beter-product-of-een-lagere-prijs~b054be611/
2022-09-17||Wat ze bij ’t Zusje bourgondisch dineren noemen, blijkt een tergend langzame parade van belabberde amuses (4)||Het is goed bedacht: bij ’t Zusje dineer je voor een vast bedrag van 33,80 euro per persoon. Alle tafels worden één keer bezet, dus je mag zo lang blijven als je wilt. Daarmee is het een fancy variant van een all you can eat, al noemen ze het zelf liever ‘avond­vullend bourgondisch dineren’. Dat slaat aan. Er zijn inmiddels meer dan dertig vestigingen, waaronder een in Amsterdam, midden in het Gijsbrecht van Aemstelpark. Als we om zeven uur binnenkomen zit het bomvol opgeruimde gezinnen, vriendinnen van middelbare leeftijd en zwijgende stelletjes. Iedereen heeft zich opgedoft: een avondje ’t Zusje is een avondje uit. Voor ons ligt een papieren placemat met daarop de menukaart, die leest als een bloemlezing van Allerhandes uit vervlogen tijden. ­Pasteitje met runderragout, ­visduo van gerookte paling en forel, tomatencrèmesoepje… Ik ben een sucker voor klassiekers, dus ik vind het prima. Ook over de bediening niets dan goeds. We worden geholpen door de vrolijke Jip, die zich aan ons voorstelt en de spelregels uitlegt: we krijgen een stapel papiertjes waarop we twee minigerechtjes per persoon mogen aankruisen. Twintig minuten later verschijnt de bestelling en pas dan mogen we de vol­gende ronde doorgeven. Snap je meteen waarom je hier bijna niemand ziet eten: feitelijk is het meer een all you can wait dan een all you can eat. Gelukkig is het uitzicht op het park prachtig. Naar buiten kijken is sowieso het devies, want binnen ziet het eruit als een opgedirkte versie van een bowlingbaanrestaurant met veel zwart, neprozen en gouden engelen. Dat laatste vind ik opmerkelijk, want in culinair opzicht blijkt het niet bepaald de hemel. Mijn eerste twee gerechtjes komen zelfs gevaarlijk dicht in de buurt van de hel. Van de ‘falafel met Surinaamse salade’ blijkt de uitvoering nog erger dan het idee: ik krijg twee ingezakte, oververmoeid ogende knikkertjes, het ene gevuld met zoete, kleverige smurrie, het andere met een brij die in de verte iets van kaas wegheeft. Wat het is weet ik niet en eigenlijk wíl ik het ook niet weten, maar met falafel heeft het niets te maken. Aan de garnalencocktail zit zo’n vreemd chemisch smaakje dat ik niet meer dan anderhalve hap durf te nemen. Na weer twintig minuten wachten blijkt dat het erger kan. De calamares ziet eruit alsof hij al door iemand anders is opgegeten en de restjes per ongeluk bij ons op tafel zijn beland: een kwakje slijmerige salade met daarop vier piep­kleine... tja, hoe zal ik het noemen? In het beste geval is dit het afsnijdsel van het afsnijdsel van de inktvis. Zelfs de reigers op de Albert Cuyp zouden hier hun neus voor ophalen. Is alles zo slecht? Dat nu ook weer niet. De zalm met sperzieboontjes en dillesaus is als je sterft van de honger zelfs best te doen. Wat verder scheelt is dat alle porties zo klein zijn dat alles op is voor je überhaupt door hebt hoe smerig het is. En hoe zout, want mán, wat krijg je hier dorst. De verleiding om me te bezatten is inmiddels dan ook vrij groot. Ik doe het niet, maar dat komt eigenlijk alleen omdat de rosé van Nicolette van Dam en Bas Smit het hoogtepunt van de wijnkaart blijkt. Dan dus maar water: een 0,7 literflesje gefilterd kraanwater kost hier 3,95 euro. Huh? Volgens Jip is het voor een goed doel. Op de kaart staat inderdaad: ‘Elke fles tafelwater van 0,70 liter zorgt voor 1000 keer zoveel schoon drinkwater in een ontwikkelingsland.’ Dat zal wel, maar één telefoontje naar initiatiefnemer Made Blue leert dat per fles slechts 21 cent naar het goede doel gaat. De rest gaat dus gewoon in de zak van de ondernemer. Terug naar het eten. ‘Verrassend sparerib-duo’ doet zijn naam eer aan: ik krijg een bordje met één sparerib en één mierzoete satébitterbal. Het schnitzeltje met stroganoff ligt er zo droevig bij dat het ieder moment in huilen kan uitbarsten. Ik ook, zeker nadat ik het proef: een eigenaardige mix van zuur, zoet en muf met zulk belabberd vlees dat ik acuut vegetariër wil worden. Gelukkig zijn er genoeg vega­gerechten. Daarvan is de ravioli in ieder geval eetbaar en ook het ‘boerenfrietje stoof’ gaat, vooral omdat de friet vult. Helaas ruikt én smaakt de stoof naar oud ­kippenvoer. Hoewel iedereen om ons heen vrolijk blijft bestellen, gooi ik de handdoek in de ring en schakel over op de desserts. De crème brûlée heeft een mooi gebrand suikerlaagje en ook de andere nagerechtjes zien er goed uit. Als je niet beter zou weten, zou je dan ook zomaar de illusie kunnen hebben dat je hier op niveau zit te dineren. Niets is echter minder waar: dit is een tergend langzame parade van belabberde amuses. Of mijn tafelgenoot het daarmee eens is? Geen idee. Van alle ellende zijn ook wij veranderd in een zwijgend stel. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/wat-ze-bij-t-zusje-bourgondisch-dineren-noemen-blijkt-een-tergend-langzame-parade-van-belabberde-amuses-4~b50df617/
2022-09-17||De stijl van Thuy Pham: ‘Ik vind dat kleding je huis is en je je er vooral goed in moet voelen’||“Ik weet wat ik leuk vind en wat bij mij past, maar ik hou me nergens aan vast. Over het algemeen is mijn stijl simpel, ­elegant en comfortabel. Simpel, omdat ik vind dat kleding je huis is en je je er vooral goed in moet voelen. Elegantie is iets van de laatste jaren. Ik hou van vrouwelijke items met een chique twist. En comfort is hét element van mijn stijl. Het moet lekker zitten, ik moet er goed in kunnen bewegen, ermee naar kantoor kunnen en er ook iets leuks mee kunnen doen in de avond.” “Ik draag een groene cardigan van Comme des Garçons uit 1996, gevonden via Direct Vintage. De kleur viel me direct op en de manier waarop hij valt, vooral bij de mouwen, vind ik mooi. Het topje heb ik in de Kalverstraat gekocht. De merkloze vintagerok van Nho Girl is mijn go-to-item van dit moment. Ik voel me er vrij in en kan hem voor allerlei gelegenheden en bij alle temperaturen dragen. De tas komt van een markt in Rome, aangeschaft voor een euro. De laarzen van Guidi zijn mijn trots, je kunt zien dat ze ambachtelijk zijn ge­maakt. Ik wilde al lang schoenen van leer die zich zouden vormen naar mijn voeten, net als de exemplaren die mijn moeder vroeger vijftien jaar lang droeg.” “Vroeger kon ik internet afstruinen voor bepaalde items, nu draag ik wat ik al heb of per toeval heb gevonden. Ik heb er geen probleem mee een outfit vier keer achter elkaar te dragen, ik geniet echt van elk item. Vroeger wilde ik misschien laten zien welke kleding ik allemaal had, nu zie ik het meer als het tonen van mijn huis: hier woon ik nu in. Ik koop graag ­dingen waarvan ik weet dat ze voor altijd bij me zullen blijven. Niet alleen vanuit duurzaamheidsoogpunt, maar ook omdat ze een belichaming zijn van mijn identiteit. Kleding maakt veel met je mee. Ik wil later kunnen terugkijken naar mijn favoriete items en eraan herinnerd worden hoe erg ik me daarin thuis heb gevoeld.”||https://www.parool.nl/ps/de-stijl-van-thuy-pham-ik-vind-dat-kleding-je-huis-is-en-je-je-er-vooral-goed-in-moet-voelen~b10fa493/
2022-09-17||Alsof zijn lichaam in een blender was gepureerd en over het matras heen was geschonken||Duizenden maden waren via zijn meterkast de woning binnengekropen. Ze zaten overal. Onder de vinylvloer, de kasten, zelfs ín de poten van zijn barkrukken. Hij woonde er pas twee dagen. De beestjes waren afkomstig van de bovenliggende woning. De bewoner was overleden en had enkele dagen dood in zijn slaapkamer gelegen. Zodra ik zijn voordeur opendeed, kwam er een ontie­gelijke walm naar buiten. Het was zonder meer een van de ergste geuren die ik ooit heb geroken. Toen ik binnenstapte, begon het te ­kraken onder mijn laarzen. Het geluid deed me denken aan knetterijs. Ik kon ­nergens staan zonder tientallen maden dood te trappen. De moed zakte me in de schoenen toen ik de slaapkamer zag. Mijn hemel, wat is hier gebeurd, vroeg ik me af. Had hij echt maar enkele dagen in de woning gelegen? Ik kon het niet geloven. Het leek alsof zijn lichaam in een blender was gepureerd en over het matras heen was geschonken. Buiten was het ruim dertig graden. Het idee dat ik mezelf van top tot teen moest inpakken om hier veilig te kunnen werken, deed me al zweten. De hele kamer zou gestript moeten worden. Hard, fysiek werk onder onmenselijke omstandigheden. Ik had er geen zin in, maar alle bewoners van het appartementencomplex hadden hun hoop op mij gevestigd. Het eerste halfuur verliep redelijk soepel. Ik gooide alle bevuilde doeken weg en maakte daarna een gedeelte van de vloer schoon. De eerste kleine overwinning was behaald, nu kon het echte werk beginnen. Het zweet liep inmiddels in straaltjes over mijn rug. Ik probeerde een van de matrassen op te tillen. Alles was spekglad geworden door het vrijgekomen lichaamsvet. Ik gleed alle kanten op, alsof ik voor het eerst op schaatsen probeerde te staan. Na meerdere pogingen lukte het me eindelijk het ene matras op het andere te leggen. Hierna kon ik het bedframe demonteren, inpakken en afvoeren. Ik ruimde de enorme plas met vloeistoffen onder het bed op, waarna ik het overige bed en de twee matrassen ook kon af­­voeren. Na het verwijderen van de laminaatvloer zat het zwaarste gedeelte er eindelijk op. Ik trok mijn beschermende kleding uit en dronk een tweeliterfles water bijna in één teug leeg. Het overgebleven water schonk ik over mijn hoofd om al het zweet af te spoelen. ’s Nachts beleefde ik de gehele schoonmaak nogmaals in mijn dromen. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/alsof-zijn-lichaam-in-een-blender-was-gepureerd-en-over-het-matras-heen-was-geschonken~b243daeb/
2022-09-17||Joris Bijdendijk helpt in de keuken: ansjovis op olie of op zout?||Wat is er nou mooier dan ansjovis van eigen kust, en wel uit Bergen op Zoom? Ja, Bergen op Zoom! Daar, aan onze eigen Nederlandse kust, vangt de familie Van Dort – lieslaarzen aan, enorme netten erbij – ansjovis. De graatjes halen ze met de hand uit de vissen en daarna leggen ze ze in Waddenzout. In het maken van een ­simpel potje ansjovis zit een week lang zwoegen, liefde en ambacht, en wel drie generaties aan kennis. Je kunt ansjovis frituren, rauw eten, op zuur of in olie, maar deze vis is vooral bekend geworden in gefermenteerde vorm. Deze smaakbommen zijn echt de bom. Vooral in Oost-Azië is gefermenteerde vis razend populair. De fermentatie dient daar twee belangrijke doelen: conserveren en het produceren van een eetlustopwekkende smaak, namelijk umami. In Europa was dit ook lang een bepalende smaak, in de vorm van garum: een Romeinse vissaus die bestaat uit vocht van de verrotting. Klinkt vreemd, maar is heerlijk! Het werd, en wordt nog wel, gemaakt door vis met ingewanden en al te zouten en maandenlang te laten fermenteren in de zon. Later pas werd ansjovis van ingewanden ontdaan, waarna de filets netjes gezouten en droog gefermenteerd werden, tot snoepjes die bijna naar gedroogde ham smaken. Mieke vroeg me naar de toepassingen van ansjovis. Er is veel mogelijk met gefermenteerde ansjovisfilet, maar hier mijn favoriete toepassingen. Op nummer 5: maak een bagna cauda om je rauwkost of blaadjes artisjok in te dippen. Op 4: door de olijventapenade. Nummer 3: op een pizza. Nummer 2: door sauzen om ze een diepe umamismaak te geven. Mijn favoriet: meng ansjovis door boter en stoof daar spinazie in. Met een gekookt ei, naast een gebakken tartaartje: een en al genot. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-ansjovis-op-olie-of-op-zout~b90a1198/
2022-09-17||Meer Amsterdammers kampen met betalingsachterstanden: ‘Nu ook middeninkomens geraakt’||Het jaar is nog lang niet voorbij en nu al hebben bijna net zoveel Amsterdammers een betalingsachterstand bij hun energiebedrijf als in heel 2021. Dat blijkt uit de meldingen die energiebedrijven doen bij de gemeente als klanten achterop raken met betalen. In 2021 maakten energiebedrijven hier 4123 keer melding van. Eind juli van dit jaar stond de teller al op 3716. Ook energiebedrijf Vattenfall, dat van oudsher veel klanten heeft in Amsterdam, signaleert dat betalingsachterstanden beduidend vaker voorkomen. Tot september heeft Vattenfall al 20 procent meer meldingen gedaan van betalingsproblemen bij Amsterdamse klanten dan in heel 2021. Na een wetswijziging vorig jaar krijgen gemeenten al in een vroeg stadium een waarschuwing van onder meer energiebedrijven als inwoners betalingsachterstanden oplopen. Achterliggende gedachte is dat de gemeenten afsluitingen en hoog oplopende schulden kunnen voorkomen door inwoners onder te brengen bij schuldhulpverleners. In Amsterdam werkt dit al tien jaar zo, onder de naam ‘Vroeg Eropaf’. Vattenfall werkt daar ook al jarenlang aan mee. Dat de energierekening een grote hap neemt uit het huishoudboekje, leidt inmiddels ook tot betalingsachterstanden elders. Andere meldingen bij Vroeg Eropaf, afkomstig van bijvoorbeeld woningcorporaties en zorgverzekeraars, kwamen tot augustus net zo hoog uit als in heel 2021. Ook het aantal meldingen door Waternet is buitengewoon hoog. “Het begint met de energierekening en daarna kunnen ze de rest ook niet meer betalen,” zegt Aletta van Tent, die werkt als manager bestaanszekerheid bij de buurtteams die hulp bieden aan Amsterdammers met betalingsproblemen. “Twee maanden terug waren het nog vooral de energiebedrijven, maar nu lopen ook bij woningcorporaties en zorgverzekeraars de achterstanden op. De betalingsproblemen zijn structureel geworden.” De buurtteams zetten zich in de coronacrisis al schrap, maar de verwachte hausse aan betalingsachterstanden bleef toen uit. Toen de gasprijzen begonnen te stijgen was het afwachten of het opnieuw met een sisser ging aflopen, na de zomer werd duidelijk van niet. “In sommige wijken zagen we het aantal meldingen bij Vroeg Eropaf explosief stijgen, soms zelfs een verdubbeling,” zegt Van Tent. “Ineens komen we ook bij huishoudens waar we anders nooit hadden aangebeld. Echt middeninkomens,” zegt Van Tent. In plaats van Amsterdammers op of onder de armoedegrens worden voor het eerst inkomens tot net onder modaal financieel uit balans gebracht. “Als je ineens 400 euro per maand kwijt bent aan energie, moet je wel bezuinigen, ook als je 120 tot 150 procent van het sociaal minimum verdient. Daar vallen dus ook politieagenten en ambulancemedewerkers onder.” De buurtteams komen ook veel bij studenten en ondernemers, zzp’ers vooral. “Die worden vaak dubbel getroffen, met een energierekening thuis en op het werk.” De moeilijkheid is dat deze groepen geen aanspraak kunnen maken op allerlei regelingen, waaronder de energietoeslag van 1300 euro. De betalingsachterstanden lopen nog niet uit op meer schuldproblemen, maar dat lijkt een kwestie van tijd. Hoe dan ook zien de buurtteams Amsterdammers zo in het nauw komen dat die drastische stappen zetten. “Mensen die bij voorbaat zeggen: ik ga niet stoken, of hun kinderen van de sportclub halen,” zegt Van Tent. “Dit gaat een lange nasleep krijgen.” Ook Mathilde Corsten, directeur van buurtteam Zuidoost, merkt een flinke toename van het aantal bewoners van haar stadsdeel dat met betalingsachterstanden kampt. En ook bij haar team kloppen nieuwe groepen aan. “In Zuidoost wonen veel mensen die wel werken maar rond het minimumloon verdienen, bijvoorbeeld als schoonmaker.” Een groep die het voorheen nog net financieel kon rooien, maar nu door het ijs zakt vanwege de hoge vaste lasten. “Veel bewoners van Zuidoost zoeken vooral hulp via informele netwerken: het buurthuis of de kerk, bijvoorbeeld. Nu komen ze vaker bij ons terecht.” Net als bij de ondernemers en zzp’ers gaat de energietoeslag vaak nét aan hun neus voorbij. “De voedselbanken in Zuidoost zien deze mensen nu ook veel vaker. Doordat de boodschappen ook zoveel duurder zijn geworden, moeten ze daar nu ineens gebruik van maken.” In Zuidoost is domweg sprake van een armoedecrisis, zegt Corsten. “De armoede is de afgelopen maanden enorm toegenomen en ik verwacht dat het alleen maar erger wordt.” Naast de buurtteams maken ook andere Amsterdamse hulpinstanties momenteel hun borst nat voor wat komen gaat. Bij vrijwilligersorganisatie Humanitas zijn de aanmeldingen voor een maatjesproject, waarbij Amsterdammers andere Amsterdammers helpen hun administratie op orde te krijgen, verdubbeld. “Vorig jaar hielpen we 150 Amsterdammers aan een vrijwilliger die hen uit de brand helpt met vragen over schulden, hun budget of administratie,” vertelt coördinator Ana Claudia van Meeuwen. “Op dat aantal zitten we nu al.” Een andere groep die vaker bij Humanitas hulp zoekt zijn Amsterdammers die het Nederlands niet goed machtig zijn. “Brieven over hoe ze bijvoorbeeld de energietoeslag moeten aanvragen, vinden zij heel ingewikkeld.” Van Meeuwen verwacht dat aan het eind van het jaar nog een grote groep Amsterdammers zal aankloppen voor hulp. “De jaarnota zal voor veel mensen een klap zijn. Ik denk ook dat de schuldhulpverlening het gigantisch druk gaat krijgen.” De Regenboog Groep, die kwetsbare Amsterdammers zoals daklozen en verslaafden ondersteunt, zet zich ook schrap. “We verwachten een hausse aan hulpvragen,” zegt een woordvoerder. “Zoals wethouder Marjolein Moorman deze week al zei: we houden ons hart vast.”||https://www.parool.nl/amsterdam/meer-amsterdammers-kampen-met-betalingsachterstanden-nu-ook-middeninkomens-geraakt~b7fe8566/
2022-09-17||Tennissers in Daviscup Finals naar kwartfinale na knappe zege op Britten ||Tennissers Wesley Koolhof en Matwé Middelkoop bezorgden Nederland in het dubbelspel de overwinning op Groot-Brittannië in de Daviscup Finals bezorgd. Door de 2-1-zege is het Nederlandse team van captain Paul Haarhuis verzekerd van een van de eerste twee plekken in groep D en heeft het zich geplaatst voor de kwartfinales, eind november in het Spaanse Málaga. De dubbelspecialisten wonnen de afsluitende wedstrijd in de ontmoeting met de Britten in drie sets van Andy Murray en Joe Salisbury: 7-6 (0) 6-7 (6) 6-3. Botic van de Zandschulp had eerder in twee sets gewonnen van Cameron Norrie (6-4 6-2). Tallon Griekspoor verloor de eerste partij van Daniel Evans (6-4 6-4). Teamcaptain Paul Haarhuis noemde de overwinning een fantastisch resultaat. “We wisten dat Groot-Brittannië moest winnen. Wij hoefden niet te winnen, maar wilden dat wel”, zei de captain. “Na de nederlaag van Tallon Griekspoor zaten we een beetje in de put, maar Botic van de Zandschulp steeg boven zichzelf uit. En om het dan zo af te maken, is geweldig.” Haarhuis kijkt uit naar de komende kwartfinales, al hebben zijn jonge spelers ook nog wat jaren te gaan. “We hebben een goed team en dat wordt nog steeds beter in de komende jaren. Resultaten zoals deze blijven hangen in hun hoofden en ze weten dat ze daar horen te staan en daar ook willen staan.” Nederland speelt zaterdag nog tegen de Verenigde Staten dat na twee zeges ook al zeker is van de kwartfinales.||https://www.parool.nl/sport/tennissers-in-daviscup-finals-naar-kwartfinale-na-knappe-zege-op-britten~b90c41ef/
