2022-09-05||300.000 fans, 522 treinen en 160 kuub afval: dit zijn de cijfers van een weekendje Formule 1||Zondagmiddag ging Max Verstappen er met de winst vandoor tijdens de Dutch Grand Prix (DGP). Maar het was al vanaf vrijdagochtend groot feest in Zandvoort. Waar de eerste vrije trainingen al bijna 95.000 bezoekers naar het circuit trokken, werd het evenement zowel op zaterdag als zondag door 105.000 racefans bezocht. Dat brengt het bezoekersaantal op 305.000 bezoekers voor het gehele weekend. Hoe zijn al die bezoekers naar Zandvoort aan Zee afgereisd? Volgens de DGP-organisatie kwam 42 procent van de bezoekers met het openbaar vervoer richting het racecircuit. Verder pakten maar liefst 40.000 racefans, 37 procent van de bezoekers, de fiets. Tot grote vreugd van de organisatie is de touringcar dit jaar meer in trek dan voorheen en werd dit het vervoersmiddel van 10 procent van de bezoekers. De geparkeerde auto’s die rond het circuit te zien waren, waren vaak van media. “Wij moeten ieder jaar vierhonderd plekken vrijhouden voor journalisten,” vertelt de persvoorlichter van de Dutch Grand Prix. De NS en Prorail hebben samengewerkt om het treinverkeer zo soepel mogelijk te laten verlopen. Zo reden er ieder uur twaalf treinen vanuit Amsterdam en Haarlem richting het circuit. Tussen 07:30 en 22:00 reed er elke vijf minuten een trein. Na 22:00 reden er nog zes treinen per uur. De NS had de capaciteit om ieder uur tienduizend bezoekers te vervoeren. In totaal reden dit weekend 522 treinen heen en weer op dit traject. De NS moest driehonderd werknemers extra inzetten om deze hele operatie vlekkeloos te laten voorlopen. Het gaat hierbij om monteurs, machinisten, conducteurs, beveiligers en servicepersoneel op de stations. Het feest in Zandvoort zorgde ook voor veel rommel, meldt Spaarnelanden, dat het afval in Zandvoort ophaalt. “Ik denk dat we wel de dubbele hoeveelheid afval hebben ten opzichte van vorig jaar,” lacht persvoorlichter Lotte Kloos. “Maandag gaan we het afval wegen en in de loop van de week weten we om wat voor soort afval het met name gaat.” Vorig jaar was slechts 67 procent van het maximale bezoekersaantal aanwezig in verband met de coronamaatregelen destijds. Spaarnelanden wist al wel te zeggen dat het om ongeveer 160 kuub afval gaat. In een normaal druk weekend is dat zo'n 25 kuub. Naast het eigen team van 24 man werden ook 24 studenten ingehuurd om het opruimteam bij te staan. “Iedereen werkt ontzettend hard, dag en nacht. We zijn nu al bezig met de laatste loodjes,” aldus de woordvoerder. Vijftien vrouwen hebben afgelopen weekend bij de fanclub ‘Formule 1 vrouwen’ melding gemaakt van grensoverschrijdend gedrag op en rond het circuit. De vrouwen melden in hun billen te zijn geknepen en dat er bier over hen heen is gegooid. Svenja Tillemans, oprichter van de fanclub, vermoedt dat het werkelijk aantal vrouwen dat te maken heeft gekregen met grensoverschrijdend gedrag veel hoger ligt. Het gedrag van de Nederlandse fans lag onder vuur nadat er na de race in Oostenrijk, waar duizenden Nederlanders aanwezig waren, veel klachten over vrouwonvriendelijk gedrag binnenkwamen. De DGP-organisatie had voorafgaand aan de race al een speciaal telefoonnummer gedeeld waar vrouwen dit soort meldingen kunnen maken. ‘Hier zijn vijf meldingen binnengekomen, maar er was bijna geen bereik op het circuit’, zegt Tillemans in een persbericht. ‘Ik weet dat een aantal vrouwen naar beveiligers is gestapt, maar die verwezen door naar de politie, die buiten het circuit stond. Dan krijg je het “laat maar-effect” en dat is jammer’. De fanclub wil in gesprek met het circuit om een einde te maken aan vrouwonvriendelijk gedrag rondom de races. “We hebben wat mensen moeten aanspreken op wildplassen of op storend gedrag door alcoholgebruik, maar meldingen van seksueel grensoverschrijdend gedrag hebben we niet ontvangen,” vertelt een persvoorlichter van de gemeente Zandvoort. “We hebben eigenlijk niet meer overlast gehad in de stad dan na een drukke stranddag.”||https://www.parool.nl/nederland/300-000-fans-522-treinen-en-160-kuub-afval-dit-zijn-de-cijfers-van-een-weekendje-formule-1~bb07e037/
2022-09-05||Lorenzo Lucca helpt Jong Ajax aan zege op Heracles||Vlak voor rust opende de Italiaan de score en na een klein uur maakte hij er 2-0 van. Donny Warmerdam nam in de 73ste minuut de 3-0 voor zijn rekening en bepaalde niet veel later ook de eindstand. De 21-jarige Lucca, die na een uur werd gewisseld door trainer John Heitinga, wordt door de Amsterdammers gehuurd van Pisa. Hij deed tot nu toe pas één keer mee bij het eerste elftal. In de thuiswedstrijd tegen FC Groningen (6-1) viel de spits halverwege de tweede helft in. Voor Heracles was het pas de eerste nederlaag van het seizoen in de Keuken Kampioen Divisie. Jong Ajax boekte de tweede zege van het seizoen en staat nu tiende. Jong AZ was met 3-1 te sterk voor FC Dordrecht, terwijl Jong PSV op de eigen Herdgang met 3-0 kansloos was tegen TOP Oss.||https://www.parool.nl/sport/lorenzo-lucca-helpt-jong-ajax-aan-zege-op-heracles~bafc4a3b/
2022-09-05||Minister Staghouwer stapt op: hij zat al in blessuretijd en verbetering zat er niet in||Hij stond al langer onder ‘verscherpt toezicht’ en trok dit weekeinde de conclusie die anderen in de Tweede Kamer al eerder trokken: Henk Staghouwer is niet de juiste man op de juiste plek. Dus wandelde de ChristenUnieminister maandagavond naar de lobby van het ministerie van Landbouw om te zeggen dat hij niet langer ‘de juiste persoon’ voor de ‘klus’ was, die van het bepalen van landbouwbeleid en een weg vinden uit het stikstofdossier. Eigenlijk opereerde hij al in blessuretijd, want de Tweede Kamer was in juni al de wanhoop nabij. Sinds het kabinet de uitwerking van de stikstofplannen presenteerde, strompelde Staghouwer er als het ware achteraan. De reductie van stikstof was duidelijk gecommuniceerd, de harde boodschap overgebracht. Het was echter aan de CU-bewindsman om de boeren ook perspectief te bieden, maar dat kreeg hij zelfs in een twaalf uur durend debat niet voor elkaar. Een volledige Tweede Kamer, ook zijn coalitiegenoten, stelden een ultimatum: voor Prinsjesdag moest hij met uitgewerkte voorbeelden komen van ‘toekomstvaste agrarische bedrijfsplannen’. Een ‘richtinggevende’ brief, met de rode lijn: waar gaan we heen met de boerensector? Toen vorige week al bleek dat het Staghouwer niet ging lukken, waren Kamerleden niet verbaasd. Ze lispelden van de brekebeen van het kabinet, en dat op een verhit dossier. Het chagrijn hierover in het voorjaar, de zomer, en het gebrek aan verbetering moeten ook Staghouwer tot die vaststelling hebben gebracht. Maandagmiddag presenteerde Staghouwer nog een akkoord met Brussel over de mestregels voor Nederlandse boeren. Die verliezen hun privilege dat ze meer mest mogen uitrijden, maar na onderhandelingen met Brussel wist Staghouwer maandag met enige tevredenheid te melden dat dit wel in stapjes wordt afgebouwd. En dat er 130 miljoen wordt uitgetrokken om de schade voor boerenbedrijven te beperken. De minister repte met geen woord over zijn vertrek dat uren erna zou komen. Het lijkt een slotakkoord te zijn geweest. Volgens ChristenUnieleider Gert-Jan Segers had Staghouwer hem dit weekend gemeld dat het ‘voor hem nu hier stopt’. Segers roemt Staghouwers ‘eerlijkheid’ dat hij niet ‘de aangewezen man is’ om ‘de grote uitdagingen waar de landbouw voor staat, aan te gaan’. Die woorden kenmerken Staghouwer, vindt Segers. “Henk zat hier nooit voor zichzelf, maar altijd voor de zaak.” Landbouw is toch al niet de makkelijkste portefeuille. Al Staghouwers voorgangers hadden het moeilijk – van Gerrit Braks tot Jozias van Aarsten, van Laurens Jan Brinkhorst tot Hajo Apotheker. Het is altijd laveren tussen boerenlobby en milieuorganisaties, maar juist dat bleek Staghouwer niet te beheersen: in communicatie blonk hij geen moment uit. Bovendien krijgt hij de rekening gepresenteerd van het feit dat voor het eerst in decennia het roer ook echt om gaat in het landbouwbeleid. Het is een niet te onderschatten opdracht. Zo loopt het kabinet-Rutte IV voor het eerst personele averij op, in het stikstofdossier. Ook de positie van Christianne van der Wal (Stikstof, VVD) staat onder druk. Door haar standvastigheid lijkt ze steun te hebben in de ministersploeg, in tegenstelling tot Staghouwer. Zijn opdracht – en hoofdpijndossier – komt voorlopig op het bordje van ChristenUnieminister Carola Schouten. Zij is nu verantwoordelijk voor armoedebeleid, maar was eerder minister van Landbouw. Daarmee is tijd gekocht, want van haar zal niet een-twee-drie een landbouwvisie worden geëist nu ze net zit. Het probleem is allerminst weg.||https://www.parool.nl/nederland/minister-staghouwer-stapt-op-hij-zat-al-in-blessuretijd-en-verbetering-zat-er-niet-in~b11df1c1/
2022-09-05||Scummy Man schrijft nu ook eigen nummers: ‘Onze bandcoach zei dat het op muziek van Muse lijkt’||Sinds september 2021Genre poprock, covers en werken aan eigen nummersBandleden bassist Tijmen Kamerhuis (18), zangeres Wietske Snijers (20), drummer Lars Dijkgraaf (19), gitarist Sep Elders (16), toetsenist Merrit Hiddes (18)Kennen elkaar van de Muziekschool AmsterdamRepeteren op woensdagavond tijdens bandcoaching bij de Muziekschool Amsterdam in de Bachstraat Aantal optredens 5Wietske: “Onze naam komt van een Arctic Monkeys-nummer dat we spelen: When The Sun Goes Down. Daarin zit de tekst ‘what a scummy man’. Toen ik die zin zong, schreeuwde de rest van de band ‘scummy man’ terug. Dat werd onze naam.” Sep: “We begonnen met popmuziek, maar gaan steeds meer de rockkant op.” Tijmen: “Een ander voorbeeld van wat we spelen is The Pretender van de Foo Fighters. En we zijn begonnen met zelf nummers schrijven. In anderhalve maand knalden we er twee nummers uit. Eén is Engelstalig, de andere Nederlandstalig.” Wietske: “Nu experimenteren we gewoon lekker, ook met de talen. Het Nederlandstalige nummer heeft gierende gitaren, is bombastisch. Onze bandcoach zei dat het op muziek van Muse lijkt.” Sep: “Een vaste taakverdeling is er niet, we doen veel samen. Voor nummers komt Merrit vaak met een idee. Dan speelt ze het, veranderen we het een beetje en dan komt Wietske na tien minuten met een tekst.” Merrit: “Ik ben ook niet bang om ideeën te laten horen aan de anderen. We hebben het heel gezellig in de band.” Sep: “Af en toe iets té gezellig.” Merrit: “Dan kletsen we een halfuur en denken we: misschien moeten we weer gaan spelen.” Lars: “Een uur per week met de band zijn is eigenlijk te weinig. Dus we willen meer repeteren en spelen, naast het uur bandcoaching dat we hebben.” Wietske: “Als band willen we echt zelfstandig worden.” Lars: “En optreden buiten de muziekschool om. We hebben gespeeld in de Q-Factory en Cinetol, maar dat was met andere bands van de muziekschool.” Merrit: “Wat leuk was aan het optreden tijdens een bandwedstrijd in de Utrechtse Starsound Studio, was dat er ook andere mensen dan onze ouders kwamen kijken.” Tijmen: “Het is vet om optredens te doen. Door optreden raken wij gemotiveerder.”||https://www.parool.nl/ps/scummy-man-schrijft-nu-ook-eigen-nummers-onze-bandcoach-zei-dat-het-op-muziek-van-muse-lijkt~bd25b1ff/
2022-09-05||Als die brief weg is, is de ziekte er ook niet||In het gras lag een in vieren gevouwen A4'tje. Het lag er nog niet zo lang, zo te zien, want het was een hagelwit vel papier. Onbezoedeld, de zwanen, die hier de stoep vlakbij het water tot een moeras maken met hun groenzwarte stront waren nog niet over het stuk papier heen gewalst. Ik raapte het op, om het in de prullenbak verderop te gooien. Natuurlijk kon ik mijn nieuwsgierigheid niet onderdrukken en vouwde ik het A4'tje open. Het was niet voor mijn ogen bedoeld. Een brief van het Antoni van Leeuwenhoekziekenhuis. Kanker. Misschien verloren nadat iemand hier had geparkeerd en uit de auto was gestapt? (Er ligt hier ook veel rotzooi in de goot. Ik zag natte proppen toiletpapier liggen, en een leeg wc-rolletje. Bij een auto waarvan ik weet dat hij van een heel aardige man is. Maar misschien heeft hij lang na de lozing daar zijn auto geparkeerd. Het vuil dat bij een auto ligt hoeft niet per se uit die auto te zijn gemieterd, wil ik maar zeggen.) Die brief. Misschien weggegooid uit woede of frustratie. Als die brief weg is, is de ziekte er ook niet, en gloort er nog een fijne toekomst. Ik had een schema gezien met behandelingen. Het voelde als een inbreuk op iemands leven dat ik nu wist op welke dag hij of zij zou worden bestraald. Ik vouwde de brief snel weer in vieren. Kanker. Mijn twee opa’s zijn erdoor opgegeten. Van de een herinner ik me nog steeds hoe ijskoud zijn hand voelde de laatste keer dat ik hem levend zag. De ander, ik was veel jonger, heb ik nooit in het ziekenhuis bezocht. Ik herinner me hem in een bruine coltrui, lachend aan de tafel met de glaasjes jenever. (Een broer van hem stak zijn duim in een kelkje en riep: “Ja, nu is ie vol!”) Daarna heb ik hem nooit weer gezien. In de bibliotheek kwam ik als jongvolwassene een boek tegen met de titel Kankerpaviljoen. Een lichtgroen omslag. Ik durfde het boek van de beroemde schrijver niet open te slaan. Het woord kanker werd nog nauwelijks uitgesproken, of alleen als K. Toen ik thuiskwam, had ik de brief nog steeds in mijn hand. Ik vouwde de brief nog een keer open om te kijken of er een adres op stond. Wellicht dat er ergens in een huis naar de brief werd gezocht. De brief hoorde bij een huis een paar straten bij mijn woning vandaan. Misschien dat ik de bewoners weleens had gezien. ’s Middags, tijdens het uitlaten van de hond, stopte ik de brief stilletjes in hun brievenbus. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/als-die-brief-weg-is-is-de-ziekte-er-ook-niet~bb3dab84/
2022-09-05||Landbouwminister Henk Staghouwer stapt op||Staghouwer lag al langer slecht bij de Tweede Kamer. Op de dag dat het veelbesproken ‘stikstofkaartje’ werd gepubliceerd, kwam de bewindsman niet met concrete maatregelen om boeren perspectief te geven voor de toekomst. Maandag kondigde Staghouwer aan dat de voorstellen, die de Kamer voor Prinsjesdag had geëist, langer op zich laten wachten. Staghouwer wilde de stikstofgesprekken tussen boeren en kabinet onder leiding van VVD-coryfee Johan Remkes afwachten. Maandagavond gaf Staghouwer een statement op zijn ministerie, waarin hij benadrukte dat ‘boeren en vissers zekerheid nodig’ hebben. De landbouw staat met de stikstofdoelen voor een enorme omslag, aldus de bewindsman. “Ik heb mezelf de vraag gesteld: ben ik de juiste persoon om als minister van Landbouw, Natuur en Voedselkwaliteit leiding te geven aan de opgaven die er liggen? Ik ben het afgelopen weekend tot de conclusie gekomen dat ik die persoon niet ben,” aldus Staghouwer. “Ik wens mijn opvolger, samen met de toegewijde werknemers, alle succes toe,” voegde de bewindsman toe. Hij wilde niet op vragen ingaan. Hoewel er over Staghouwer al langer twijfels leefden aan het Binnenhof, kwam zijn opstappen op maandag toch onverwacht. Eerder die dag kondigde de minister nog aan dat er een conceptafspraak met Brussel was gemaakt over de uitzonderingspositie voor Nederlandse boeren op het gebied van mest. Die positie wordt afgebouwd, maar er staat wel een vergoeding tegenover. ChristenUnie-leider Gert-Jan Segers spreekt van een ‘beroerde dag.’ Volgens hem heeft Staghouwer ‘alles gegeven om de pittige verantwoordelijkheid waar te maken’ als minister van Landbouw. “In zijn verklaring bij zijn aftreden geeft hij aan dat hij zich steeds meer de vraag stelt of hij de aangewezen man is om als minister de grote uitdagingen waar de landbouw voor staat, aan te gaan. Die eerlijkheid kenmerkt Henk ook,” aldus Segers.||https://www.parool.nl/nederland/landbouwminister-henk-staghouwer-stapt-op~b56804f6/
2022-09-05||GroenLinks krijgt voor VVD bedoelde bestuursfunctie in Amsterdam-Zuid||Rocco Piers (51) moet namens GroenLinks de stadsdeelbestuurder worden. De afgelopen vier jaar vervulde hij deze rol ook al. Piers: “Ik ben blij me weer te kunnen inzetten voor de stad en voor Amsterdam-Zuid. Samen werken aan een groener, duurzamer en socialer stadsdeel, dat zie ik als mijn opdracht.” Zijn aanstelling kwam met veel moeite tot stand. De plek in Zuid werd aanvankelijk ‘gegund’ aan de VVD, zo besloten coalitiepartijen PvdA, GroenLinks en D66 in juni, in het kader van een ‘brede politieke vertegenwoordiging’. Dat was een experiment, want in de regel besturen alleen de coalitiepartijen om zo het coalitieakkoord goed uit te voeren. De VVD zag het experiment ook zitten en schoof Stijn Nijssen naar voren. Maar waar de top van de partijen het een goed idee vonden, viel het minder goed bij stadsdeelcommissieleden van PvdA, GroenLinks én de VVD. Ze geloofden niet dat een VVD-bestuurder in een stadsdeel beleid uit de Stopera kon komen uitvoeren en gaven een negatief advies over de komst van Nijssen. Hierdoor besloot de VVD zich terug te trekken. Nijssen zei teleurgesteld te zijn in zijn partijgenoten en PvdA-partijleider Marjolein Moorman noemde de hele kwestie een ‘gênante vertoning’. “Het was een experiment natuurlijk en ik vond het te prijzen dat de VVD het aandurfde. Maar er was blijkbaar verdeeldheid, ook bij ons.” Na het afketsen van Nijssen lag het voor de hand dat Piers weer naar voren zou worden geschoven. Hij was al bestuurder en het was bekend dat hij graag wilde doorgaan voor nog een periode – en de andere twee bestuurders zijn afkomstig van D66 (Bart Vink) en PvdA (Flora Breemer). Alle coalitiepartijen leveren in elk stadsdeel één bestuurder. Toch waren de afgelopen maanden ook voor Piers onzeker, erkent hij. Piers: “Ik heb het nooit persoonlijk opgevat dat ze de VVD een plek aanboden. Dat was gewoon een keuze en ik heb afgewacht tot ze een beroep op me zouden doen. Het was wel een bijzondere tijd, maar ik ben blij dat de boel nu is geregeld.” Woensdag geven commissieleden uit Zuid nog een advies over zijn voordracht en volgende week woensdag is het aan de gemeenteraad om definitief akkoord te gaan. Helemaal definitief is zijn komst daarom nog niet, al lijkt er deze keer weinig politieke tegenstand.||https://www.parool.nl/amsterdam/groenlinks-krijgt-voor-vvd-bedoelde-bestuursfunctie-in-amsterdam-zuid~b306b45f/
2022-09-05||NS-personeel legt werk opnieuw neer, drie nieuwe stakingsdagen aangekondigd||De eerste stakingsdag is aanstaande vrijdag in de regio’s noordwest en west, waar ook Amsterdam onder valt. De week daarop is er een staking op dinsdag 13 september in de regio’s oost, zuid en noord en donderdag 15 september in regio midden. Mocht NS na deze tweede stakingsronde nog steeds niet op de cao-eisen reageren, dan volgen er landelijke stakingen, aldus de vakbonden. Het is nog onduidelijk wat de impact zal zijn van de nieuwe stakingen op het treinverkeer en voor reizigers. De afgelopen twee weken hield het NS-personeel al een estafettestaking van vijf stakingsdagen voor een betere cao. Eerder kondigden de bonden al vervolgacties aan, omdat de NS niet op de cao-eisen had gereageerd, maar waren er nog geen data bekendgemaakt. ‘Alhoewel de stakingen van 24, 26, 29, 30 en 31 augustus qua actiebereidheid en effect op de dienstregeling en alle andere werkzaamheden bij NS een daverend succes zijn geweest, ligt er nog steeds geen nieuwe cao’, zo melden de vakbonden in een persbericht. ‘Een cao met een salaris, waarvoor mensen graag bij NS komen werken en met afspraken waarmee je naast je baan bij NS weer een sociaal leven kan hebben en weer gezond de eindstreep kan halen’, aldus de vakbonden. Een van de eisen van de vakbonden is een automatische compensatie voor prijsstijgingen in het salaris van NS-medewerkers. Ook willen de bonden een eenmalige uitkering van 600 euro, een aanpassing van de regeling om eerder te stoppen met werken en moet ‘de menselijke maat terug in het bedrijf’. Onder de NS-cao vallen zo’n 16.700 medewerkers. De onderhandelingen over een nieuwe arbeidsovereenkomst liepen eerder vast. Volgens de NS zijn sommige cao-eisen van de bonden praktisch onuitvoerbaar. Wel heeft het bedrijf eerder laten weten open te staan voor onderhandelingen met de bonden. Maandagavond kon een woordvoerster hier niet veel aan toevoegen. “De NS betreurt nieuwe stakingen. Maar we hopen nog steeds dat het niet zo ver komt. De deur staat nog open en we willen graag met de collega’s aan tafel.” De NS stelt dat de stakingen een duidelijk signaal zijn en dat de oproep van de vakbonden serieus wordt genomen. “Wij zijn aan zet. Het is in het belang van onze collega’s om tot een goede cao te komen. Wij zullen daar initiatief toe nemen.” De cao-onderhandelaars van CNV Vakmensen en FNV zeggen nog geen uitnodiging te hebben ontvangen voor een gesprek.||https://www.parool.nl/nederland/ns-personeel-legt-werk-opnieuw-neer-drie-nieuwe-stakingsdagen-aangekondigd~b9a09182/
2022-09-05||Kort sportnieuws||De Nederlandse volleyballers zijn er op het WK in Polen en ­Slovenië niet in geslaagd de kwartfinales te bereiken. In de Sloveense hoofdstad Ljubljana was Oekraïne met 25-16, 25-19 en 25-18 duidelijk te sterk voor Oranje, de nummer twaalf van de wereld. De Oekraïners staan zes plekken lager. In de groepsfase maakte Nederland nog een uitstekende indruk met zeges op Egypte, Argentinië en Iran, maar tegen Oekraïne kwam de ploeg van Roberto Piazza er geen moment aan te pas. Vier jaar geleden werd Nederland nog achtste op het WK. (ANP) De Nederlandse waterpolosters hebben met groot machtsvertoon de halve finales bereikt van het EK in Kroatië. De ploeg van bondscoach Evangelos Doude- ­sis verpletterde in de kwartfina- le in Split ook Frankrijk: 22-3. Oranje had in de groepsfase alle wedstrijden met groot verschil gewonnen. Oranje versloeg Kroatië (22-6), Hongarije (13-4), Griekenland (13-8), Roemenië (28-0) en Duitsland (29-3). Frankrijk was de nummer vier van de andere poule. In de halve finale wacht morgen de winnaar van het duel tussen Spanje en Hongarije. (ANP)||https://www.parool.nl/sport/kort-sportnieuws~b96f34de/
2022-09-05||Vervanger spaartaks jaar vertraagd, uitstel kost 385 miljoen euro||Het gaat om de vermogensrendementsheffing in box 3. De overheid rekende daarbij met een fictief rendement. Dat beleid werd eind vorig jaar door de Hoge Raad onrechtmatig verklaard; de overheid had te veel belasting geheven door een fictief rendement te hanteren. De Raad bepaalde dat veel belastingbetalers daarom recht hebben op compensatie. Het ging daarbij vooral om mensen met veel spaargeld. Door de lage rente behaalden spaarders weinig rendement, terwijl ze wel belasting betaalden over een fictief rendement: een vast percentage dat veel hoger lag dan de daadwerkelijke rente. Mensen die hun vermogen in aandelen of vastgoed hadden gestoken, verdienden hier veelal veel meer aan. Het kabinet wil daarom in het nieuwe beleid belasting over inkomsten uit vermogen gaan heffen op basis van het werkelijk behaalde rendement. Uit eerder onderzoek bleek dat dit nieuwe stelsel in 2025 kan worden ingevoerd onder bepaalde voorwaarden. ‘Onder andere als gevolg van de uitspraak van de Hoge Raad en de daarmee samenhangende nieuwe wetgeving, zowel voor het rechtsherstel als de overbruggingswetgeving, wordt niet meer aan deze randvoorwaarden voldaan,’ schrijft staatssecretaris Marnix van Rij (Belastingen). In totaal hebben zo’n zestigduizend belastingbetalers over hun belastingaangifte 2017 en 2018 bezwaar gemaakt en rechtszaken aangespannen. Het oordeel van de Hoge Raad heeft druk gelegd op het tijdpad, meldt Van Rij, en daarom zal het nieuwe beleid pas in 2026 van kracht gaan. Door het uitstel loopt de schatkist 385 miljoen euro mis. Voor de tussenliggende jaren werkt het kabinet aan overbruggingswetgeving, waarin alvast wordt uitgegaan van verdeling van vermogen op de spaarrekening enerzijds en in beleggingen anderzijds. Als de rente op spaargeld op het huidige lage niveau blijft dan betalen spaarders tijdens de overbruggingsfase vrijwel geen belasting in box 3, schrijft het Ministerie van Financiën. Spaarders die zich aansloten bij het massabezwaar tegen de vermogensrendementsheffing, krijgen hiervoor compensatie. Dit is een miljardenklus voor het kabinet. Dit weekeinde lekte uit dat spaarders die geen of te laat bezwaar hebben gemaakt, niet gecompenseerd worden.||https://www.parool.nl/nederland/vervanger-spaartaks-jaar-vertraagd-uitstel-kost-385-miljoen-euro~b1028754/
2022-09-05||Jacht op verdachten steekmoorden Canada duurt voort||De politie heeft de namen van de verdachten en hun foto’s en signalement vrijgegeven. Het gaat om Damien (31) en Myles Sanderson (30). Zij zouden met een auto op de vlucht zijn geslagen. De mannen worden verdacht van het doodsteken van tien mensen in een inheemse gemeenschap in James Smith Cree Nation en de nabijgelegen stad Weldon, in de provincie Saskatchewan. De Canadese politie bevestigde maandag In een persconferentie dat op dat moment vast stond dat er tien doden zijn gevallen en vijftien mensen gewond zijn geraakt ten gevolge van de steekpartijen. “Er kunnen nog meer gewonden zijn die zichzelf naar een ziekenhuis hebben vervoerd,” zei een politiecommandant. Meerdere gewonden verkeren nog altijd in kritieke toestand. De dodelijke steekpartijen gebeurden zondag kort na elkaar in dorpjes op het platteland van Canada. De politie begon rond tien over half zes in de ochtend telefoontjes over steekpartijen te krijgen. Ze heeft een ‘waarschuwing voor gevaarlijke personen’ afgegeven voor de provincie Saskatchewan en voor buurprovincies Alberta en Manitoba. Volgens een waarschuwing die de politie zondag kort na de middag heeft afgegeven, zou het tweetal zich mogelijk bevinden in Regina, de hoofdstad van de provincie Saskatchewan. Daar was al een grote politiemacht gemobiliseerd vanwege een Canadese voetbalwedstrijd in het Mosaic Stadion nabij het centrum van de stad. Het was echter onduidelijk in welke richting de verdachten waren gevlucht en of ze inmiddels van voertuig waren gewisseld. De politie laat weten dat sommige slachtoffers een gericht doelwit leken van de aanvallen, terwijl anderen willekeurig gekozen zouden zijn. De politie zegt onderzoek te doen op dertien plaatsen delict. Wat het motief van de twee verdachten is, is nog onduidelijk. Het hoofd van de Federatie van Soevereine Inheemse Naties suggereerde in een verklaring dat de steekpartij drugsgerelateerd zou kunnen zijn. “Dit is de destructie die we onder ogen zien, als schadelijke illegale drugs onze gemeenschap binnendringen”, zei Bobby Cameron, hoofd van de Federatie.||https://www.parool.nl/wereld/jacht-op-verdachten-steekmoorden-canada-duurt-voort~bc117c01/
2022-09-05||De gasprijs schiet nog verder omhoog. Wat betekent dat voor mijn energierekening?||Veel, maar niet iedereen evenveel. Mensen met een vast contract betalen gewoon de eerder afgesproken prijs. Maar ruim de helft van de huishoudens heeft inmiddels een variabel contract en zij hebben met de actuele prijzen te maken. De ene aanbieder bepaalt maandelijks de prijs voor gas en stroom, de ander doen dat zesmaandelijks. Dus sommige huishoudens zien de rekening maandelijks stijgen, voor andere komt de klap na een aantal maanden. Nu al zien mensen de rekening soms verviervoudigen. De hoge gasprijs is direct van invloed op de stroomprijs. Er is maar één stroomprijs, of het nu om stroom van een windmolen, kerncentrale of gascentrale gaat. Die prijs wordt bepaald door de duurste producent van stroom op dat moment. En dat is meestal stroom uit gasgestookte centrales: Nederland wekt 60 procent van zijn stroombehoefte op in gascentrales. De hoge gasprijs maakt de stroom dus duurder, óók als die komt van een windmolen of zonnepaneel. Producenten van groene energie zijn spekkoper bij die hoge stroomprijzen. Helaas niet. De voorraden zijn niet zo groot dat die ons gegarandeerd zonder problemen door de winter helpen. Experts schatten in dat de voorraden goed zijn voor twee maanden gebruik. Zeker als het een strenge winter wordt moet er meer gas worden ingekocht, of we moeten flink besparen op het verbruik. Wel is bepaald dat huishoudens te allen tijde energie moeten krijgen. De industrie kan zelfs gedwongen afgeschakeld worden als de gasvoorraden snel leeg raken. Een plan met welke bedrijven wanneer worden afgeschakeld is nog in ontwikkeling. Vraag en aanbod bepalen de prijs. Door het grotendeels wegvallen van het Russisch gas zit Europa nu met een beperkt aanbod. Rusland was de grootste gasleverancier voor Europa, zo’n 30 tot 40 procent van de totale Europese gasconsumptie. Elke verandering in het aanbod van gas, zoals de sluiting van gaspijpleiding Nord Stream 1, zorgt meteen voor een forse prijsstijging. Dat betekent dat Europa nu driftig op zoek is naar alternatief gas. Dat kan via gasleidingen uit andere gasproducerende landen als Noorwegen of Algerije. Of er komt vloeibaar aardgas, lng genaamd, via tankers naar Europa. Vooral lng moet in de gasbehoefte voorzien en dat is een probleem, want er is minder lng te koop dan er vraag naar is. Om de gasvoorraad aan te vullen moet Europa concurreren met Azië, dat ook veel lng importeert. Dat betekent dus hogere prijzen. Wat niet meehelpt: Europese landen bieden ook tegen elkaar op om zoveel mogelijk gas in te kopen voor de winter. Er is niet één wereldmarkt voor gas of stroom. In de Verenigde Staten is gas bijvoorbeeld veel goedkoper dan in Europa. En de stroomprijs verschilt weer per land; elk land produceert zelf een deel van zijn eigen energiebehoefte. Met duur gas, of met goedkopere doch vervuilende kolencentrales. Daarnaast bepaalt de kale prijs voor gas of stroom maar een deel van de rekening. Nederland heft bijvoorbeeld energiebelasting, accijns en btw op gas en elektriciteit. Daarnaast betaal je nog kosten voor de infrastructuur, elektriciteits- en gasleidingen. De roep om het heropenen van het Groninger gasveld wordt steeds luider. Verantwoordelijk staatssecretaris Hans Vijlbrief zei onlangs dat meer gas oppompen uit Groningen geen soelaas biedt; dat beetje extra productie uit Groningen is niet voldoende om de Europese marktprijs omlaag te duwen. De Europese Unie importeerde jaarlijks zo’n 168 miljard kubieke meter aardgas uit Rusland. In Groningen werd enkele jaren geleden 21 miljard kubieke meter gewonnen. Dat is een achtste van de Russische import. Het klopt dus dat Groningen niet in staat is het tekort op te vangen voor Europa. Deskundigen verwachten wel een prijseffect als Groningen meer gaat produceren; elk beetje extra aanbod kan de prijs drukken. Maar heel spectaculair zal dat niet zijn. Het zijn gouden tijden voor lng-producenten, tenminste als ze niet alles voor een vaste prijs hebben verkocht. Qatar, een van de grootste producenten ter wereld, gaat tientallen miljarden investeren in nieuwe lng-centrales. Het duurt echter nog jaren voor die extra productie gerealiseerd is. Tot die tijd zullen de krapte en hoge prijzen blijven. Wel zal de krapte iets afnemen. In de Verenigde Staten brak recent brand uit in een grote lng-terminal, maar de verwachting is dat die in het najaar weer operationeel wordt. En Shell hervat de productie van lng op de Prelude, een grote drijvende lng-fabriek op zee. Daar werd gestaakt door het personeel, dat een loonsverhoging van 30.000 dollar te weinig vond. Ter info: Het basissalaris ligt op 230.000 dollar per jaar. Een maximumprijs, die onder de huidige prijs voor gas ligt, zal lastig te realiseren zijn. Producenten verkopen het dan aan andere vragers die een hogere prijs willen betalen. Wel kunnen landen afspreken een maximumprijs voor hun bevolking of bedrijven in te voeren. Maar dat is niet gratis: de staat moet dan het verschil tussen inkoop- en verkoopprijs uit de schatkist bijleggen. De belastingbetaler betaalt uiteindelijk zijn eigen korting. Bovendien haalt een lagere energieprijs een prikkel weg om te bezuinigen op het verbruik.||https://www.parool.nl/wereld/de-gasprijs-schiet-nog-verder-omhoog-wat-betekent-dat-voor-mijn-energierekening~b2a4c691/
2022-09-05||Minister Hoekstra maakt geesten rijp voor lange oorlog: ‘Er moeten offers worden gebracht’||Hoekstra maakt in een speech bij de opening van het academisch jaar aan de Universiteit Leiden, waar hij zelf ook studeerde, de geesten rijp voor een langdurige strijd. Hij zegt zich grote zorgen te maken over ‘onze wereld’. De oorlog, zegt hij, is weliswaar inmiddels van de voorpagina’s verdwenen, maar de hoge energieprijzen worden door veel gezinnen ‘in heel Europa keihard gevoeld’. “Oorlogsmoeheid, war fatigue, ligt in zo’n situatie op de loer. En reken maar dat Poetin zal proberen deze vermoeidheid aan te wakkeren. Maar er is geen alternatief voor volhouden.” Hoekstra wijst op andere oorlogen waar Ruslands voorloper, de Sovjet-Unie, bij betrokken was: de oorlog in Afghanistan duurde negen jaar, de Koude Oorlog duurde decennia. Volgens Hoekstra vraagt de oorlog in Oekraïne om ‘geduld, vastberadenheid en offers’. “Die offers zijn het waard om te brengen, omwille van de veiligheid en stabiliteit. Alleen samen kunnen we weerstand bieden aan Poetins intimidatie.” Wel wil hij dat het kabinet ‘de helpende hand reikt’ aan mensen die in de problemen komen door de hoge energieprijzen. De Russische inval in Oekraïne, op 24 februari 2022, zorgde ook in Nederland voor een koerswijziging. De uitgaven aan Defensie stegen naar de Navonorm van 2 procent van het bruto binnenlands product, wat jarenlang onmogelijk leek. Ook andere landen uit de EU trokken meer geld uit voor de krijgsmacht. Dat is van groot belang, aldus Hoekstra. “En het is van cruciaal belang dat we samen met de VS optrekken.” Eerder werden nog vraagtekens gezet bij een te grote afhankelijkheid van de Verenigde Staten, toen het land zich onder president Donald Trump afkeerde van Europa en de Navo. Hoekstra wil ook de geopolitieke rol van de EU vergroten. Dat is volgens hem nodig omdat ‘het Westen’ qua bevolkingsaantal en economisch gewicht verhoudingsgewijs steeds kleiner wordt. Zo hebben 141 landen van de Verenigde Naties de invasie van Rusland veroordeeld. “Goed nieuws, zou je zeggen. Maar als je vervolgens onder de motorkap kijkt, dan ziet het er veel minder rooskleurig uit,” zegt Hoekstra. “Ongeveer de helft van de wereldbevolking woont in landen die Rusland niet veroordeelden.” De verhoudingsgewijze afkalving van het Westen en de opkomst van autocratische regimes zonder respect voor de internationale rechtsorde is, zegt Hoekstra, ‘voor Nederland een gevaarlijke samenloop van omstandigheden’. “Juist wij, vrij, welvarend en verbonden met alle uithoeken van de wereld, hebben belang bij stabiliteit. Bij betrouwbare handelsafspraken. Bij respect voor internationaal recht. Wat in het buitenland gebeurt, raakt ons.” Volgens Hoekstra proberen landen als Rusland en China ‘de regels van het spel te herschrijven’ en staan zij voor ‘een fundamenteel ander wereldbeeld’. “Zonder democratie of rechtsstaat.” Ook andere landen, die vinden dat het Westen te weinig oog heeft voor hun belangen, ‘voelen zich beter gehoord en bediend door onze geopolitieke rivalen China en Rusland’. “Dat vraagt dus om een sterkere, assertievere diplomatieke inzet.” Volgens hem wordt Europa in de huidige crisis ‘keihard met de neus op de feiten gedrukt’. “Voor onze energievoorziening blijken we afhankelijk te zijn van de grillen van een dictator. Ook in de coronacrisis bleek onze kwetsbaarheid, toen op het gebied van medische hulpmiddelen. Dat mag ons geen derde keer gebeuren.” De bewindsman wil dat de EU de ‘strategische afhankelijkheid’ van landen als Rusland en China afbouwt. Hij noemt dan met name de fabricage van chips, die een cruciale rol spelen in ons leven omdat mobiele telefoons, computers en auto’s ervan afhankelijk zijn. “De economische basis van ons continent rust steeds zwaarder op de chipsindustrie,” stelt Hoekstra. “Daarom is het cruciaal de toevoer van noodzakelijke grondstoffen daarvoor veel beter veilig te stellen.” Een deel van die grondstoffen komt uit Afrikaanse landen, een groot deel van de chipsfabrikanten zit in Azië. Nederland verlegt daarom de diplomatieke koers door een intensievere dialoog en samenwerking aan te gaan met landen in Afrika, Azië en ook Zuid-Amerika. Hoekstra spreekt over oude en nieuwe partners in die werelddelen. Met name Afrikaanse landen waren binnen het kabinet lange tijd het domein van de minister voor Buitenlandse Handel en Ontwikkelingssamenwerking. Door Buitenlandse Zaken werd het continent een beetje verwaarloosd, zegt een ingewijde in een toelichting. “Afrika is nu ook geopolitiek van belang.”||https://www.parool.nl/nederland/minister-hoekstra-maakt-geesten-rijp-voor-lange-oorlog-er-moeten-offers-worden-gebracht~b5ddeec0/
2022-09-05||Bijna niets wijst op daling Amsterdamse huizenprijzen||De tijd dat woningen maand na maand duurder worden, lijkt voorbij. Volgens Nic Vrieselaar, econoom bij de Rabobank, hangt veel af van de hypotheekrente. Als die nog verder stijgt, zullen de huizenprijzen dalen; die van de dure woningen het eerst. De Europese Centrale Bank (ECB) zal mogelijk volgende week aankondigen dat de Europese basisrente, de rente waartegen banken bij de ECB geld kunnen lenen, met driekwart procentpunt zal stijgen. Die maatregel zal ook doordruppelen naar de hypotheekrente. Tot dusver is er geen peil op te trekken, zegt Vrieselaar. “De rente op de kapitaalmarkt schommelt en is net weer heel snel opgelopen, terwijl hypotheekrente bezig was aan een lichte daling. Een verdere daling lijkt daardoor nu voorlopig van de baan,” zegt de econoom van de Rabobank. Als de hypotheekrente verder oploopt, tot bijvoorbeeld 5 procent, ‘moet het gek lopen als prijzen niet gaan zakken’, stelt Vrieselaar. “En wat je ook gaat zien, is dat overbieden op woningen minder wordt of niet meer gebeurt.” Economen breken zich het hoofd over de huizenprijzen, nu de torenhoge inflatie ook het maximale woonbudget onder druk zet. Iedereen heeft meer geld nodig voor boodschappen en energie. En dan is ook de rente voor een hypotheek met een rentevaste periode van twintig jaar dit jaar meer dan verdubbeld, naar 4 procent, terwijl de huizenprijzen nog altijd niet dalen. “We zien dat mensen weer vaker voor een hypotheek met een rentevaste periode van tien jaar kiezen. Dat is goedkoper,” zegt Vrieselaar. Het verschil is 0,4 procentpunt en dat scheelt toch weer bijna 100 euro netto bij een hypotheek van 400.000 euro. Volgens voorzitter Jerry Wijnen van de Makelaarsvereniging Amsterdam snijden de argumenten van de Rabobank weliswaar hout, maar heeft de woningmarkt in Amsterdam te maken met allerlei ‘verstorende factoren’. Volgens hem lijkt het er inderdaad op dat de stijgende hypotheekrente een temperend effect kan hebben op de oververhitte koopmarkt. “Hetzelfde geldt voor het aanbod dat nu toeneemt, maar voor Amsterdam specifiek geldt dat er in de stad simpelweg te weinig woningen zijn. En er wordt ook niet genoeg gebouwd, waardoor de situatie niet enorm verandert.” Volgens Wijnen lijkt het er wel op dat het zeer forse overbieden minder zal worden. “De extremen, dat mensen zes ton bieden bij een vraagprijs van vijf ton, zien we de laatste tijd wel wat minder.” Woningmarktanalist Maartje Martens verwacht stellig dat de prijzen van de duurdere huizen zullen dalen. “De doorstroming stokt als mensen hun bestaande huis niet kunnen verkopen voor de prijs die ze willen. Dan verkopen ze niet, maar gaan ze verbouwen. En doorstromen is duurder geworden door de hogere rente. Er komen daardoor minder mensen met veel overwaarde op hun huis op de markt, dus dat heeft gevolgen voor de prijzen van duurdere huizen; huizen die je met twee modale salarissen niet kunt betalen. De plus 20 procent uit coronatijd zal er zeker vanaf gaan.”||https://www.parool.nl/amsterdam/bijna-niets-wijst-op-daling-amsterdamse-huizenprijzen~bd138749/
2022-09-05||Rob B. krijgt vrijspraak voor Rosmalense Flatmoord: gerechtelijke dwaling nu definitief||Het gerechtshof maakte in de toelichting duidelijk dat het grote vraagtekens zet bij de onderzoeken die deskundigen destijds hebben verricht naar de dood van Regie van den Hoogen. Die onderzoeken vormden de belangrijkste pijlers onder de veroordeling van Rob B. Hij kreeg door het gerechtshof in Den Bosch in 2008 tbs met dwangverpleging opgelegd. Net als eerder de rechtbank achtte ook het gerechtshof in Den Bosch bewezen dat hij op 10 april 2000 zijn vriendin de keel had doorgesneden. B. heeft dat altijd ontkend, maar zijn verklaringen werden terzijde geschoven. Zijn tbs duurde tot 2017, maar B. verbleef ook daarna in een psychiatrische kliniek in West-Brabant. Hij heeft een schizofrene stoornis en lijdt aan wanen. Zijn advocaat Pieter van der Kruijs wist de Hoge Raad ervan te overtuigen dat de strafzaak moest worden herzien. Deskundigen van het Nederlands Forensisch Instituut verklaarden dat het bloedsporenonderzoek dat destijds is gedaan, te stellig was. Dat onderzoek, waarin de mogelijkheid van zelfdoding werd uitgesloten, was van cruciaal belang voor de veroordeling van B. Bovendien dook er een verklaring op van een huisarts, die enkele weken voor de dood van Regie van den Hoogen nog bij haar op visite was geweest. De vrouw dacht dat er ‘iets in haar nek’ zat en vroeg de arts dat weg te snijden. De vrouw had last van waanideeën, dacht de dokter. Hij deelde zijn bevindingen wel met de vaste huisarts van Van den Hoogen, maar zijn relaas drong nooit door tot de rechtszaak. Het Openbaar Ministerie trok twee weken geleden al de conclusie dat Rob B. ten onrechte veroordeeld is en dat Regie van den Hoogen zichzelf de hals moet hebben doorgesneden. Samen met Van der Kruijs gaat B. een gepeperde schadeclaim indienen. Twee weken geleden verklaarde B. dat hij het geld wil geven aan de psychiatrische kliniek waar hij verblijft. “Mij is 22 jaar van mijn leven afgenomen,” zei hij toen. Bij de uitspraak was B. niet aanwezig. Volgens Van der Kruijs zou dat emotioneel te zwaar voor hem zijn geweest. Het hof stelt in het vonnis dat de belangrijkste twee deskundigen van destijds – Richard Eikelenboom en Selma Schieveld – niet als deskundigen betrokken hadden mogen worden, omdat ze eerder ook al betrokken waren geweest bij het opsporingsonderzoek van politie en justitie. Ook op hun bevindingen had het hof flinke kritiek. ‘Niet overtuigend,’ aldus de voorzitter van het hof. Het OM biedt excuses aan voor het leed dat Rob B. is aangedaan. “Het OM betreurt het enorme leed dat Rob B. en zijn dierbaren is aangedaan en gaat kritisch kijken naar het verloop van deze zaak. Onder de verantwoordelijkheid van het Openbaar Ministerie zijn fouten gemaakt en daar bieden we onze excuses voor aan,” aldus Mariëtte Bode, landelijk hoofdadvocaat-generaal van het Ressortsparket. Het OM gaat in gesprek met B. en zijn advocaat om ‘persoonlijk excuses aan te bieden’. In dat gesprek wil het OM tevens ‘de eerste stappen zetten’ in het overleg over een schadevergoeding.||https://www.parool.nl/nederland/rob-b-krijgt-vrijspraak-voor-rosmalense-flatmoord-gerechtelijke-dwaling-nu-definitief~b98268a9/
2022-09-05||Voor altijd gehoorschade: Tweede Kamer wil maatregelen voor ‘megaprobleem’||Audiologen en artsen hebben vorige week aan de bel getrokken over het toenemende aantal patiënten met oorsuizen (tinnitus) en andere vormen van gehoorschade. Ze vrezen de komende jaren een golf aan patiënten als de overheid niet tijdig ingrijpt. Een meerderheid van de Tweede Kamer deelt de zorgen en beaamt dat actie nodig is. “Laat dit alsjeblieft een wake-upcall zijn,” zegt Wieke Paulusma (D66). “Ik ben geschrokken van de enorme omvang van dit probleem. Het mag duidelijk zijn dat er iets moet gebeuren, en snel.” In de evenementenbranche geldt nu een maximaal geluidsniveau van gemiddeld 103 dB per kwartier, een regel die niet wettelijk is vastgelegd. Als het aan CDA en PvdA ligt komt daar zo snel mogelijk verandering in. “De vrijblijvendheid van het convenant van de evenementenbranche is ons een doorn in het oog. Als het ergens uit de hand loopt, moet je mensen erop kunnen aanspreken. Dat gebeurt onvoldoende, dus moeten we kijken of we de geluidsnormen in een wet kunnen verankeren,” zegt Mohammed Mohandis (PvdA) die hier op korte termijn een Kamermeerderheid voor hoopt te krijgen. In de Kamer is brede steun voor het invoeren van een jaarlijkse gehoortest op basisscholen en voor een actieve promotie van het dragen van gehoorbescherming. “Een soort APK van je oren,” zegt Tweede Kamerlid Marieke Koekkoek (Volt) over de jaarlijkse gehoortest. “We gaan elk half jaar naar de tandarts, dat is heel normaal, dus waarom dan niet hetzelfde doen voor je oren?” Ook vinden partijen dat festivals en concertorganisatoren een actievere rol moeten spelen in het voorkomen van gehoorschade. “Evenementen moeten mensen beter informeren en gehoorbescherming verstrekken tegen een lage prijs, of gewoon gratis,” zegt Lisa Westerveld (GroenLinks). “Ik heb zelf standaard een set oordoppen bij me, maar ik zie het op festivals nog erg weinig.” Voor sommige partijen gaat die maatregel niet ver genoeg. Partij voor de Dieren, Volt en Ja21 vinden dat de volumeknop bij concerten en in de horeca omlaag moet. “We zien een onverantwoord grote stijging van gevallen waarin mensen in situaties komen van gevaarlijk hard geluid. We hebben het gewoon over herrie,” zegt Nicki Pouw (Ja21). “Als we kijken bij welke groepen in welke situaties momenteel het meest gehoorbeschadiging optreedt, kan het aanscherpen van de wettelijke normen bij evenementen een doeltreffende maatregel zijn. Laten we daarbij nuchter vaststellen dat 100 decibel nog altijd een enorme hoeveelheid geluid oplevert.” In 2018 hebben evenementenorganisatoren en de overheid een convenant afgesloten. Daarin staan afspraken over een maximaal geluidsvolume en over het beschikbaar stellen van oordoppen. Eind dit jaar loopt die overeenkomst af. “Ik wil heel graag weten wat dit convenant heeft opgeleverd en zie met enig ongeduld de voortgangsrapportage tegemoet,” zegt Tweede Kamerlid Judith Tielen (VVD). Tielen sluit niet uit dat het verdrag moet worden aangepast. “Bij dit convenant zijn fabrikanten van bijvoorbeeld telefoons nog niet betrokken. Het zou goed zijn ook die hun verantwoordelijkheid te laten nemen.” Wybren van Haga (BVNL) is het daarmee eens. “Er moet strenge controle komen op de kwaliteit van earpods en koptelefoons. Vooral Chinese nep-earpods voldoen vaak niet aan de normen.” De VVD noemt voorlichting en communicatie, maar ook dat ‘afspraken over decibellen; nodig zijn. Het CDA spreekt van een ‘enorm zorgelijke ontwikkeling’ en wil met een wettelijke zorgplicht aanbieders van versterkte muziek verplichten hun bezoekers aantoonbaar te beschermen. “Met een onafhankelijke handhaving zouden we al een heel eind komen,” vermoedt Kamerlid Anne Kuik. “Dan kan bij een bepaald festival het aantal decibel best wat hoger zijn dan 100, zolang er maar actief over het belang van het dragen van oordoppen wordt gecommuniceerd.”||https://www.parool.nl/nederland/voor-altijd-gehoorschade-tweede-kamer-wil-maatregelen-voor-megaprobleem~be226962/
2022-09-05||Net als vroeger: met fiets- en voetveerpontje ‘Ome Piet’ naar het Amsterdamse Bos (in het weekend)||IJverig bezemt Martin Brekelmans het dek van het fiets- en voetveerpontje Ome Piet, dat voor zijn huis aan de Nieuwemeerdijk ligt. Met een doekje slaat hij de spinraggen tussen de kanariegele relingen weg. Zijn vrouw Wenny (75) zet op de steiger langs de Ringvaart een boodschappentas met een thermosfles koffie en een pak kano’s klaar. Niet veel later komt ook buurman Erik Hoogenboom naar buiten. Het is een vast ritueel. Elke zaterdag om half twaalf vertrekken de buurmannen met hun rechthoekige pont naar het startpunt, dat zo’n 250 meter verderop ligt. Vanaf daar brengen ze in de weekenden van half april tot half oktober fietsers en voetgangers voor vijftig cent naar het Amsterdamse Bos aan de overzijde. “Doordeweeks varen we niet. Om misverstanden te voorkomen leggen we de pont op vrije dagen voor ons huis,” legt Hoogenboom uit. Wenny Brekelmans wuift hen uit vanaf de dijk. “Ik voel me net Kniertje,” lacht ze. Ter hoogte van Nieuwemeerdijk nummer 337 halen de buurmannen hun materiaal uit de gele keet die bij de pont hoort. Ze treffen voorbereidingen om het fiets- en voetveer in bedrijf te brengen. Kabbelend water, de laatste flarden ochtendstilte. Aan de overkant lonkt het groene loof van het bos. “O, het is nog geen twaalf uur hè?” zegt een fietster, als ze ziet dat Hoogenboom in de weer is met rood-witte pionnen. Ze wil graag met haar man naar de overkant. Joviaal spreidt Hoogenboom zijn armen: “Geen probleem! Het is veel te warm om te fietsen. Dit scheelt u drie kilometer. We brengen u naar het bos, lekker in de schaduw!” Als de man aarzelend met de fiets aan zijn hand achter zijn vrouw aan sjokt: “Gaat hij mee? Of moet hij omfietsen?” Brekelmans schrobt intussen het dek met een onverstoorbare toewijding die al te veel kletspraat bemoeilijkt. Het lijkt hem niet slecht uit te komen. “We vullen elkaar mooi aan, want schoonmaken is weer niet zo mijn ding,” zegt Hoogenboom. Hij ontfermt zich met breedsprakige adviezen en amusante anekdotes over het echtpaar met de fietsen. Als de twee aan boord zijn, zet de pont zich zacht brommend in beweging. Pruttelend water rondom de schroef. “Ik verlang naar koffie,” verzucht de man. Aan de overkant bevindt zich na slechts vijftig meter lopen pannenkoekenhuis Boerderij Meerzicht, weet hij. “Ze hebben er ook heerlijke gevulde koeken,” mompelt hij. “Wat zegt u? Ik dacht dat u mij een gevulde koek noemde! Anders vaar ik terug, hoor!” roept Brekelmans. De volgende fietsers dienen zich alweer aan. In luttele minuten zijn ze aan de overzijde. “Trekt u aan de bel als u terug wilt?” Brekelmans wijst op de glimmende scheepsbel die bij de steiger hangt. “We varen tot zes uur. Maar als het erg gezellig is in het bos en u een hooiberg weet te vinden, gaan we morgenochtend elf uur ook weer.” Wie op de pont stapt, zal spoedig constateren dat bij de korte overtocht wat jolig entertainment inbegrepen is. Brekelmans draait zijn repertoire met uitgestreken gezicht af. “Heeft u een zwemdiploma? Als u het laatste stukkie zwemt, krijgt u korting.” Op de vraag ‘Kunt u een tientje wisselen?’ antwoordt hij steevast: “Wisselen kan ik altijd, al is het maar van eigenaar.” Brekelmans staat achter het roer. “Zoals je ziet, hebben we de taken verdeeld. Erik is van de praatjes en ik vaar,” verklaart hij. Zijn vrouw Wenny is inmiddels ook naar de pontoever gekomen en installeert zich op het terrasje bij de gele keet. Turend over het water daalt ze af in het verleden. Naar de Ringvaart waar haar moeder haar zwemmen leerde. Naar Piet Eilander, Ome Piet, naar wie de pont vernoemd is. “We voeren vaak met hem mee. Bijvoorbeeld naar het openluchttheater in het Amsterdamse Bos,” vertelt ze. Als er naar Ome Piet wordt gevraagd, zegt Brekelmans altijd: Ome Piet heeft een tuintje op zijn buik. “Dat klinkt wat minder zwaar.” Vervolgens vertelt hij de passagiers op serieuzere toon vaak iets over de geschiedenis: “Vroeger waren er twee ponten: een kabelpont die de Ringdijk en het Jaagpad verbond, en een grote roeiboot die dagjesmensen naar het Amsterdamse Bos bracht. Piet Eilander bediende beide.” Veerpont Ome Piet is sinds begin jaren zestig niet meer in bedrijf, maar roept nog zo veel levendige herinneringen op, dat dertien jaar geleden tijdens een buurtbarbecue het idee ontstond om het fiets- en voetveer in ere te herstellen. “Zo’n mooi bos voor de deur en toch zo lastig te bereiken. Hemelsbreed is het maar veertig meter. Wat zou het leuk zijn als het pontje weer ging varen, bedachten we met een biertje te veel op. Martin en ik werkten het idee verder uit. Vanuit een wijkbudget kregen we een startsubsidie.” De buurmannen lieten de pont bouwen bij de nabijgelegen Jachtwerf Kerkhoven. Dankzij sponsoring van lokale ondernemers werd het ook mogelijk om de kosten voor het onderhoud en de brandstof te dekken. “Het lag natuurlijk voor de hand dat we de pont naar Ome Piet vernoemden,” vertelt Hoogenboom. Inmiddels is het fiets- en voetveer niet meer weg te denken uit de Ringvaart én uit het leven van Hoogenboom en Brekelmans. Ze zijn – vakanties uitgezonderd – elk weekend als vrijwilliger beschikbaar. Al krijgen ze soms ook hulp van Hoogenbooms zoon Rick (29) en Brekelmans’ kleinzoon Dennis (23). Op zonnige dagen maken ze gemiddeld honderd overtochten. “Al komt het met regen ook voor dat we slechts twee buurtbewoners met een hond naar de overkant brengen. Toch zijn we er. Mensen moeten op je kunnen rekenen. Ach, en bezoekersaantallen, inkomsten – daar gaat het ons niet om. Ik denk aan dat jochie van twee turven hoog, die het asfalt uit het fietspad rende om me te vertellen dat hij op de boerderij een hertje geboren had zien worden. Zo mooi. Dan is de dag voor mij al geslaagd,” vertelt Hoogenboom. Hoogenboom en Brekelmans maakten in de loop der jaren van alles mee. Een reanimatie die goed afliep, waardoor ze de man drie weken later gezond en wel weer bij de pont zagen verschijnen. Een hardloper die, tot verbazing van twee vrouwen, in het water dook en naar de overkant zwom, omdat hij geen vijftig cent voor de pont had. “Later vertelde hij dat hij voor de triatlon trainde.” Daarnaast maken veel buurtbewoners gebruik van de pont. Zoals mevrouw Buursma, die jarenlang met haar man in het Amsterdamse Bos woonde, omdat hij daar beheerder was. Ze kent het bos op haar duimpje en gaat er elk weekend fietsen en wandelen. Hoogenboom haalt een pot dropjes uit de keet en laat Buursma er eentje uit pikken. “Een dropje voor mevrouw Buursma is vaste prik.” Dan verlegt hij zijn aandacht naar een vrouw met een scootmobiel. Ze maakt zich zorgen dat ze de pont niet op zal kunnen. Hoogenboom stelt haar gerust – ‘Doen we vaker!’ – maar als ze wil betalen, zegt hij schertsend: “Dat zou ik niet doen, want als het niet lukt, is het voor niks.” Veilig bereikt ze de overkant. “Ik heb alleen maar groot geld,” zegt ze bezorgd bij aankomst. Hoogenboom kopt hem in: “Ik kan altijd wisselen, al is het maar van eigenaar.” Brekelmans kijkt zwijgend voor zich uit. Zo onvermoeibaar als hij urenlang heen en weer vaart, zo hoort hij ook de grappen van zijn buurman aan. Als die even later weer een biljet van vijf euro aangereikt krijgt, merkt hij droogjes op: “Tja, na dertien jaar weet je wat er op volgt, hè.”||https://www.parool.nl/ps/net-als-vroeger-met-fiets-en-voetveerpontje-ome-piet-naar-het-amsterdamse-bos-in-het-weekend~b2bb2d77/
2022-09-05||De eigenaren van Lokol zien zichzelf als pioniers van vegan voedsel ||Bijna viel het realiseren van Lokol in duigen. Mede-eigenaar Mathijs Huis in ’t Veld (41) twijfelde namelijk flink een paar maanden geleden, toen hij hoorde van de herinrichting van de Kinkerstraat. “Ik kwam er letterlijk achter toen ik de vorige eigenaar, tijdens de overdracht van het winkelpand, de hand schudde.” Maar na hun geslaagde crowdfundactie om hun vegan restaurant ook in Amsterdam te realiseren, sprong Huis in ’t Veld met mede-eigenaar Pepijn Schmeink (49) toch in het diepe. Het duo ziet zichzelf als pioniers op het gebied van vegan voedsel en vindt hun filosofie hierbij onderscheidend genoeg om van Lokol een succes te maken. Vanuit hun centrale keuken in Rotterdam, waar al twee vestigingen zijn, voorzien ze het restaurant dagelijks van verse en lokale producten. Er is een gevarieerd vegan menu met wraps, burgers en salades. Opvallend is tahini salad bowl met falafel van Hollandse tuinbonen (€12), in plaats van het traditionele recept met kikkererwten. Hetzelfde geldt voor alle burgers, gemaakt van Nederlandse peulvruchten, granen en groenten (variërend tussen €10 en €12). Het idee voor een vegan restaurant in Amsterdam ontstond bij Huis in ’t Veld in 2018 na het zien van de documentaire Cowspiracy. Met de komst van de vestiging hier gelooft hij ­alleen maar meer ­in een duurzamere, betere ­wereld. . Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/de-eigenaren-van-lokol-zien-zichzelf-als-pioniers-van-vegan-voedsel~b35c6ce3/
2022-09-05||Dutch Walltextile Company in Westpoort bestaat 100 jaar en hoopt op het predicaat Koninklijk||“Wandbespanning is de oude manier om textiel op een muur aan te brengen, dat ging vroeger door te tengelen. Wij hebben een nieuwe manier gevonden om textiel aan te brengen, met een machine, waardoor er veel meer variatie mogelijk is.” “Wij leveren vooral aan architecten, designers, high-end interieurwinkels, vijfsterrenhotels, maar ook wel aan particulieren. Trends zijn nu velours, jacquard genaaid met drie inslagen, vaak afgewisseld met een ander garen, zodat de wand een 3D-effect krijgt. Bouclé is ook in de mode, dat is wollig, wat pluisachtig.” “Mijn vader heeft de VPF, de Verenigde Passementfabrieken Amsterdam, opgericht in 1922, een kleine twintig jaar geleden overgenomen. VPF maakt voornamelijk lampenkappentextiel. Daaruit is ons bedrijf Dutch Walltextile Company voortgekomen. Ooit was de VPF een eenvoudige weverij en ververij op de Lijnbaansgracht, ik heb er in onze bezoekruimte nog prenten van hangen.” “Ja, al dit soort industrie is de stad uit getrokken natuurlijk, want die veroorzaakte veel klachten van omwonenden. Maar het is ook gewoon een kwestie van logistiek. Onze stoffen komen niet meer op een houten handkar ter plekke, maar in grote vrachtwagens.” “Haha, we zijn inderdaad bezig om het predicaat Koninklijk te krijgen, dat kan als je honderd jaar bestaat. Het is een beetje lastig, want je hebt documenten uit de oprichtingstijd nodig. Maar die vinden we wel.” Dutch Walltextile Company||https://www.parool.nl/ps/dutch-walltextile-company-in-westpoort-bestaat-100-jaar-en-hoopt-op-het-predicaat-koninklijk~b382c2f6/
2022-09-05||Na één vluchtig oogcontact weet je: die is knettergek||Onderzoek heeft aangetoond dat Ajax in Nederland ongeveer 4,5 miljoen fans heeft, ruim een miljoen meer dan Feyenoord en PSV samen. Als je voetballiefhebbers over de hele wereld vraagt welke bekende club ze sympathiek vinden, schijnen er een ongeveer 77 miljoen ‘Ajax’ te antwoorden. Mooie cijfers, maar omdat het in het leven allemaal draait om het bewaren van een gezonde balans is het voor Ajax zaak om ook de antipathie een beetje op peil te houden. Oderint dum metuant, de Romeinen zeiden het al. Die hadden Latijnse grintà in overvloed, dus ze wisten waarover ze praatten. Gelukkig is het vrij eenvoudig. De grootste en succesvolste club is vrijwel per definitie ook de meest gehate, daar hoef je niet eens iets onsympathieks voor te doen. In mei wekte Ajax nog afschuw omdat het de winst van de kampioenswedstrijd tegen Heerenveen zo uitbundig vierde: knap hoor, zo veel poen en dan zo blij doen. Bah. Nu vindt men Ajax juist onsympathiek omdat de spelers de doelpunten tegen Cambuur zo ingetogen vierden dat het leek alsof ze een trainingspartijtje speelden: arrogant, bah. Kortom, dat zit wel snor. Het vastleggen van de Argentijn Lucas Ariel Ocampos was een uitstekende zet. Een club die zijn haterspotentieel goed wil blijven activeren, ontkomt er niet aan om een Zuid-Amerikaan aan te trekken bij wie je aan één vluchtig oogcontact genoeg hebt om te weten: die is knettergek. Ocampos viel in tegen Cambuur, glipte langs een tegenstander en stortte neer als een neergehaalde Spitfire in een weiland. Je wist meteen: dat zit goed, deze man staat garant voor minstens nog een half dozijn schwalbes, dwaze overtredingen en momenten van kortsluiting tussen de oren. Het knappend vuur onder de kiftketel lijkt daarmee weer een seizoentje gewaarborgd. Het is Ajax’ vogeltje in de kolenmijn: zo lang het vinnig blijft kwetteren, gaat het goed. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie op maandag en schrijft elke week een column over de club. Lees ze hier terug. Reageren? m.pot@parool.nl.||https://www.parool.nl/columns-opinie/na-een-vluchtig-oogcontact-weet-je-die-is-knettergek~baba260d/
2022-09-05||Opinie: ‘Denk ook aan de jonge boer, verander ons landbouwsysteem’||Al maandenlang bevinden het kabinet, de Tweede Kamer en de boeren zich in een stikstofimpasse. Het kabinet leek zich tot de uitspraken van CDA-leider Wopke Hoekstra vast te houden aan de beloftes uit het coalitieakkoord, maar lijkt dit steeds lastiger te vinden. Begin dit jaar nog werd het coalitieakkoord gepresenteerd als een bundel van mooie beloftes, onder andere aan jonge en toekomstige generaties. Niet alleen blijft er van die beloftes steeds minder over, ook laat het kabinet de toekomstige boer volledig links liggen, zegt de Jonge Klimaatbeweging. Dat de VVD, D66, het CDA en de Christenunie deze kabinetsperiode moeilijke keuzes moesten maken, stond buiten kijf. Niet voor niets herhaalden zij in hun coalitieakkoord meermaals de boodschap dat ze verder dan hun eigen regeertermijn wilden kijken. Voor onder andere de klimaatcrisis, de stikstofcrisis en de vertrouwenscrisis waren immers stappen nodig waarvan de impact langer dan vier jaar gevoeld zou worden. ‘Omzien naar elkaar, vooruitkijken naar de toekomst,’ was de slagzin. Hiermee wil kabinet-Rutte IV zowel huidige als toekomstige generaties dienen. Recht doen aan de aarde en volgende generaties, en jongeren minder kwetsbaar maken. Onder andere een generatietoets op beleid zou ervoor moeten zorgen dat de lasten en lusten van nieuwe plannen beter verdeeld worden over verschillende generaties. ‘We zetten de transitie in naar kringlooplandbouw met een goed verdienmodel, zodat boeren in staat gesteld en maatschappelijk gewaardeerd worden om de benodigde verandering te realiseren, waarbij jonge boeren toekomst krijgen,’ leest het akkoord. Na een jaar lang onderhandelen zijn de vier partijen er eindelijk uit dat de jonge boer een toekomst verdient. Een toekomst die alleen bestaat als de benodigde verandering naar een kringlooplandbouw gerealiseerd wordt. En dat lukt volgens Wageningen Universiteit alleen als we niet méér landbouwgrond gebruiken dan strikt noodzakelijk en onze akkers alleen gebruiken voor het verbouwen van voedselgewassen (voor de mens, niet de koe). Als we de jonge boeren van Nederland een toekomst gunnen, moeten we ons huidige landbouwsysteem herzien. Het huidige systeem is zodanig gericht op uitputting en kortetermijnefficiëntie dat men zich niet realiseert dat de stikstofcrisis slechts het topje van de ijsberg is. Vervuiling van oppervlaktewater, uitstoot van zware broeikasgassen en verlies aan biodiversiteit; allemaal zijn het symptomen van een onhoudbare situatie. Decennialang is de boer de dupe van kortzichtig landbouwbeleid. Zowel de overheid als de bank en supermarkt stuurt zodanig op schaalvergroting en efficiëntie dat de winstmarges van de boer blijven dalen, terwijl de grote bedrijven eromheen steeds meer mogen cashen. Terwijl de Nederlandse boer zich genoodzaakt voelt om diens producten te verkopen op de wereldmarkt, verliest die het contact met de lokale consument en de natuur. Niet voor niets heeft nog minder dan de helft van de huidige boeren een kind dat de zaak graag wil overnemen. Als je boeren écht een toekomst wil bieden, bouw je samen met hen aan een sector die nog honderden jaren mee kan. Een sector die niet alleen miljoenen mensen gezond voedsel verschaft, maar ook banen oplevert, de natuur in stand houdt en biodiversiteit verbetert. Kortom, een sector die economische, sociale en natuurlijke waarde toevoegt aan onze samenleving, zowel nu als in de toekomst. In het verhitte Den Haag draaien kabinetspartijen nog altijd wanhopig om elkaar heen in een poging de agrariër te bewijzen dat er echt wel naar hen wordt omgekeken. Goed leiderschap kijkt echter niet alleen om, maar ook vooruit. Geachte leiders van Nederland, het is tijd dat de toekomstige boer prioriteit krijgt in het stikstofdebat.||https://www.parool.nl/columns-opinie/opinie-denk-ook-aan-de-jonge-boer-verander-ons-landbouwsysteem~bde87c13/
2022-09-05||Gouden vondst van Ten Hag, die nieuwe positie||Christian Eriksen was tegen Arsenal betrokken bij alle doelpunten van Manchester United: hij opende op Bruno Fernandes bij het eerste doelpunt van Antony, hij gaf de voorassist op de fantastische pass van Fernandes op Marcus Rashford en hij bediende Rashford voor diens tweede doelpunt. Naast Eriksen wordt iedereen bij ManU beter, lijkt het alsof zelfs Scott McTominay kan voetballen. Dat komt omdat er iemand voor hem nadenkt, een Deense jongen die ruim een jaar geleden dood op een voetbalveld lag. Martin Ödegaard was zijn directe tegenstander, het voormalige Noorse wonderkind. Wat een groot verschil in kwaliteit zagen we, steeds binnen diezelfde tien vierkante meter. Ödegaard op tien, Eriksen op acht, maar eigenlijk als verdedigende middenvelder met aanvallende intenties. Zo weinig invloed als hun nummer tien had op het aanvalsspel van Arsenal, zo doorslaggevend was Eriksen voor United. Gouden vondst van Ten Hag, die nieuwe positie.||https://www.parool.nl/sport/gouden-vondst-van-ten-hag-die-nieuwe-positie~b1f8be09/
2022-09-05||Kabinet: kinderopvang goedkoper op woensdag en nieuwkomers als hulp||De personeelstekorten in de kinderopvang zijn onverminderd groot. De instroom van medewerkers groeit nog steeds, maar die groei vlakt af. Ondertussen worden de wachtlijsten in alle soorten opvang langer. BOinK, de belangenvereniging voor ouders in de kinderopvang, sprak recent nog van ‘een kermis in de kinderopvang’. Ouders worden, bijvoorbeeld door personeelstekorten maar ook door de hoge huren in de stad, voortdurend geconfronteerd met sluitingen en moeten dan in hun eigen netwerk naarstig op zoek naar informele opvang voor hun kroost. In de afgelopen twee jaren sloten twee vestigingen van aanbieder Partou in de binnenstad in Amsterdam. Er zijn zelfs bedrijven die tegenwoordig een oppas van de zaak aanbieden. Het kabinet komt nu met een reeks maatregelen om de sector soelaas te bieden, zoals de goedkopere opvang op woensdag en vrijdag of extra activiteiten op die dagen. Dan wordt namelijk traditioneel minder opvang afgenomen, met name in de buitenschoolse opvang, doordat veel mensen met een parttime baan die dag vrij hebben en schooldagen korter zijn. Er zijn al Amsterdamse kinderopvangorganisaties die ouders proberen te verleiden door 5 tot 10 procent lagere tarieven per uur te vragen op rustige dagen. KinderRijk heeft vijf locaties in Amsterdam en biedt al jaren op woensdag en vrijdag lagere tarieven aan voor de buitenschoolse opvang, die enkele procenten schelen op de prijs. Ouders krijgen dan meer uren aangeboden tegen dezelfde prijs. “Het is traditioneel rustiger op die dagen,” zegt directeur Soufyan el Hamdi. Onverdeeld enthousiast is hij nog niet over het effect: hij heeft enige winst geboekt, maar de overige dagen blijven toch het populairst. “Wij zien het meeste heil in een continurooster: wanneer de kinderen elke dag op dezelfde tijd vrij zijn van school.” Door de prijsverlaging op deze dagen hopen organisaties dat ouders sneller geneigd zijn een van deze dagen af te nemen, waardoor de bezettingsgraad ook op woensdag en vrijdag stabiel is en zij in totaal meer ouders kunnen bedienen. De capaciteit in de kinderopvang wordt meestal uitgedrukt in kindplaatsen; het maximum aantal kinderen dat gelijktijdig in een kinderopvangvoorziening kan worden opgevangen. Een kindplaats kan binnen één week worden bezet door meerdere kinderen, afhankelijk van het aantal dagen en uren dat kinderen aanwezig zijn. Het ministerie van Sociale Zaken gaat ervan uit dat iedere kindplaats, kinderopvang kan bieden aan ongeveer 1,9 kind, blijkt uit een rapport van Berenschot. Verder wil minister Van Gennip dat gediplomeerde nieuwkomers (inclusief statushouders en Oekraïners) aan het werk kunnen op opvanglocaties met anderstalige kinderen en dat ongediplomeerde nieuwkomers kunnen bijdragen als ‘groepshulp’. Dit verlaagt volgens haar de werkdruk van gewone pedagogisch medewerkers en stelt de nieuwkomers in staat om Nederlands te leren en werkervaring op te doen. De bewindsvrouw komt ook met al bekende ingrepen. Zo verlengt ze de eerdere maatregel, waarbij beroepskrachten in opleiding voor 50 procent mogen meetellen in de dagelijkse formatie tot 1 juli 2024. Ook kijkt Van Gennip naar mogelijkheden om zij-instroom richting de kinderopvang te stimuleren, iets waar de sector zelf al langere tijd mee bezig is. Om mensen te enthousiasmeren voor het werken in de kinderopvang, wil het ministerie opnieuw een geldpotje verstrekken aan de sector voor een communicatiecampagne. Het kabinet wil ook de regels in de kinderopvang versoepelen, zodat de werkdruk voor bestaand personeel afneemt. Zo kan er worden gesleuteld aan de registratie van het maximale aantal kinderen waar één pedagogisch medewerker verantwoordelijk voor is. Dit heet de beroepskracht-kindratio. Of aan de regel dat er, als het kind aanwezig is, op die dag minimaal één vast gezicht van het kind op de groep werkt. Tot slot: uit onderzoek blijkt dat veel medewerkers in de opvang meer uren willen werken. De sector start daarom per half september een proef om de deeltijdfactor te verhogen. Ook kijkt Van Gennip samen met haar onderwijscollega hoe combinatiebanen tussen kinderopvang en onderwijs gestimuleerd kunnen worden. Sinds 2015 is het aantal medewerkers in de kinderopvang gegroeid naar zo’n 115.000 medewerkers, een stijging van 45 procent. Desondanks heeft de kinderopvangsector over de gehele breedte nog zo’n 5.000 werknemers nodig om goed te kunnen functioneren. Daar moeten deze maatregelen aan bijdragen. In een raadsbrief van wethouder Marjolein Moorman van vorig jaar werd gesproken over een tekort aan kinderopvang in elf Amsterdamse wijken, waaronder Nieuwmarkt en Lastage en de Indische Buurt Oost. De problemen van het personeelstekort in de hoofdstad worden gekatalyseerd door de hoge huren in de Amsterdamse binnenstad. De Branchevereniging Maatschappelijke Kinderopvang (BMK) reageert enthousiast op de voorstellen. ‘De minister sluit aan bij de urgente signalen vanuit de sector en maakt hiermee een goede start! Door combinatiebanen met het onderwijs te stimuleren, lossen we meerdere problemen op’, schrijft de vereniging. Die benadrukt verder het versoepelen van regels, terwijl de kwaliteit hoog blijft, belangrijk te vinden. Met Prinsjesdag hoopt BMK op verhoging van de tarieven vanuit de overheid voor kinderopvang. “Met de afspraak dat werkgevers dit in de komende cao 100 procent inzetten voor een salarisverhoging.” Brancheorganisatie BK vindt dat de minister ‘zeer constructief met de sector meedenkt’ over het grote personeelstekort. De organisatie hekelt echter het beleid van dit kabinet om de kinderopvang binnen enkele jaren bijna gratis te maken. “Dat zal leiden tot een ongeëvenaarde toename van de vraag. Daardoor zullen de tekorten van nu 5000 medewerkers oplopen naar zo’n 50.000 medewerkers. De toegankelijkheid van de kinderopvang komt daardoor echt in het geding.” BK ziet ook in het huidige plan punten waarop het kabinet geen stappen zet. “De belangrijkste is dat meer uren werken ook daadwerkelijk moet lonen.”||https://www.parool.nl/nederland/kabinet-kinderopvang-goedkoper-op-woensdag-en-nieuwkomers-als-hulp~b44d99d9/
2022-09-05||Nederlands mestvoordeel verdwijnt, 10.000 euro vergoeding voor getroffen boeren||Het is al langer duidelijk dat de Europese Commissie af wil van de Nederlandse uitzonderingspositie, de zogenoemde derogatie. De vraag was wanneer en op welke manier. Volgens het conceptakkoord mogen de boeren die van de uitzondering gebruikmaken vanaf komend jaar minder mest uitrijden. Vanaf 2026 zijn de regels hetzelfde als in andere landen in de Europese Unie. Er komt een financiële vergoeding voor boeren die anders moeten gaan werken. Het gaat om 130 miljoen euro, zo’n 10.000 per getroffen bedrijf. Dat is niet voldoende alle schade te vergoeden, erkent minister Staghouwer: “Dat is geen mooie boodschap.” De gevolgen van het afbouwen van de derogatie zijn groot voor melkveehouders. Sinds 2006 rijden Nederlandse boeren bijna 50 procent meer mest uit over hun land dan hun collega’s in andere Europese landen. Dat komt omdat Nederland relatief veel klei- en veengrond heeft, waardoor mest minder snel in het grondwater terechtkomt. Toch hield Nederland zich niet aan de voorwaarden die verbonden waren aan de uitzonderingspositie. Zo moest de waterkwaliteit worden verbeterd, maar dat gebeurde niet. Daarom hing ingrijpen vanuit Brussel al langer in de lucht. Het besluit volgt op maanden van ‘zeer intensieve gesprekken’ over de Nederlandse uitzonderingspositie. Nederland wilde dat boeren ‘niet in één keer voor grote aanpassingen’ in de bedrijfsvoering zouden komen te staan. Nederlandse boeren kunnen dit jaar 2022 nog volledige derogatie aanvragen voor het uitrijden van mest. De jaren daarna volgt een ‘geleidelijk afbouwpad’ tot en met 2025. Vanaf 2026 krijgen Nederlandse boeren geen uitzondering meer om meer mest uit te rijden dan 170 kilo per hectare, de zogenoemde derogatie. Nu nog rijden zo’n 18.000 boerenbedrijven zo’n 230 kilo uit. Ook de vergoeding die Staghouwer nu belooft, zijn ook voorwaarden verbonden. Zo moeten boeren hun grasland in stand houden. Als zij iets zouden gaan verbouwen, bijvoorbeeld maïs, komt Nederland weer in de knel met andere milieuregels.||https://www.parool.nl/nederland/nederlands-mestvoordeel-verdwijnt-10-000-euro-vergoeding-voor-getroffen-boeren~bb5d1568/
2022-09-05||Rosmalense flatmoord herzien: na 15 jaar vrijspraak ||Het gerechtshof maakt bij de toelichting op het arrest duidelijk dat het grote vraagtekens zet bij de onderzoeken die deskundigen destijds deden naar de dood van Regie van den Hoogen. Die onderzoeken vormden de belangrijkste pijlers voor de veroordeling van Rob B. Hij kreeg door het gerechtshof in Den Bosch in 2008 tbs met dwangverpleging opgelegd. Net als de rechtbank eerder, achtte ook het gerechtshof in Den Bosch bewezen dat hij op 10 april 2000 zijn vriendin de keel had doorgesneden. B. heeft dat altijd ontkend, maar zijn verklaringen werden terzijde geschoven. Zijn tbs duurde tot 2017, maar B. verbleef ook daarna in een psychiatrische kliniek in West-Brabant. Hij heeft een schizofrene stoornis en lijdt aan wanen. Zijn advocaat Pieter van der Kruijs wist de Hoge Raad ervan te overtuigen dat de strafzaak herzien moest worden. Deskundigen van het Nederlands Forensisch Instituut verklaarden dat het bloedsporenonderzoek dat destijds werd gedaan te stellig was. Dat onderzoek, waarin de mogelijkheid van zelfdoding werd uitgesloten, was van cruciaal belang voor de veroordeling van B. Bovendien dook er een verklaring op van een huisarts die enkele weken voor de dood van Regie van den Hoogen nog bij haar op visite was geweest. De vrouw dacht dat er ‘iets in haar nek’ zat en vroeg de arts om dat weg te snijden. De vrouw had last van waanideeën, dacht de dokter. Hij deelde zijn bevindingen wel met vaste huisarts van Van den Hoogen, maar zijn relaas drong nooit door tot de rechtszaak. Het Openbaar Ministerie trok twee weken geleden al de conclusie dat Rob B. ten onrechte veroordeeld is en dat Regie van den Hoogen zichzelf de hals moet hebben doorgesneden. Samen met Van der Kruijs gaat B. een schadeclaim indienen. Twee weken geleden verklaarde B. dat hij het geld wil geven aan de psychiatrische kliniek waar hij verblijft. “Mij is 22 jaar van mijn leven afgenomen,” zei hij toen. Bij de uitspraak was B. niet aanwezig. Volgens Van der Kruijs zou dat emotioneel te zwaar voor hem zijn geweest. Het hof stelt in het vonnis dat de belangrijkste twee deskundigen van destijds – Richard Eikelenboom en Selma Schieveld – eigenlijk helemaal niet als deskundigen betrokken hadden mogen worden. Vooral omdat ze eerder ook al betrokken waren geweest bij het opsporingsonderzoek van politie en justitie. Maar ook op hun bevindingen had het hof flinke kritiek. Het was ‘niet overtuigend’, aldus de voorzitter van het hof. Het OM biedt excuses aan voor het leed dat Rob B. is aangedaan. “Het OM betreurt het enorme leed dat Rob B. en zijn dierbaren is aangedaan en gaat kritisch kijken naar het verloop van deze zaak. Onder de verantwoordelijkheid van het Openbaar Ministerie zijn fouten gemaakt en daar bieden we onze excuses voor aan,” aldus Mariëtte Bode, landelijk hoofdadvocaat-generaal van het ressortsparket. Het OM gaat in gesprek met B. en zijn advocaat om persoonlijk excuses aan te bieden. In dat gesprek wil het OM tevens de eerste stappen zetten in het overleg over een schadevergoeding.||https://www.parool.nl/nederland/rosmalense-flatmoord-herzien-na-15-jaar-vrijspraak~b0fb26c5/
2022-09-05||Ondanks de oorlog gaat ook in Oekraïne het schooljaar weer van start||Tingelingeling! Eerst klinkt het volkslied, daarna wordt de leus van het nieuwe seizoen geoefend. ‘Me sila, me klass’ – ‘Wij zijn sterk, wij zijn cool. Onze school is de beste van de hele wereld!’ Dan krijgt een eersteklassertje de schoolbel in haar hand gedrukt. Ze wordt op de schouders van de jongste leraar gehesen, die een rondje loopt terwijl zij ijverig klingelt. Tingelingeling! Tingelingeling! Het meisje weet niet van ophouden. Hoewel de oorlog in Oekraïne voortwoedt, is het schoolseizoen van start gegaan. Dat is ondanks alles een groot feest: niet eerder dit jaar kwamen zoveel prachtig uitgedoste mensen bij elkaar als donderdag in een zonovergoten Kievs park. Tot de zomer was alle onderwijs online; vanaf 1 september mogen scholen weer leerlingen ontvangen, mits een goede schuilkelder aanwezig is. De meeste scholen blijven afstandsonderwijs geven aan naar elders gevluchte kinderen. Toch betekent de start van het schooljaar een nieuw begin. Dat geldt zeker voor de Bojkoschool, die in zijn geheel vanuit de Oost-Oekraïense stad Charkov naar de hoofdstad verhuisde. “Afstandsonderwijs is geen optie meer,” zegt directeur Aleksandr Makogon. “School gaat over lesgeven, maar ook over communicatie. Als je niet leert met elkaar te praten, groei je niet uit tot sociaal wezen,” vindt hij. In Charkov is school in gewone vorm verboden. De directeur was er een paar dagen geleden nog getuige van een bombardement op het stadscentrum; vervolgens was hij door de uitgestorven gangen van zijn school gedwaald. “Aan schieten raak je gewend. Een lege school is angstaanjagend,” zegt hij. Zijn onderwijsinstelling groeide de afgelopen drie decennia uit tot een privéschool met duizend leerlingen, waarvoor je kind zelfs op een wachtlijst moest. Nu zijn de leerlingen over Oekraïne en heel Europa verstrooid. Toch kreeg Makogon zevenhonderd aanmeldingen voor het nieuwe schooljaar. Vijftig van deze kinderen zullen de les weer offline volgen – in de ruimtes van een onderkomen in een fonkelnieuw flatgebouw in Kiev. Dat aantal zal de komende maanden groeien, denkt de directeur. De ouders verhuisden mee, of zijn van plan dat te doen. Zoals Aleksandr en Irina Charitsjanski, die speciaal voor de openingsceremonie met hun dochter Alisa (6) van Charkov naar Kiev reisden (zo’n 470 kilometer). “We keken zo uit naar deze dag,” zeggen ze. Het gezin komt uit Saltovka, de stadswijk die de afgelopen maanden zwaar gebombardeerd werd. “Het is gewoon gek om het vredige leven in Kiev te ervaren,” zegt Irina. De verhuizing van de school was voor de ouders het laatste zetje om een nieuw leven te beginnen in een veiliger omgeving. “We besloten te investeren in de toekomst van ons kind. Zelfs als dat moeilijk is voor ons.” Het tweetal, allebei advocaat, zal eerst in Kiev een huis en emplooi moeten vinden. Tot die tijd volgt hun dochter nog online les. Het netwerk van de hen bekende ouders, die ze weer dagelijks bij school zullen ontmoeten, biedt een aanknopingspunt voor het opbouwen van een nieuwe klantenkring, legt Charitsjanski uit. “Mensen die uit Charkov komen, zoeken elkaar elders altijd op.” Terwijl hij hardop droomt, legt zijn dochter – voor de gelegenheid gekleed in een fonkelnieuwe jurk – al nieuwe contacten. “Hallo, mijn naam is Alisa. Laten we vrienden worden,” zo richt het meisje zich tot een nieuw klasgenootje. Dat jongetje verblijft momenteel nog elders, ze spreekt hem via een beeldverbinding op haar moeders telefoon. De directeur slaagde erin een dozijn leraren en leraressen te overtuigen mee te verhuizen. Een van hen is muzieklerares Larisa Salomon. “Hij belde me op. Kom je op onze nieuwe vestiging in Kiev werken? Ik zei ja,” zegt ze. De vrouw trok in bij haar dochter en kleinzoon, die al eerder richting hoofdstad vluchtten. “Het schieten in Charkov was erg, maar dat ik niets te doen had was erger,” zegt ze. “Hier kan ik tenminste weer met kinderen werken.” Ze verheugt zich erop weer fysiek samen met haar leerlingen achter de piano te kruipen – zich met hen wellicht zelfs aan een quatre-mains te wagen. “Dat zoveel kinderen met ons meeverhuizen, betekent dat we goed voor hen zijn,” zegt Roman Petrenko, de interne begeleider van de Bojkoschool. Hij werkt met kinderen die moeilijk meekomen en voor wie afstandsonderwijs eigenlijk onmogelijk is: voor hun ouders ligt een verhuizing naar Kiev des te meer voor de hand. Voor de leraren is het improviseren. Zo woont de jonge onderwijzer tijdelijk in bij een vriend; de huren in Kiev zijn niet mals. Toch is hij optimistisch. “Deze situatie leert ons te begrijpen hoe snel het leven voorbij kan zijn,” zegt hij. “In die korte tijd moeten we proberen gelukkig te worden.” Een bomkelder heeft de nieuwe Bojkoschool niet, zegt Makogon desgevraagd. “Hoeveel scholen in Nederland hebben een bomkelder?” vraagt de directeur retorisch. Een schuilkelder in een school is een ‘illusie’, vindt hij. Tegen de wapens die vandaag de dag gebruikt worden is geen schuilplaats bestand, legt hij uit. Bovendien ontbreekt het bij een raketaanval aan tijd om je leerlingen erin onder te brengen. “Onze ouders komen uit Charkov. Zij begrijpen dat.”||https://www.parool.nl/wereld/ondanks-de-oorlog-gaat-ook-in-oekraine-het-schooljaar-weer-van-start~b57882f9/
2022-09-05||Appen op de fiets straks 150 euro: minister laat verkeersboetes met inflatie meestijgen||De minister heeft een voorstellijst met de nieuwe boetebedragen aan de Tweede Kamer gestuurd. Als die worden aangenomen, betekent dat bijvoorbeeld dat door rood rijden met de auto 280 euro gaat kosten. Nu is dat nog 250 euro, exclusief administratiekosten. De prijs voor bellen achter het stuur gaat omhoog van 350 naar 380 euro. Wie een appje stuurt op de fiets riskeert straks een bekeuring van 150 euro, waar dat nu nog 140 euro is. De prijsverhogingen zijn niet precies 8,6 procent, omdat verkeersboetes worden afgerond. Het ministerie van Justitie en Veiligheid zegt de boetestijging niet onrechtvaardig te vinden. “Zolang je je aan de regels houdt, hoef je de kosten ook niet te maken,” zegt een woordvoerder. De bekeuringen laten zoals ze waren, zou bij de huidige hoge inflatie bovendien betekenen dat ze vergeleken met de normale kosten voor het levensonderhoud ‘in feite goedkoper’ worden. Wel is ervoor gekozen om sommige boetes niet boven de 450 euro uit te laten komen. Daarna vallen ze namelijk onder het strafrecht, in plaats van de Wet administratiefrechtelijke handhaving verkeersvoorschriften, ook wel de wet Mulder genoemd. De minister stuurt het voorstel nu aan Tweede Kamer in een zogenoemde voorhangprocedure. De Raad van State moet er nog naar kijken en ook de Kamer zelf kan er nog een stokje voor steken.||https://www.parool.nl/nederland/appen-op-de-fiets-straks-150-euro-minister-laat-verkeersboetes-met-inflatie-meestijgen~b2ed15c4/
2022-09-05||Liz Truss volgt Johnson op als premier van het Verenigd Koninkrijk||Truss kreeg 58 procent van de stemmen en versloeg Rishi Sunak, de man met Indiase roots die tot begin juli minister van Financiën was in het kabinet-Johnson. Afgelopen weken stemden ruim 172.000 partijleden op hun favoriet. De nieuwe leider van de regeringspartij is meteen de eerste minister van het land. In haar korte overwinningsspeech bedankte Truss haar voorganger Johnson voor onder meer zijn brexitbeleid en zijn strijd tegen de Russische president Vladimir Poetin. “Je wordt bewonderd van Carlisle tot Kiev,” riep Truss uit in een zaal vol partijgenoten. De reactie van het publiek was een stuk minder enthousiast, het applaus voor Johnson werd na enige twijfel ingezet. De positie van Truss’ voorganger Johnson werd begin juli onhoudbaar door een nieuw schandaal (seksueel overschrijdend gedrag van partijgenoot Chris Pincher) waarbij de flamboyante premier moest toegeven dat hij Pincher een belangrijke positie binnen de partij had toebedeeld, terwijl hij op de hoogte was van zijn escapades. Het was een schandaal te veel voor de Tories; toen zo’n beetje zijn halve regeringsploeg was weggelopen, kon Johnson niet anders dan opstappen als leider van de Conservatieven. Dat Truss haar rivaal Rishi Sunak versloeg, komt voor niemand als een verrassing. Sunak werd door de rechtse achterban van de Tories als een te gematigd politicus beschouwd die ook nog eens nauw wil samenwerken met de Europese Unie. Daarnaast hielp zijn imago van rijke gladjakker niet mee. Truss staat dichter bij de conservatieve kiezer, ook al wordt ook zij niet gezien als ideale premier. Ze is een beroerd spreker, zou niet de grootste intellectueel zijn en dweept volgens kritische Britten te veel met haar politieke voorbeeld Margaret Thatcher. De Britten moeten het toch met haar doen. Johnson dient naar verwachting dinsdag zijn ontslag in bij koningin Elizabeth, waarna het staatshoofd Truss zal ontvangen. Truss is de vijftiende premier die onder de Queen dient. Voor deze leiderschapsverkiezingen van de regeringspartij hoefden dus geen nieuwe parlementsverkiezingen te worden uitgeschreven. Truss kan de termijn van de Tories, tot 2024, afmaken. Haar regering kan nieuwe verkiezingen uitschrijven. Johnson en ook zijn voorganger Theresa May deden dat binnen een jaar na hun aantreden. De kans is echter klein dat Truss dit gaat doen, de Conservatieve Partij staat hopeloos achter in de peilingen. Labour staat prominent bovenaan en Truss’ populariteit zal niet enorm stijgen aangezien ze behoorlijk wat hoofdpijndossiers op haar bordje krijgt. Het Verenigd Koninkrijk verkeert economisch gezien in zwaar weer, de voorspelling is dat de inflatie zal oplopen tot zeker 20 procent. De energieprijzen zijn hoog, waardoor steeds meer Britten hun rekeningen niet meer kunnen betalen en een zware winter tegemoet gaan. Truss belooft haar kiezers dat ze aan de slag gaat met de aanpak van de hoge energierekeningen, ook het overeind houden van de Britse gezondheidszorg (NHS) staat bij de nieuwe premier hoog op het lijstje. En niet te vergeten haar bekende stokpaardje: het verlagen van de belastingen. Truss heeft niet lang de tijd om na te genieten van haar overwinning. Woensdag staat het wekelijkse vragenuurtje van de premier op de agenda van het Lagerhuis. De verwachting is dat oppositiepartij Labour haar niet zal sparen.||https://www.parool.nl/wereld/liz-truss-volgt-johnson-op-als-premier-van-het-verenigd-koninkrijk~b9d78891/
2022-09-05||‘Veel pittige meningsverschillen binnen Ajax in de transferperiode ’||Presentator Menno Pot, Parool-verslaggever Dick Sintenie en Showtime-hoofdredacteur Bart Veenstra bespreken hoe de selectie eruitziet. En wat te denken van het publieke wedstrijdje armpjedrukken tussen het technische duo Hamstra-Huntelaar en de Raad van Commissarissen? “Op zichzelf is Ajax vrij goed uit de transferperiode gekomen,” zegt Dick Sintenie. “Deze selectie moet sterk genoeg zijn om te gaan voor de landstitel en een plek in de knock-outfase van de Champions League. Maar hoe Ajax in de eerste Champions Leagueduels voor de dag gaat komen, is toch de vraag. De club heeft wel een jasje uitgedaan.” Verder wordt in Branie natuurlijk teruggeblikt op de competitiewedstrijd tegen Cambuur, die Ajax bijna achteloos met 4-0 won. Verder kijken we vooruit naar woensdag, als Ajax voor de eerste groepswedstrijd in de Champions League de Rangers uit Glasgow ontvangt. Vriend van de show Sam Planting zit thuis in quarantaine, maar laat tóch zijn licht schijnen op de tegenstander. Over Ajax-Rangers gesproken: donderdag rond lunchtijd komt een extra aflevering van Branie online, waarin wordt nagepraat over de wedstrijd.||https://www.parool.nl/podcasts/veel-pittige-meningsverschillen-binnen-ajax-in-de-transferperiode~bc177e1c/
2022-09-05||Waarom bouwt krimpend Schiphol toch een nieuwe terminal?||Schiphol heeft half augustus de eerste stappen gezet om ontwerpers en bouwers te vinden voor de nieuwe A-terminal, die al jaren in de planning zit. De echte aanbesteding is in 2024 voorzien, nadat de luchthaven de knoop heeft doorgehakt over de benodigde investering van een miljard euro. De bouw zou dan in 2026 kunnen beginnen. De nieuwe vertrek- en aankomsthal komt aan de noordoostkant van Schiphol Centrum tussen pieren B en C, waar de luchthaven al jaren plek heeft gereserveerd. De hal moet vanaf 2032 jaarlijks 14 miljoen passagiers kunnen verwerken, bovenop de capaciteit van de drie bestaande terminals. Het gebouw wordt zo ontworpen dat het later kan worden uitgebreid. Schiphol heeft al jaren vastomlijnde plannen voor een nieuwe A-terminal, een gevolg van het vorige drukte-infarct in 2014, toen het aantal vluchten op de luchthaven razendsnel groeide en de bijbehorende passagiers uit de terminals puilden. De luchthaven zette toen een tijdelijke vertrekhal neer en liet huisarchitect Kaan een definitieve versie tekenen. Omdat er destijds vanwege de groeispurt ook te weinig plek was om vliegtuigen aan te laten meren, werd echter voorrang gegeven aan de bouw van de bijbehorende A-pier. Die staat inmiddels, half afgebouwd, overeind. De voorbereidingen voor de bouw van de A-terminal waren in volle gang toen corona toesloeg en Schiphol vrijwel alle investeringen staakte. Begin dit jaar kondigde Schipholbestuurder Hanne Buis, verantwoordelijk voor investeringen en bouwprojecten, aan dat de investeringen weer zouden worden opgepikt, in een nieuw tempo. Toch komt de aanbesteding van de ‘marktconsultatie’, maandag opgeduikeld door Het Financieele Dagblad, als een verrassing. In juni besloot luchtvaartminister Mark Harbers immers om vanaf november 2023 het aantal vluchten op Schiphol van maximaal 500.000 per jaar te verkleinen tot 440.000. Dat is nodig omdat het vliegverkeer al jaren ongestraft de geluidsregels in de regio overschrijdt. Krimp is de enige manier om een verwachte schrobbering van rechters te voorkomen. Met de vroege ‘tender’ lijkt Schiphol vooral eenzelfde debacle te willen voorkomen als bij de bouw van de A-pier. Vorig jaar stuurde de luchthaven de aannemer van de bouwwerf, volgens vakblad Cobouw omdat er grote bouwfouten waren ontdekt. Luchthaven en aannemers ruziën nog altijd over de oorzaak, volgens de bouwers vooral de onduidelijke aanbesteding van de nieuwe pier. Daarnaast betekent een afname van het aantal vluchten niet per se ook een sterke afname van de passagiersaantallen. Op basis van het gemiddelde aantal passagiers per vlucht (169) betekent een krimp van zestigduizend vluchten ongeveer tien miljoen reizigers minder. Luchtvaartmaatschappijen zullen, om de inkomstendaling die de afname voor hen veroorzaakt te compenseren, vanaf volgend jaar echter grotere vliegtuigen inzetten, die meer reizigers kunnen vervoeren. Zo hebben KLM en Transavia dit voorjaar bij fabrikant Airbus honderd nieuwe toestellen besteld, die 15 tot 20 procent meer passagiers vervoeren dan de exemplaren die ze vervangen. Dat betekent meer drukte per vlucht, dus meer behoefte aan ruimte. Daarnaast geldt Harbers’ krimpdictaat op papier voor tenminste vijf jaar, een periode die het ministerie van Infrastructuur, Schiphol en de luchtverkeersleiding moeten aangrijpen om tot aanvaardbare geluidsregels te komen en ervoor te zorgen dat het vliegverkeer binnen die grenzen blijft. Als dat lukt, kan de luchthaven na 2028 weer groeien naar de oorspronkelijke 500.000 vluchten. In dat geval heeft de luchthaven op termijn wel degelijk extra ruimte nodig. De oplevering van de nieuwe A-terminal is vooralsnog in 2032 voorzien, in het meest gunstige geval het jaar dat de luchthaven weer een half miljoen vluchten zou mogen toelaten. Niet per se. Alle oponthoud komt niet door een gebrek aan ruimte, maar door een gebrek aan personeel. En dat is met de bouw van een nieuwe hal niet opgelost. Volgens arbeidsmarktdeskundigen zijn personeelstekorten blijvend omdat er steeds minder werkenden zijn. Wel werkt Schiphol al jaren aan alternatieven voor arbeidsintensieve activiteiten op de luchthaven, zoals automatische identiteitscontrole. Maar of technologie ook een oplossing biedt voor de overbelaste veiligheidscontroles of het sjouwen van koffers, is twijfelachtig.||https://www.parool.nl/nederland/waarom-bouwt-krimpend-schiphol-toch-een-nieuwe-terminal~bbcde698/
2022-09-05||Regen op komst: vandaag nog tropisch warm, later deze week veel buien||Zonnig en warm met tropische temperaturen, daar kunnen de meeste plekken in Nederland maandag op rekenen. In Amsterdam wordt het maximaal 29 graden met hier en daar een wolkje. In Zeeland en Noord-Brabant is later kans op onweersbuien. Het KNMI heeft daarvoor code geel uitgegeven en raadt aan om open water en open gebieden te vermijden. “Maar dat blijft echt bij het zuidwesten van het land,” vertelt Wouter van Bernebeek van Weerplaza. Voor de rest van het land is het namelijk nog heel even wachten op de echte buien. “Ook dinsdag is het droog, maar wel iets minder warm,” zegt Bernebeek. “Dinsdagavond lijken meer regio’s te maken te krijgen met regen en onweer, vooral in het zuiden en midden van het land.” Het is het begin van een wisselvallige periode. Woensdag neemt de regen plaatselijk toe en vanaf donderdag zijn er overal in Nederland veel buien. “We moeten dan gaan denken aan regenval van meer dan 50 millimeter in een paar dagen tijd. Vooral in de kustgebieden. Daar zijn de buien nog actiever.” Dat wil overigens niet zeggen dat de droogte waarmee Nederland te maken heeft in één klap voorbij is. “Op sommige plaatsen is het neerslagtekort meer dan 350 millimeter,” legt Bernebeek uit. “Dat valt normaal in een heel winterseizoen. Ik denk dat we zeker volgend jaar nog de gevolgen gaan zien van deze droge zomer, maar natuurlijk geeft elke bui die er nu valt wel iets van verlichting.” Aankomend weekend ziet de weerexpert een ander scenario dan wat we de afgelopen tijd hebben meegemaakt. “Het weekend is aan de koele kant, met de nodige buien. De temperatuur zal dan tussen de 17 en 20 graden liggen.” Die temperaturen zijn heel normaal voor deze tijd van het jaar. “Maar dat zal wel even wennen worden.”||https://www.parool.nl/nederland/regen-op-komst-vandaag-nog-tropisch-warm-later-deze-week-veel-buien~bd31fc61/
2022-09-05||Frank Arnesen keert niet meer terug als technisch directeur Feyenoord||“De clubleiding en de technisch directeur hebben in goed overleg besloten zijn aflopende contract per direct te beëindigen,’ meldt Feyenoord op de website. De 65-jarige Arnesen was sinds november 2019 in dienst van de club. “Ik ben trots op wat we de afgelopen 2,5 jaar met elkaar hebben bereikt en we gaan dan ook op een positieve manier uit elkaar,” laat Arnesen via Feyenoord weten. Het liefst had hij zijn aflopende contract de komende maanden nog uitgediend. “Maar ik snap heel goed dat ze bij Feyenoord aan de verdere toekomst moeten denken.” Arnesen nam destijds de functie over van Sjaak Troost, die na het vertrek van Martin van Geel in mei 2019 tijdelijk werd aangesteld als technisch directeur. Kort voor zijn nieuwe baan was hij als technisch directeur ontslagen bij Anderlecht. Bij Feyenoord werd Arnesen herenigd met trainer Dick Advocaat, met wie hij in de jaren 90 bij PSV al nauw samenwerkte in een soortgelijke rolverdeling. Arnesen speelde als aanvallende middenvelder in Nederland voor Ajax (1975-1981) en PSV (1985-1988). Als technisch manager was hij na zijn actieve loopbaan, naast PSV, ook werkzaam bij onder meer Chelsea en Hamburger SV. “Ik ben Feyenoord zeer dankbaar,” zegt Arnesen. “De afgelopen maanden, tijdens mijn ziekte, heb ik vanuit de club ontzettend veel steun ervaren. Eigenlijk ben ik iedereen bij en rond Feyenoord dankbaar. Het was fantastisch om van zo dichtbij te mogen meemaken hoe iedereen en alles binnen de club dagelijks alles doet om Feyenoord nog beter te maken.” Feyenoord zegt geen haast te maken met het zoeken naar een opvolger. “Die noodzaak is er niet,” zegt algemeen directeur Dennis te Kloese. “Omdat de transferwindow is afgelopen en we, na het uitvallen van Frank, de afgelopen periode al een werkverdeling hadden opgetuigd die nog wel even kan voortduren. Ik ben ook blij dat we met Frank hebben kunnen afspreken dat we hem in bijzondere gevallen nog kunnen benaderen voor advies of om zijn mening te vragen.”||https://www.parool.nl/sport/frank-arnesen-keert-niet-meer-terug-als-technisch-directeur-feyenoord~b29075e1/
2022-09-05||Artis in top 5 oudste dierentuinen ter wereld na sluiting Bristol Zoo||Bristol Zoo opende in 1836, twee jaar voor Artis, en was de vijfde oudste dierentuin ter wereld. Meer dan 90 miljoen mensen bezochten de dierentuin, maar de directie zag de bezoekersaantallen kelderen door de coronarestricties van de afgelopen jaren. Bovendien is ‘de tijd daar om een moderne dierentuin te bouwen met ruimten voor de dieren die hun natuurlijke habitat beter weerspiegelt,’ zegt directeur Brian Zimmerman. ‘Dit is werkelijk het einde van en tijdperk.’ Duizenden exotische dieren woonden in de dierentuin, waaronder enkele bekendheden. Zo groeide Alfred de Gorilla uit tot internationale bekendheid en was hij ‘in zijn tijd’ de enige gorilla in het Verenigd Konikrijk. Hoewel Alfred stierf in 1948, is hij nog altijd een mascotte voor de stad Bristol. Andere publiekslievelingen waren de Aziatische olifanten Raja en Rosie, waarop kinderen in de jaren vijftig ritjes konden maken. Tekst gaat verder onder het bericht Écht bekend werd de dierentuin vanwege het tv-programma Animal Magic van BBC Bristol. In de grappig bedoelde maar ook leerzame serie kregen de dieren een voice-over. De show stopte in 1983 omdat de vermenselijking van de dieren niet meer van die tijd zou zijn. Om de hele dierentuin nu een update te geven, werkt de organisatie aan een nieuw project dat in 2024 de deuren zou moeten openen op de locatie van het zusterpark Wild Place Project South Gloucestershire. “De nieuwe dierentuin wordt de thuishaven van enkele van de meest bedreigde diersoorten op aarde.” Tekst gaat verder onder het bericht Artis, in 1838 opgericht als Natura Artis Magistra, kent vergelijkbare uitdagingen. Het miljoenenverlies door de coronapandemie noopte de dierentuin tot een gedwongen reorganisatie. “Een zwarte dag in mijn Artis-leven,” zei directeur Rembrandt Sutorius daarover. En het was niet voor het eerst dat Artis, ooit begonnen als een van de eerste openbare dierentuinen met ‘een paar papegaaien, aapjes en een Surinaamse boskat’, moest vrezen voor het voortbestaan. Vanwege een dreigend faillissement in 1939 werden de bezittingen, buiten de levende dieren om, overgedragen aan de gemeente Amsterdam en provincie Noord-Holland. Korter geleden leek het er een tijdje op dat de drie leeuwen de Amsterdamse dierentuin zouden moeten verlaten. Een nieuw en groter verblijf kon niet langer worden bekostigd vanwege de tegenvallende bezoekersaantallen. Anonieme geldschieters voorkwamen een verhuizing en brachten genoeg geld bijeen voor een nieuw verblijf dat zeker tien keer zo groot zou worden. De afgelopen twintig jaar is Artis bezig aan een ‘ingrijpend proces’ om te vernieuwen van een dierentuin naar een educatief instituut. Er wordt meer ruimte gecreëerd voor dieren en planten, educatie en erfgoed.||https://www.parool.nl/wereld/artis-in-top-5-oudste-dierentuinen-ter-wereld-na-sluiting-bristol-zoo~b36a737d/
2022-09-05||Carmen zwiert, danst en verleidt, maar toch dwalen al voor het slot de gedachten af||Drukke gesprekken en opgetogen omhelzingen in het publiek: seizoensopening bij De Nationale Opera. Dan: bam! In één klap zijn de zaallichten uit en knetteren de eerste maten van Carmen in de orkestbak. Aan de musici van het Nederlands Philharmonisch Orkest zijn de geraffineerdste momenten in Bizets operaklassieker welbesteed. En ze kunnen in expressie wedijveren met de Carmen van dienst. De Amerikaanse mezzosopraan J’Nai Bridges zwiert, danst, verleidt, heeft een dijk van een stem en beheerst de bühne alsof ze er woont. Benijdenswaardig soepel beweegt Bridges zich over het tot arena omgetoverde toneel, gekleed in sensueel negligé of in chic en feestelijk lang. Natuurlijk vallen korporaal en toreador voor deze bohemienne. Hoe zou je haar uitdagende blikken en zelfverzekerde optreden níét aantrekkelijk kunnen vinden? Voor de zangeres is dit haar droomrol, die ze al veelvuldig vertolkte – Amsterdam plukt de vruchten van haar ervaring. De Carmen-productie bij DNO is een herneming van Robert Carsens regie, die in 2009 te zien was aan de Amstel, maar dan met een andere cast. Hij plaatst de handeling van de Spaanse mannen die strijden om Carmens liefde voor een metershoge tribune. Op het toneel ligt zand, in de wildste scènes hangt dan ook een stofwolk boven de speelvloer, subliem uitgelicht. Of het nu om tl-buizen gaat of om een heus vuurtje, het hele lichtplan is een aparte recensie waard. Koud blauw gaat gepaard met ijzige klanken in de orkestbak, geel strijklicht staat voor een broeierige sfeer. Daarbij is ieders plek strak geregisseerd, de kostumering een feest van snit en kleur. Als je door je oogharen kijkt, zie je een abstract schilderij. Carsen en co spelen met tinten en proporties. DNO gaat van start met een operatie vanjewelste, kosten noch moeite zijn gespaard, op zijn drukst is het podium bevolkt met ruim honderd man aan zangers – solisten plus DNO-koor plus Nieuw Amsterdams Kinderkoor – en figuranten. En toch, soms stagneert in deze menigte de handeling, van tijd tot tijd dringt zich zelfs een gevoel van gedateerdheid op. Al voor het slot dwalen de gedachten af. En dat ondanks de verleidster en haar even begerenswaardige statement: vrijheid boven alles. Carsen heeft weleens hogere ogen gegooid, waarbij het rake nihilisme van zijn ensceneringen voor slapeloze nachten zorgde. Aan de riante zangerscast, onder wie Stanislas de Barbeyrac (Don José) en Lukasz Golinski (Escamillo), ligt het zeker niet. Adriana González als Micaëla is eveneens geweldig. De Canadese dirigent Jordan de Souza maakt zijn debuut bij DNO, met Bizets opus was hij al vertrouwd. Zijn directie is gedecideerd, hij hanteert een verfijnd klankpalet. In de bak excelleert het Nederlands Philharmonisch, hooguit kan er wat meer Carmenachtige verleiding klinken.||https://www.parool.nl/kunst-media/carmen-zwiert-danst-en-verleidt-maar-toch-dwalen-al-voor-het-slot-de-gedachten-af~b74baa78/
2022-09-05||Soundos El Ahmadi ging voortdurend stuk, Lips zat ineengedoken op de bank||Een talentenjacht voor comedians, is dat een goed idee voor een televisieprogramma? Ja en nee, dacht Lips voordat hij ging zitten voor Ik ga stuk. Best interessant om het ambacht cabaret ontleed te zien worden, en als er onderwijl ook wat te lachen valt, dan heb je een prima show te pakken. Enig bezwaar is wel dat als een auditie niet grappig is, je dus zit te kijken naar iets wat, nou ja, wat dus helemaal niet grappig is. Wie Lips in elk geval altijd grappig vindt is Stefano Keizers. Geen andere presentator zou weg kunnen komen met de vraag: ‘Speelt jullie vagina een grote rol in jullie werk?’ Gesteld aan een vrouwelijk duo dat zichzelf Vla Mousse noemt. Jurylid Thomas van Luyn legde aan het begin van de show uit dat een goede cabaretvoorstelling je ‘naar een andere wereld transporteert’. In Ik ga stuk komen de audities van de deelnemers vaak niet langer dan anderhalve minuut in beeld, veel te kort om als kijker naar waar dan ook getransporteerd te worden. Lips kon bij sommige deelnemers een milde lach niet onderdrukken, maar stuk ging hij niet. Dit in tegenstelling tot jurylid Soundos El Ahmadi, die voortdurend uitriep dat ze ‘helemaal stuk ging’. Het jurycommentaar was in de meeste gevallen wel zinnig. “Onzekerheid is besmettelijk,” zei Van Luyn tegen een bloednerveuze kandidate. “Als jij gespannen bent, slaat dat over naar het publiek.” Ineens snapte Lips waarom hij ineengedoken van ongemakkelijkheid op de bank zat bij het kijken naar een faliekant mislukte sketch. De komende weken krijgen de kandidaten nog workshops, onder anderen van Arjan Ederveen. En dat is dan weer grappig, omdat die in 1994 (!) samen met Tosca Niterink in Kreatief met Kurk de ultieme persiflage maakte op cabaretfestivals. Lips keek het terug, en ging opnieuw stuk. Reageren? hanlips@parool.nl||https://www.parool.nl/kunst-media/soundos-el-ahmadi-ging-voortdurend-stuk-lips-zat-ineengedoken-op-de-bank~b4666ab0/
2022-09-05||UvA gaat, ondanks wet, experimenteren met quotum voor buitenlandse studenten||De universiteit gaf al eerder aan de groei van het aantal internationale studenten niet meer aan te kunnen. Zowel de kwaliteit van het onderwijs als de medewerkers staan onder druk. De afgelopen jaren is het aantal Nederlandse studenten op de UvA met 6 procent toegenomen. In diezelfde periode verviervoudigde het aantal internationale studenten. Van de 41.000 UvA-studenten komt nu 1 op de 3 uit het buitenland. Vorig jaar al zei UvA-bestuursvoorzitter Geert ten Dam dat onconventionele maatregelen overwogen zouden moeten worden ‘als het ministerie niet ingrijpt’. Onderwijsminister Robbert Dijkgraaf liet in juni weten dat er voorlopig geen wet komt die universiteiten toestaat bij toelating onderscheid te maken tussen internationale en Nederlandse studenten. Na berichtgeving van NRC bevestigt de UvA dat nu toch te gaan doen. De universiteit benadrukt dat het om een proef gaat bij de studies psychologie en politicologie. Bij psychologie geldt nu al een zogenoemde numerus fixus: een maximumaantal studenten dat wordt toegelaten. Maar selecteren aan de poort op nationaliteit of taal mag dus eigenlijk niet. Van de 517 eerstejaarsstudenten psychologie kwamen er vorig jaar 363 uit het buitenland. Ingmar Visser, onderwijsdirecteur en docent aan de faculteit psychologie, waarschuwde al eerder voor deze ontwikkeling. “De Nederlandse gezondheidszorg komt in de knel als de universiteit niet het aantal internationale studenten mag sturen. Een deel van het beroepenveld is gekoppeld aan Nederland. Je hebt mensen nodig die klinische psychologie in het Nederlands kunnen praktiseren.” Hoeveel procent van de studenten tijdens de pilot komend jaar uit het buitenland mag komen en hoe de universiteit het beleid precies gaat vormgeven, wordt de komende tijd bepaald, zegt een woordvoerder. Los van het feit dat de UvA de groei van het aantal internationale studenten niet aankan, is in Amsterdam ook geen woonruimte voor (buitenlandse) studenten. Dit collegejaar zagen universiteiten geen andere optie dan studenten op te roepen niet naar Amsterdam te komen. Luister ook naar onze podcast over waarom Amsterdamse universiteiten de noodklok luiden over internationale studenten.||https://www.parool.nl/amsterdam/uva-gaat-ondanks-wet-experimenteren-met-quotum-voor-buitenlandse-studenten~ba23c94d/
2022-09-05||Waarom burgemeester Halsema bedrijven sluit na een incident||Amsterdam wereldstad trapt het nieuwe seizoen af met een onderwerp dat eigenlijk altijd actueel is: bedrijven, vaak horecazaken, die op last van de gemeente worden gesloten. Vaak vanwege een incident waardoor de openbare veiligheid in het geding komt. Zo’n sluiting leidt eigenlijk altijd tot gedoe én vragen, want straf je hiermee niet juist de ondernemer in plaats van de dader? Presentator Lorianne van Gelder praat erover met Paul Vugts, misdaadverslaggever bij Het Parool. Volgens Vugts hoeft één incident in ieder geval niet direct het einde van een bedrijf te betekenen. “Toen Eberhard van der Laan nog burgemeester was, werden een poos alle zaken die doelwit waren van een aanslag automatisch gesloten. Maar dat ‘schieten-is-sluitenbeleid’ zet zijn opvolger, burgemeester Femke Halsema, niet door. Vugts: “Halsema wil goed kijken naar de mogelijke achtergronden van een aanslag. Kan de eigenaar of pandbezitter er iets aan doen? Zij wacht soms het politieonderzoek af voordat ze een besluit neemt over wel of niet sluiten.” De cijfers bevestigen dit beleid: van de achttien zaken waar dit jaar een aanslag plaatsvond, zijn er zes gesloten. Café in the City en een vestiging van The Harbour Club zijn de meest recente voorbeelden van bedrijven die dicht moesten, nadat er explosieven waren afgegaan. De uitbater van The Harbour Club vond de sluiting oneerlijk. Hij spande een kort geding aan, maar verloor. Het sluiten van bedrijven en woningen blijft hoe dan ook een lastige kwestie, beaamt Vugts. “Als er een drugslab is ontdekt in jouw woning moet je misschien niet piepen. Maar stel, je woont met een heel gezin in een woning en één zoon heeft een wapen toegestopt gekregen. Als die ouders van niks weten, maar wel hun woning moeten verlaten is dat heel zuur.” Mensen die hun huis worden uitgezet krijgen vaak geen hulp bij het vinden van een nieuwe woning. En ondernemers krijgen geen compensatie bij sluiting. Zij zien hun inkomsten dus in één klap wegvallen. De eigenaar van The Harbour Club zei eerder al dat de sluiting van zes maanden waarschijnlijk faillissement betekent. Al zijn er ook genoeg zaken en ondernemers die zo’n gedwongen sluiting weer te boven komen. Hoe ze dat voor elkaar krijgen en welke maatregelen bedrijven nemen om criminelen buiten de deur te houden, hoor je in de nieuwe aflevering van Amsterdam wereldstad.||https://www.parool.nl/podcasts/waarom-burgemeester-halsema-bedrijven-sluit-na-een-incident~b9f5466b/
2022-09-05||Ajax schrijft Mohamed Ihattaren niet in voor de Champions League||Trainer Alfred Schreuder liet vorig week al weten dat hij niet verwachtte dat hij Ihattaren op de spelerslijst voor de Champions League zou zetten. “Dat denk ik niet, nee,” sprak hij toen bij Rondo. Ihattaren kampt met privéproblemen en maakt al langer geen deel meer uit van de selectie van Schreuder, die in de voorbereiding nog vol lof was over de speler. “Het was fantastisch. Die week ging super, hij deed het heel goed. Het was heel mooi om te zien hoe hij groeide. Teleurgesteld? Ik denk dat we dat allemaal zijn, hijzelf ook.” De nieuwkomers Jorgé Sanchez, Florian Grillitsch, Lucas Ocampos, Ahmetcan Kaplan, Francisco Conceição, Lorenzo Luca zijn wel ingeschreven. Dat geldt eveneens voor de beloftes Patrickson Delgado en Jeppe Jensen.||https://www.parool.nl/sport/ajax-schrijft-mohamed-ihattaren-niet-in-voor-de-champions-league~b051dfa7/
2022-09-05||Jaap van Zweden in 2024 naar Seoul als chef-dirigent ||Tot die tijd is hij nog ‘music director’ bij het New York Philharmonic. Daarnaast is de Amsterdammer tot 2024 chef-dirigent bij het Hong Kong Philharmonic. In de Volkskrant geeft de dirigent kort toelichting op zijn keuze. ‘Seoul is een van de drie beste orkesten in het Verre Oosten, samen met het Hongkong en NHK in Tokyo,’ stelt hij. ‘Ze zijn ontzettend ambitieus, ze willen de beste worden. Ik heb veel mensen gesproken, ook in de regering, en die wilden allemaal graag dat ik zou komen.’ De aanstelling in Seoul zou voor vijf jaar zijn.||https://www.parool.nl/kunst-media/jaap-van-zweden-in-2024-naar-seoul-als-chef-dirigent~bb665fb6/
2022-09-05||Wetsvoorstel PvdA en ChristenUnie moet einde maken aan tijdelijke huur||Huisbazen mogen sinds 2015 tijdelijke huurcontracten afsluiten. Het moest particuliere verhuurders meer armslag geven huizen voor een kortere tijd te verhuren aan specifieke doelgroepen zoals studenten en arbeidsmigranten. Maar flexhuur geeft ook minder zekerheid en drijft de prijzen op. Volgens PvdA en ChristenUni komen veel mensen in de problemen door flexhuur. “Met een tijdelijk huurcontract ben je als huurder in de praktijk vogelvrij. Je betaalt te veel en je bent op langere termijn niet zeker van een dak boven je hoofd,” aldus Pieter Grinwis (ChristenUnie). Een tijdelijk huurcontract mag maximaal twee jaar en voor kamers maximaal vijf jaar duren. De Tweede Kamer ging vorig jaar nog akkoord met verlenging; een tijdelijk huurcontact voor een woning zou maximaal drie jaar mogen duren. Volgens de Woonbond zijn tijdelijke huurcontracten inmiddels de norm in de particuliere sector. Minister Hugo de Jonge (Volkshuisvesting en Ruimtelijke Ordening) wil een groter deel van de vrije huurmarkt reguleren. Hij wil deze contractvorm niet afschaffen, maar de prikkels wegnemen voor tijdelijke huurcontracten. Ook moeten gemeenten meer mogelijkheden krijgen om misbruik van flexhuren aan te pakken.||https://www.parool.nl/nederland/wetsvoorstel-pvda-en-christenunie-moet-einde-maken-aan-tijdelijke-huur~b33ec02c/
2022-09-05||Liz Truss: de vrouw die (waarschijnlijk) Boris Johnson opvolgt||Onder ingewijden bestaat geen twijfel meer: niet de voormalig minister van Financiën Rishi Sunak (42) maar Liz Truss (47) gaat de Conservatieve Partij en het Verenigd Koninkrijk leiden. Een deel van de achterban wil in haar graag een eigentijdse versie zien van Margaret Thatcher die in de jaren tachtig zo’n uitgesproken leider was. Truss noemt die vergelijkingen ‘frustrerend’ omdat mannen in haar situatie nooit zo worden afgewogen tegen illustere voorgangers. En er zijn inderdaad meer verschillen dan overeenkomsten. Liz zat, benadrukte ze zelf eens, op een openbare lagere school, terwijl Margaret (dankzij een studiebeurs) onderwijs genoot aan een elitair gymnasium. Juffrouw Roberts (de meisjesnaam die Margaret inruilde bij haar huwelijk met Dennis Thatcher) kwam uit Lincolnshire, Truss die haar meisjesnaam altijd behield (ze is getrouwd met accountant Hugh O'Leary) groeide op in Yorkshire. Beiden studeerden in Oxford: Thatcher deed scheikunde, Truss studeerde PPE (filosofie, politiek en economie). Nog een verschil, een die fans van Truss liever niet aanhalen: Margaret Thatcher was haar hele politieke carrière rechts en lid van de Conservatieve Partij. Liz Truss zat ooit bij de Liberalen en voerde daar op de linkervleugel zelfs actie om de monarchie af te schaffen: een doodzonde in de kringen waar ze nu verkeert. Sindsdien waaide ze binnen de partij met verschillende politieke winden mee, zo noteren Britse commentatoren. In plaats van de Thatcher-vergelijking, is het zinvoller om naar de overeenkomsten te kijken tussen Truss en Boris Johnson (‘Bojo’), meent Andrew Rawsley de commentator van de linkse Observer. Beiden zijn politieke opportunisten, tamelijk ongeleide projectielen en hebben ook nogal wat verbale flaters op hun naam. Zo ging Truss op een partijcongres een keer volledig uit haar dak omdat de Britten twee derde van hun kaas uit Frankrijk importeerden. ‘Een enorme schande’, aldus Truss, die een toon aansloeg alsof de Argentijnen de Falklandeilanden hadden aangevallen. Overigens is Truss, anders dan de strenge Thatcher of de entertainer Johnson, niet de meest onderhoudende spreker. Beter kwam ze uit de verf als Britse minister van Handel en minister van Buitenlandse Zaken. Met Thatcheriaanse uithalen joeg Truss de Russen vaker op de kast dan Boris Johnson. Truss zegt over zichzelf dat Vladimir Poetin aan haar een kwaaie heeft zolang hij Oekraïne niet verlaat. Haar agenda in eigen land is duidelijk: inkomensbelasting omlaag, deregulering van de Britse industrie, minder sociale woningbouw, meer steun voor huiseigenaren en een hardere aanpak van asielzoekers. Margaret Thatcher had het allemaal kunnen bedenken, ware het niet dat Truss dat alles wil bekostigen door de staatsschuld dan maar nog eens met vele tientallen miljarden te laten oplopen.||https://www.parool.nl/wereld/liz-truss-de-vrouw-die-waarschijnlijk-boris-johnson-opvolgt~b63d96d2/
2022-09-05||Europese gasprijs met bijna een derde omhoog na langere sluiting Nord Stream 1||Gazprom wijst daarbij op technische problemen. Woensdag werd de pijpleiding tussen Rusland en Duitsland via de Oostzee al voor drie dagen stilgelegd vanwege onderhoud. De prijs voor een megawattuur gas noteerde maandagochtend circa 21 procent hoger op 260 euro (wat neerkomt op 2,54 euro per kubieke meter Nederlands aardgas). De gasprijs stond medio 2021 nog rond de 20 euro per megawattuur (20 cent per kubieke meter). Overigens ging de Europese gasprijs vorige week nog met bijna 40 procent omlaag. Er is vrees dat Gazprom de gasleveringen via Nord Stream 1 helemaal niet meer gaat hervatten. Moskou verlaagde de toevoer van gas eerder al tot 20 procent van de maximale capaciteit. Ook hiervoor droeg Gazprom technische problemen als reden aan. Rusland stuurt nog wel gas via een route door Oekraïne naar Europa, maar dat is niet voldoende om de gestopte leveringen door Nord Stream 1 te compenseren. Europese leiders zien het dichtdraaien van de Russische gaskraan vooral als politiek drukmiddel. De Europese Unie heeft tal van sancties tegen Rusland ingevoerd wegens de oorlog in Oekraïne, en dit zou een vergelding zijn. De eerdere mededeling dat Nord Stream 1 wegens noodzakelijk onderhoud dicht moest, werd in Europa met scepsis ontvangen. Klaus Müller, de baas van de Duitse toezichthouder voor de energietoevoer Bundesnetzagentur, vond die uitleg vanuit een technisch oogpunt onbegrijpelijk. Moskou stelt juist dat de sancties de onderhoudswerkzaamheden aan Nord Stream 1 bemoeilijken. Het is volgens Kremlin-woordvoerder Dmitri Peskov dan ook niet de schuld van Gazprom dat de pijpleiding stilligt, maar van politici die besluiten nemen over sancties tegen Rusland. “Een einde aan de Russische gasleveringen aan Europa betekent dat de Duitse economie en die van de eurozone onmiddellijk in een recessie zullen belanden,” aldus een analist van zakenbank Liberum Capital. De Europese aandelenbeurzen gaan maandag naar verwachting met forse koersverliezen openen door de zorgen over de energiecrisis. Europese landen nemen maatregelen om huishoudens en bedrijven te helpen met de sterk stijgende inflatie en energieprijzen. Zo maakte Duitsland zondag bekend meer dan 65 miljard euro uit te trekken voor extra steunmaatregelen. Ook in Zweden en Finland werden dit weekend maatregelen genomen om de energiecrisis het hoofd te bieden.||https://www.parool.nl/nederland/europese-gasprijs-met-bijna-een-derde-omhoog-na-langere-sluiting-nord-stream-1~b7d27664/
2022-09-05||Amsterdamse Ona Moody (25) is Miss Nederland 2022||Moody zal zich komend jaar als Miss Nederland presenteren en ons land vertegenwoordigen bij de Miss Universe verkiezing. De jury noemde haar sophisticated en classy, bovendien straalt ze zelfverzekerdheid uit. De juryleden zien Moody als een waardige opvolger van Miss Nederland 2021, de Amsterdamse Julia Sinning. De jury bestond uit William Rutten, Edsilia Rombley, Albert Verlinde, Kristina Bozilovic, Bart Ettekoven, Pernille La Lau en juryvoorzitter Monica van Ee, directeur van Miss Nederland.||https://www.parool.nl/nederland/amsterdamse-ona-moody-25-is-miss-nederland-2022~b59e5ab7/
2022-09-05||De vraag naar vrijwilligers bij sportclubs is groot, de animo gering||‘Westerpark dat zijn we samen’, staat boven een poster die op een prominente plaats in de kantine is opgehangen. Er staan meerdere vacatures open: de club zoekt een secretaris, mensen die het financiële team willen versterken, vrijwilligers voor het communicatieteam en een wedstrijdsecretaris senioren en jeugd. ‘Onze club valt of staat met de inzet van onze vrijwilligers. Er is altijd voor iedereen iets te doen wat bij je past, ook qua hoeveelheid tijd’, is de wervende tekst op het affiche. Amsterdamse organisaties kampen met een groot tekort aan vrijwilligers. Vorige week bleek dat de Dam tot Damloop nog naarstig op zoek is naar mensen die willen helpen bij het loopevenement. De Vrijwilligerscentrale Amsterdam (VCA) meldt dat de vraag naar vrijwilligers het aanbod overstijgt. En ook in het verenigingsleven, zoals bij sportclubs, wordt het steeds lastiger om mensen te vinden die onbezoldigd de handen uit de mouwen willen steken. Ook bij hockeyclub Westerpark is altijd behoefte aan vrijwilligers, maar, zegt voorzitter Steven de Bruijn, ‘we zijn gezegend met een grote schare actieve leden’. Hij wijst naar de velden, waar ouders de spelletjes klaarzetten voor het seizoensopeningsfeest voor de jeugd. Op de website had een oproep gestaan voor deze dag: ‘we kunnen wel wat extra hulp gebruiken. Dus wie o wie komt ons helpen op- en/of afbouwen, even opletten bij de luchtkussens, achter de bar staan of BBQ’en?’ “En kijk om je heen, overal zie je ouders die een taakje op zich hebben genomen,” zegt De Bruijn tevreden. “In de jeugdteams doen bijna alle ouders wel wat, de een is coach, de ander teamleider, weer een ander fluit, er zijn bardiensten. Uiteindelijk komen we er altijd wel uit.” Hij wil maar zeggen: uiteindelijk zijn er best mensen te vinden die wat willen doen, maar je moet ze, misschien wel meer dan vroeger, proactief betrekken. Maarten van Essen is sinds drie jaar het bestuurslid dat verantwoordelijk is voor de jeugd. “Ik floot al, en heb teams gecoacht, en toen ik drie kinderen op de club had zitten, dacht ik: nu wil ik ook wel wat terugdoen. Je kunt niet lid zijn van een club en alleen maar consumeren, vind ik. Maar bovenal vind ik het ook gewoon heel leuk om te doen.” Toen het verenigingsleven na corona weer op gang kwam kostte het de nodige moeite om de leden weer bij de club de betrekken. Twee keer bouwden ze bij de ingang van de club een standje, waarin alle openstaande vacatures waren opgehangen: de commissie-groen, de materiaalcommissie, bardiensten op doordeweekse avonden, ga zo maar door. Van Essen: “Sommige mensen liepen er stug langs, maar er zijn genoeg mensen die dat zien en denken: ‘ja, dat taakje neem ik wel op me’.” Het afkopen van verplichte bardiensten, zoals bij andere clubs usance is, gebeurt niet op Westerpark. Iedereen moet af en toe tosti’s bakken en frisdrank inschenken, en als je niet kunt zoek je maar een vervanger, is het beleid. Wel worden teams waarin veel vrijwilligers zitten beloond: die mogen als eerste kiezen als de trainingstijden worden verdeeld. Victor Wolfsbergen staat elke donderdagavond achter de bar, hij kwam negen jaar geleden bij de club toen zijn dochter ging hockeyen. “Toen was er ook al een tekort aan vrijwilligers.” In het weekend zijn er nog wel genoeg mensen bereid om bij te springen, maar op trainingsavonden is het moeilijker, zegt hij. Veel tijd om te praten heeft hij niet, want de rij van dorstige en hongerige kinderen groeit. Twee meisjes van een jaar of twaalf helpen bij het inschenken van ranja en het uitdelen van broodjes knakworst. Op de hockeyvelden worden de springkussens fanatiek besprongen, op de velden helpen ouders bij de spelletjes. “Die betrokkenheid hoort ook een beetje bij hockey, het is voor ouders best een intensieve sport,” zegt Nelleke Koops. Ze zit in de technische commissie, en brengt vrijwel al haar weekenden door op de club. “Als je drie hockeyende kinderen hebt ben je hier toch voortdurend, dan kun je je net zo goed een beetje nuttig maken voor de club.”||https://www.parool.nl/amsterdam/de-vraag-naar-vrijwilligers-bij-sportclubs-is-groot-de-animo-gering~bfdf4915/
2022-09-05||Kopzorgen nu Moskou weer laat voelen hoe afhankelijk we zijn van Russisch gas||De Oekraïense president Volodimir Zelenski herhaalde het dit weekeinde nog eens: Rusland wil ‘het normale leven van elke Europeaan verwoesten’ door de gaskraan dicht te draaien. Toch is er volgens het Nederlandse kabinet er geen reden om ongerust te zijn nu Rusland de gastoevoer naar Europa via de Nordstream 1-pijpleiding weer eens heeft stilgelegd. Minister Rob Jetten (Klimaat en Energie) meldt dat het vullen van de ondergrondse gasvoorraden voor komende winter op schema ligt. Ook Jetten stelt dat Rusland energie inzet als wapen. Reden waarom Nederland zich voorbereidt door – net als bijvoorbeeld Duitsland – deze zomer de gasvoorraden aan te vullen voor als we straks allemaal de kachel weer moeten aanzetten. De wereldwijde vraag naar gas en de oorlog in Oekraïne leiden tot twee problemen die het hoofd moeten worden geboden: hoe voorkomen we tekorten en hoe houden we de energierekening betaalbaar? Duitsland liet onlangs weten dat haar gasvoorraden voldoende gevuld zijn om het tot maart of april te kunnen redden. Maar dat moet de winter niet onverwacht streng worden en moeten de Russen de gaskraan niet helemaal dichtdraaien. Dat laatste doen de Russen nu. Het lijkt een waarschuwing. Nu wordt een olielek als reden aangevoerd voor het sluiten van Nordstream 1, maar er is niemand die dat gelooft. In tegenstelling tot Duitsland kreeg Nederland al geen Russisch gas meer. Maar de Duitse en de Nederlandse gasmarkten zijn deels aan elkaar gebonden: als Duitsland komende winter wél tekorten heeft, moet Nederland de Duitsers ook gas leveren. De aardgasvoorraad in Bergermeer (waar gas voor de industrie wordt opgeslagen) is nu voor zo’n 68 procent gevuld. Dat moet 90 procent worden. Het kabinet trekt nog eens 10 miljoen euro extra uit boven op de 200 miljoen euro die al was gereserveerd om leveranciers te verleiden hun gas in de opslag te stoppen in plaats van nu te verkopen. De opslagen waar gas voor huishoudens wordt bewaard, wil het kabinet tot 100 procent vullen. Als alles volgens plan verloopt, zit er straks 11,8 miljard kuub gas in de verschillende bergingen. Het totale Nederlandse aardgasverbruik was in 2021 40 miljard kubieke meter. Kortom: er is meer nodig. Om die reden én omdat de gaskraan in Groningen eind oktober dichtgaat, wordt er meer vloeibaar aardgas geïmporteerd. Intussen zet het kabinet in op energiebesparing. Om te voorkomen dat Nederland in de problemen komt, moet er zo’n 20 procent minder gas worden gebruikt, berekende Gasunie Transport Services. Volgens het Centraal Bureau voor de Statistiek lag het gasverbruik de eerste helft van dit jaar al zo’n kwart lager dan in de eerste helft van 2021. Die besparing lijkt dus geen probleem. Achter die cijfers gaat echter een harde werkelijkheid schuil. Zo wordt in de industrie veel minder gas gebruikt doordat sommige bedrijven zijn overgestapt op andere energiebronnen, zoals olie. In de de glastuinbouw blijven kassen leeg terwijl er ook bedrijven zijn die zich vanwege de hoge gasprijzen gedwongen zagen het werk stil te leggen. Zo heeft aluminiumfabriek Aldel bij Delfzijl vrijdag de productie stopgezet. De ongeveer tweehonderd werknemers moeten vrezen voor hun baan. “We moeten oppassen voor economische destructie,” zegt CDA-Kamerlid Henri Bontenbal. De gevolgen van het dreigende gastekort en de daaraan verbonden hoge gasprijs voelen alle landen. Burgers en bedrijven dreigen de rekeningen niet meer te kunnen betalen. Schuldhulporganisaties vrezen dat veel mensen dit najaar bij hen aankloppen. Komende vrijdag komen de energieministers van de EU bijeen om te praten over een noodplan. Een aantal lidstaten wil een maximum­inkoopprijs afspreken voor gas. Een omstreden idee, waarvan Jetten eerder zei dat het ‘zeer risicovol’ was. “Voor ons zijn er geen taboes om de energieprijzen weer onder controle te krijgen,” zegt VVD-Kamerlid Silvio Erkens. “Maar prijsplafonds lossen het probleem van een gastekort niet op, ze verergeren het mogelijk zelfs als daardoor bijvoorbeeld vloeibaar gas niet meer aan de EU wordt verkocht, maar aan China.” Een ander voorstel is voor gas een maximum consumentenprijs in te stellen, zoals Frankrijk heeft gedaan. “Maar ook dat heeft grote nadelen,” zegt Bontenbal. “Gasproducenten moeten dan gesubsidieerd worden met heel veel belastinggeld. In Frankrijk is het gasbedrijf eigendom van de staat, hier niet.” Een simpele oplossing is er niet, zegt Bontenbal. Ook niet het toch weer openzetten van de Groningse gaskraan, zoals bijvoorbeeld Duitsland wil. Onzin, zei staatssecretaris Hans Vijlbrief (Mijnbouw) al. “De gasprijs is een wereldmarktprijs. Als je in Groningen meer gas oppompt, maakt dat niet uit voor de prijs.”||https://www.parool.nl/wereld/kopzorgen-nu-moskou-weer-laat-voelen-hoe-afhankelijk-we-zijn-van-russisch-gas~b0e6632f/
2022-09-05||Nederland niet klaar voor coronawinter: ‘Bespreek nu dilemma’s rond coronapas en vaccinatiedwang’||De politiek moet vaart maken met voorbereidingen op een nieuwe coronagolf en nu ook discussiëren over gevoelige onderwerpen als vaccinatiedwang, coronapas en avondklok. Dat concluderen de Wetenschappelijke Raad voor het Regeringsbeleid en tal van adviescolleges (zoals de Raad van State en de KNAW) vandaag in een gezamenlijk rapport. Daarin dringen de adviescolleges aan op een aanpak waarbij politiek en samenleving de reële coronascenario’s – van verkoudheid tot ‘worst case’ – voorbereiden en helemaal uitwerken, inclusief dus een juridisch instrumentarium voor het geval er noodmaatregelen nodig zijn. Of er een nieuwe grote virusopleving komt, is erg onzeker, maar er moet rekening mee worden gehouden, stellen de adviseurs. “Het is goed dat de overheid überhaupt in deze scenario’s denkt, maar de volgende stap komt nog niet zo van de grond. Je moet het over die ingewikkelde dilemma’s hebben,” zegt WRR-voorzitter Corien Prins. “Dat zou je per onderwerp nú moeten doen, als het relatief luw is. Het is ingewikkeld, als burger wil je misschien niet denken aan worstcasescenario’s, maar de politiek is daar juist voor.” Eerder concludeerde de Raad van State al dat de wettelijke gereedschapskist te klein is: in de voorgestelde wijziging van de Wet publieke gezondheid ontbreken vooralsnog ingrijpende middelen als de schoolsluiting, het coronatoegangsbewijs en de avondklok. En tot dusver zijn (politieke) discussies over ingrijpende maatregelen niet uitgebreid gevoerd. De avondklok werd begin 2021 halsoverkop ingevoerd en sneuvelde bijna in de rechtbank. De discussie om ongevaccineerden te weigeren in horeca met de 2G-coronapas is in de Tweede Kamer niet gevoerd. Door gebrek aan politieke steun werd het instrument nog voor het inhoudelijke debat geschrapt. Door de stapeling van crises – de oorlog in Oekraïne, asielopvang, koopkracht – dreigt de overheid ‘van crisis naar crisis te hollen’. ‘Het risico bestaat dan dat politiek en samenleving pas beginnen met de voorbereiding wanneer het opnieuw crisis is,’ schrijven de adviseurs. Het is psychologisch menselijk om niet te willen denken aan de heftigste scenario’s en gevolgen, maar beleidsmatig is het onverstandig: “Het gaat er niet om dat je er nu een klap op geeft en daartoe besluit,” zegt Prins. “Maar het gaat er wel om dat je belangen afweegt in een rustige tijd, de tijd daarvoor neemt en dan het besluit weloverwogen kunt nemen, zodat alle voors en tegens voor iedereen helder zijn.” Als de politiek dit niet doet, kalft het draagvlak voor het virusbeleid af. “We moeten de samenleving meenemen en serieus nemen, dat is een van de lessen. Dan moet je niet wachten tot onder druk alles vloeibaar wordt op het hoogtepunt van een crisis en dan patsboem links of rechts afslaan.” Het kabinet belooft nog met nieuw coronabeleid te komen voor komende winter. Deze maand komen de sectorplannen, daarin staan regels voor bedrijven en instellingen per coronarisiconiveau.||https://www.parool.nl/nederland/nederland-niet-klaar-voor-coronawinter-bespreek-nu-dilemma-s-rond-coronapas-en-vaccinatiedwang~b16a142d/
2022-09-05||Aftrap nieuwe studiejaar: geen coronaregels meer, laatste jaar leenstelsel en kamernood ||Geneeskunde is al jaren de populairste studie. Ook dit jaar weer, blijkt uit een analyse van de database van studiebegeleider Qompas met daarin 200.000 scholieren. De onbetwiste lijstaanvoerder wordt op geruime afstand gevolgd door psychologie en criminologie. In de top-10 is er één opvallende nieuwkomer: de hbo-­variant van bedrijfskunde is van plek 27 naar plek 9 geklommen. De studie Politics, Psychology, Law and Economics (41) is de grootste stijger ten opzichte van vorig jaar. Deze studie klimt maar liefst 31 plekken en dat is niet toevallig. Onlangs werd bekend dat kroonprinses Amalia behoort tot de groep die dit jaar deze studie gaat doen. Nog drie andere studies zijn er meer dan twintig plekken op vooruit gegaan: European Law School, hoger hotelonderwijs en sportkunde. Waar studenten zich uiteindelijk hebben ingeschreven, maakt Dienst Uitvoering Onderwijs (DUO) in november bekend. De hbo’s zijn afgelopen week al met onderwijs van start gegaan, nu volgen ook de universiteiten. En dit collegejaar start zowaar eens ‘gewoon’. Onderwijsminister Robbert Dijkgraaf hoopt dat alle studenten zich komend jaar optimaal kunnen ontwikkelen in een stimulerende en veilige studieomgeving. “Helaas worstelen velen met mentale zorgen en prestatiedruk. Het is een groeiend probleem waar ik me zorgen over maak.” Het kabinet wil ook het ‘nijpende probleem’ van de kamernood aanpakken. En er zijn zorgen over de inflatie. Dijkgraaf: “Als kabinet hebben we intensief gesproken over de zogeheten koopkrachtplaatjes. Weet dat we het perspectief van studenten zeker hebben meegenomen in dat gesprek.” Studentenorganisatie LSVb ziet een paar belangrijke verbeterpunten voor de politiek en onderwijsinstellingen. “Komend studiejaar staat in het teken van verandering,” zegt LSVb-voorzitter Joram van Velzen. “We gaan ons inzetten voor studentenwelzijn, het laatste jaar van het mislukte leenstelsel is aangebroken en we presenteren een plan om voor veel meer studentenkamers te zorgen. We wensen iedereen een mooi jaar toe.” Op dit moment hebben de ontwikkelingen rondom het coronavirus geen directe gevolgen voor activiteiten en colleges, voor het eerst in twee jaar. De instellingen volgen de bekende standaardrichtlijnen van het RIVM en de Nederlandse overheid om verspreiding tegen te gaan: handen wassen en thuis blijven bij klachten. Er ligt overigens wel degelijk een concreet Sectorplan Corona klaar voor het mbo en het hoger onderwijs, mocht het virus komende maanden weer oplaaien. Daarin is veel extra aandacht voor vaccinatievoorlichting en (preventief) zelftesten. In het slechtste scenario – rood – mag straks nog maar maximaal 50 procent van de studenten en het onderwijspersoneel gelijktijdig aanwezig zijn in afzonderlijke ruimtes en op de locatie. De kamernood in studentensteden is ook komend collegejaar ronduit nijpend. Het tekort aan studentenwoningen ligt naar schatting op hetzelfde niveau als afgelopen jaar, toen er 26.500 studentenwoningen te weinig waren. Nieuwe studenten zoeken naar creatieve oplossingen: samenwonen met ouderen, in België gaan studeren of weer bij de ouderwetse hospita intrekken. Donderdag wordt het nieuwste tekortcijfer bekendgemaakt. Die dag presenteren ministers De Jonge (Wonen) en Dijkgraaf (Onderwijs) ook een Landelijk Actieplan Studentenhuisvesting. Daarin staan afspraken met gemeenten en huisvesters. In het vorige plan werd vooral ingezet op lokale oplossingen, het versterken van de informatiepositie van studenten en op goed verhuurderschap. Ook was er aandacht voor de slechte positie van internationale studenten op de huurmarkt. Die is vooralsnog niet verbeterd: veel huisbazen weren nog steeds actief internationale studenten. Studenten krijgen, net als iedereen, te maken met hogere prijzen. Zo heeft de gemiddelde student steeds meer moeite om de oplopende energierekening te betalen. Studenten vallen nu nog buiten alle regelingen, maar onlangs bepaalde de rechter in Nijmegen dat zij niet mogen worden uitgesloten van hulp. Armoedewethouders van studentensteden roepen nu samen met politieke jongerenorganisaties het kabinet met klem op om studenten via DUO zo snel mogelijk te compenseren in hun energierekening. Tot slot wil het kabinet in het studiejaar 2023-2024 de basisbeurs opnieuw invoeren voor het hoger onderwijs, ook voor studenten die dan al studeren. Net als bij de ‘oude’ basisbeurs is het voorstel een prestatiebeurs te gaan gebruiken. Jongeren die afgelopen jaren onder het afgeschoten leenstelsel studeerden, worden voor in totaal 1 miljard euro gecompenseerd. Studenten- en jongerenorganisaties vinden dat een doekje voor het bloeden en blijven strijden tot de invoering voor een hogere tegemoetkoming.||https://www.parool.nl/nederland/aftrap-nieuwe-studiejaar-geen-coronaregels-meer-laatste-jaar-leenstelsel-en-kamernood~bb68ff41/
2022-09-05||Algerije omarmt het Engels en neemt afscheid van het Frans ||Onder Algerijnen gaat al jaren de volgende mop de rondte: Een marktkoopman verkoopt een bijzondere papegaai, waarop een vrouw vraagt wat de papegaai zo bijzonder maakt. De marktkoopman antwoordt: “Als je aan zijn rechterpoot trekt, dan spreekt hij Arabisch; trek je hem aan zijn linkerpoot, dan spreekt hij Frans.” “En wat gebeurt er als je aan beide poten trekt?” vraagt de vrouw, waarop de papegaai antwoordt: “Dan val ik, EZEL!” De grap illustreert de Algerijnse afhankelijkheid van het Arabisch en het Frans. Hoewel Frans geen officiële taal is in het land, wordt het in bijna alle delen van het land nog altijd veel gesproken, of het nu in de handel is, in de media of op scholen. Maar aan de dominantie van de taal van de voormalig kolonisator komt een einde, als het aan de Algerijnse president Abdelmadjid Tebboune ligt. Het Frans is voor Algerijnen een deel van de ‘oorlogsbuit’, zei hij in een interview in juli, refererend aan de onafhankelijkheidsoorlog, ‘maar het Engels is een internationale taal’. Vanaf dit jaar krijgen alle scholieren op de basisschool, naast het Frans, ook Engels als buitenlandse taal gedoceerd. Het Engels moet het Frans op den duur gaan vervangen. De veranderde houding van Algerije ten opzichte van het Frans, was ook merkbaar toen de Franse president Emmanuel Macron eind vorige maand Tebboune bezocht in Algiers. Hoewel de voertaal tussen beide collega’s Frans is, werd op het naambordje van Macron zijn functie aangeduid met ‘Presidency of the Republic’ in plaats van ‘Présidence de la République’. Met het aanmoedigen van het Engels volgt Abdelmadjid Tebboune eigenlijk een langer gaande ontwikkeling in de Algerijnse samenleving, en met name onder jongeren. Steeds meer Algerijnen leren Engels, een taal die hun hun toegang verschaft buiten het beperkte Franstalige wereldje. Ook in het naburige Marokko, waarmee Algerije overigens geen banden mee onderhoudt, is een vergelijkbare ontwikkeling gaande. Het Engels wint daar steeds meer ruimte ten koste van het Frans. Tebboune wil met het Engels dan ook Algerijes onafhankelijkheid vergroten ten opzichte van Frankrijk, want de Franse taal brengt ook economische afhankelijkheid met de oud-kolonisator met zich mee. De Algerijnse regering stelde in de jaren negentig de mogelijkheid voor aan scholen om Engels te doceren naast het Frans, maar het plan werd meteen de nek omgedraaid na een agressieve campagne van de pro-Franse lobby in het land. Die lobby was ook nog actief in 2005, zo blijkt uit diplomatieke kabels van de Amerikaanse ambassade in Algiers, die door Wikileaks in 2011 werden gelekt. Een Algerijnse bron sprak met Amerikaanse diplomaten over het bestaan van ‘verborgen krachten’ binnen Algerijnse ministeries, de krijgsmacht en het bedrijfsleven, die door hun sterke banden met Parijs en met Franse bedrijven het Engels buiten de deur probeerden te houden. President Tebboune probeert sinds zijn aantreden in 2019 ijverig Algerije verder los te rukken van het Franse culturele en economische juk. Het is dan ook geen toeval dat in hetzelfde interview waarin Tebboune bekendmaakte dat het Engels ingevoerd zou worden op scholen, hij ook het plan onthulde dat Algerije lid wil worden van de Brics – een machtsblok van Brazilië, Rusland, India en Zuid-Afrika. Toch is het plan om over te stappen naar het Engels niet zo gemakkelijk. In Algerije is de taalsituatie al niet bepaald overzichtelijk: hoewel het Standaard Arabisch op scholen wordt gedoceerd, spreken de meeste Algerijnen op straat het Algerijns-Arabisch dat daar ver van afwijkt. Daarnaast worden er in het land verschillende Berbertalen gesproken. Het Frans wordt door veel Berbers als een minder groot gevaar gezien voor het behoud van hun taal dan het Arabisch, dat door verschillende regeringen op agressieve wijze is doorgevoerd in het onderwijssysteem. Het Frans vormt daarmee ook een gemeenschappelijke taal tussen de verschillende bevolkingsgroepen. Maar er zijn ook praktische problemen met het plan: er zijn heel veel scholieren in Algerije, maar heel weinig leraren Engels, en het is onduidelijk hoe Algiers dit tekort gaat oplossen.||https://www.parool.nl/wereld/algerije-omarmt-het-engels-en-neemt-afscheid-van-het-frans~b3eec470/
2022-09-05||Zo bracht Rotjoch de saamhorigheid terug in de hiphopscene||Het was in de zomer van 2007 toen Rotjoch (40) tijdens een vakantie op Aruba in zee lag. Een kennis, die ook in zee lag, zei dat hij op zijn rug moest gaan liggen, met zijn hoofd omhoog en zijn oren onder water. Hij moest volgens de kennis gaan floaten, omdat hij daar rustig van zou worden. Rotjoch draaide zich om in het water en begreep direct wat er werd bedoeld. “Het gaf me een rustig en warm gevoel.” Sindsdien gaat er geen vakantie voorbij waarin Rotjoch niet float. Dat zijn album de naam Float moest krijgen, was dan ook meteen duidelijk. “Het album moest precies dat gevoel krijgen.” Een jaar eerder, in 2006, richtte Rotjoch 101Barz op. Hij nam deel aan de BNN Academy en omdat hij bij de omroep wilde blijven werken, bedacht hij een hiphopplatform. Het idee was even simpel als briljant: rappers in een studiosessie laten rappen, het liefst geen nummers die ze al uit hadden gebracht, maar speciaal geschreven, rauw en ongepolijst. Nu, zestien jaar later, is 101Barz het grootste hiphopplatform van Nederland en hebben alle grote hiphopartiesten in een studiosessie hun rapkunsten vertoond. Het YouTubekanaal telt meer dan 1 miljoen abonnees en de video’s zijn in totaal al bijna 900 miljoen keer bekeken. Rotjoch, die opgroeide in Zuidoost, begon op zijn 14de met muziek maken. Hij produceerde beats voor anderen en begeleidde acts als Hydroboyz en Jozo. “Ik word het meest gelukkig van muzikale producten neerzetten, van creëren.” Maar na alles wat hij voor anderen had gedaan, wilde hij een aantal jaren geleden iets voor zichzelf maken: een album. “Ik wilde een eígen gerecht maken, met ingrediënten die ík wilde hebben.” Het moest een plaat worden waarop alle grote hiphopartiesten te horen zouden zijn. “Misschien komt het omdat er nu veel geld wordt verdiend, maar ik miste saamhorigheid in de hiphopindustrie.” Tegenwoordig werken veel artiesten op afstand samen: er wordt een verse opengelaten op een track en een andere artiest rapt de verse in en stuurt het nummer weer terug. Maar Rotjoch wilde dat de saamhorigheid op het album te horen zou zijn en dus moesten artiesten in de studio met elkaar aanwezig zijn. Maar dat ging nog niet zo gemakkelijk. “Het was lastig om artiesten op hetzelfde moment in de studio te krijgen. Iedereen heeft natuurlijk een volle agenda.” Gelukkig heeft een goede vriend van Rotjoch een huis op Ibiza en dus ontstond het idee om een schrijverskamp op Ibiza te organiseren. Hij lacht. “Dan zouden ze niet meer weg kunnen.” Afgelopen najaar vlogen ruim dertig artiesten, onder wie Hef, Adje, Frenna en Jonna Fraser, naar Ibiza. Rotjoch bouwde meerdere studio’s in het huis. Na een week waren er ongeveer zestig nummers opgenomen. “Sommige artiesten kenden elkaar nog niet, maar de sfeer was super goed. Niemand heeft ruzie met elkaar gemaakt. Dat speciale gevoel, dat we echt dáár waren, hoor je terug op de plaat.” Het is bewonderenswaardig hoe Rotjoch dat voor elkaar heeft gekregen: Float is een album geworden waarop de grote rappers te horen zijn en gevestigde namen samenwerken met de talenten, zoals MocroManiac en ADF Samski in het nummer Jumanji. Waar Rotjoch de motivatie vandaan haalt om zich met 101Barz al jarenlang voor hiphop in te zetten en nu zo’n ambitieus album uit de grond te stampen, weet hij niet precies. “Ik denk misschien omdat ik het met een puur hart doe. Ik heb het nooit voor het geld gedaan. De eerste acht jaar van 101Barz werkte ik in loondienst en verdiende ik bijna niks.” Het lukt hem ook steeds beter om terug te kijken. “Vroeger deed ik alles op de automatische piloot en was het gaan, gaan, gaan. De laatste jaren zie ik beter wat ik heb opgebouwd en ben ik trots.” Aan stoppen denkt hij niet. Zeker niet nu hij al meer dan vijftien jaar op je beeldscherm verschijnt. Hij moet lachen. “Ik ben de meneer Kaktus van de hiphopscene geworden.” Float is te beluisteren op Spotify en iTunes.||https://www.parool.nl/kunst-media/zo-bracht-rotjoch-de-saamhorigheid-terug-in-de-hiphopscene~bfa346db/
2022-09-05||Moordende concurrentiestrijd om vrijwilliger: ‘Verenigingsmensen worden zeldzaam’||“We zien dat de vraag naar vrijwilligers enorm is toegenomen na corona,” zegt Eline Gelderblom, woordvoerder van de Vrijwilligerscentrale Amsterdam (VCA), bemiddelaar tussen vrijwilligers en de organisaties die naar ze op zoek zijn. Waar de vraag is toegenomen, is het aanbod lager dan anders. Niet alleen bedrijven kampen na corona met grote personeelstekorten, ook veel organisaties die gebruikmaken van vrijwilligers zien de tekorten toenemen. Meerdere factoren spelen daar een rol in, volgens VCA. Zo stopten veel organisaties tijdens corona met vrijwilligerswerk. Veel van die vrijwilligers hebben in de tussentijd andere bezigheden gevonden. Tegelijkertijd zijn veel initiatieven die op pauze waren gezet, nu weer opgestart. “Er is veel behoefte aan hulp en ondersteuning voor mensen in de stad,” zegt Gelderblom. Om nieuwe mensen te vinden, start VCA daarom vandaag met de campagne ‘Zet rap die eerste stap’. “Wij merken dat mensen zich er echt toe moeten zetten om de eerste stap naar vrijwilligerswerk te zetten,” aldus Gelderblom. “Alle kleine stapjes van Amsterdammers kunnen een reuzenstap voor de stad betekenen.” Afgelopen week trok de organisatie van het Dam tot Damweekend nog aan de bel. Om het evenement in het weekend van 17 en 18 september met 70.000 deelnemers door te laten gaan, zijn ongeveer 1500 vrijwilligers nodig. Die zijn nog lang niet allemaal gevonden. Bij voetbalclub OSV is de situatie ‘niet anders dan bij andere clubs’, zegt kantinebeheerder Daniël Velthuis. “We hebben nog goede vrijwilligers, maar het zijn er niet zo veel. De bereidheid om iets voor je vereniging te doen, zit niet meer in het bloed. Verenigingsmensen worden zeldzaam.” OSV begint daarom dit seizoen met verplichte bardiensten voor elftallen. “Hoe dat gaat, gaan we dit seizoen ondervinden,” aldus Velthuis. “Want we kunnen niet altijd op dezelfde kleine groep vrijwilligers blijven steunen.” Volgens hoogleraar vrijwilligerswerk Lucas Meijs van de Erasmus Universiteit Rotterdam is er geen sprake van een afnemend aantal vrijwilligers. “Het aantal stijgt juist,” zegt hij. “Uit gegevens van het CBS blijkt dat zo’n 50 procent van de Nederlanders vrijwilligerswerk doet, gemiddeld vier uur per week.” Meijs ziet vooral dat de mogelijkheden om vrijwilligerswerk te doen in Nederland enorm zijn. “Dus het probleem is niet dat er een tekort aan vrijwilligers is omdat mensen niet willen. Het gaat om moordende concurrentie tussen aanbieders.” De hoogleraar wijst er daarbij op dat er ‘steeds meer kan’ in Nederland. Onlangs ging een nominatie voor de landelijke vrijwilligersprijs naar een voedselbank voor dieren, die ook nog vrijwilligers zocht. Meijs raadt organisaties die vrijwilligers zoeken daarom aan om flexibeler te zijn met hun ‘werktijden’ en locaties, zodat ze kunnen inspelen op de beschikbaarheid van mensen. “Zij zouden ook meer moeten kijken naar groepsactiviteiten en het aantrekken van vrijwilligers met een instrumenteel doel, zoals het bevorderen van hun eigen gezondheid.” Gregor Rossen, voorzitter van soft- en honkbalvereniging Amsterdam Capitals uit Oost, zegt dat het vroeger veel vanzelfsprekender was dat er dingen moeten gebeuren bij een club en dat dat nu niet meer zo is. “Maar als je een vaste kern hebt die wat wil doen, dan gaat het wel. Alleen kost het wel steeds meer moeite om mensen daarvan bewust te maken.” Gelderblom hoopt dat de campagne van VCA voor veel nieuwe vrijwilligers zal zorgen. “Het is een kleine moeite en het is echt een heel groot plezier voor een ander,” zegt ze. “Met zijn allen helpen we om van Amsterdam een mooiere stad te maken.”||https://www.parool.nl/amsterdam/moordende-concurrentiestrijd-om-vrijwilliger-verenigingsmensen-worden-zeldzaam~b300a078/
2022-09-05||Scapino en Blaudzun brengen hommage aan Oscar Carré||Elke vier jaar is het raak. Dan krijgt Ed Wubbe weer op zijn kop van de Raad voor Cultuur, want de commissie die over de danssubsidie beslist vindt Scapino Ballet steevast te commercieel om een flinke rijkssubsidie te mogen ontvangen. Twee jaar geleden dreigde Scapino de subsidie zelfs helemaal kwijt te raken, maar daar stak de minister een stokje voor. Wubbe: “Dan krijg je denigrerend te horen dat we de smaak van het publiek goed aanvoelen en worden we bij wijze van spreken in de SBS6-hoek geduwd. Ik vind dat zo’n ouderwetse en achterhaalde opvatting over ballet. Je komt die ook nog wel tegen bij sommige conservatieve dansrecensenten, die ons eigenlijk van verraad beschuldigen.” “Die starheid is heel slecht voor de ontwikkeling van de discipline. Wij hebben als Scapino heel veel publiek en hebben ook een functie om mensen die niets met dans hebben toch met dans in aanraking te laten komen en enthousiast te maken. Dat doen we door verschillende kunstvormen bij elkaar te brengen en het onderscheid tussen de zogenaamde hoge en lage kunst te doorbreken.” “In de Verenigde Staten had je wereldberoemde klassieke choreografen als George Balanchine en Jerome Robbins. Balanchine was opgeleid aan de keizerlijke balletschool in Sint-Petersburg en Robbins werkte voor het New York City Ballet, maar zij haalden hun neus echt niet op voor films en musicals. Robbins was bijvoorbeeld verantwoordelijk voor de choreografie van West Side Story. Zo’n brede dansopvatting trekt mij aan en daarom past Scapino ook zo goed bij de programmering van Carré, waar ruimte is voor operette, opera, popconcerten, politieke bijeenkomsten en zelfs boksgala’s.” Scapino is een graag geziene gast in Carré. Twee jaar geleden speelde het Rotterdamse balletgezelschap in samenwerking met de Nits negen keer in een uitverkocht theater de jubileumvoorstelling Ting! Het balletgezelschap werd in 1945 opgericht en kreeg een jaar later een stevig steuntje in de rug van Cola Debrot, de Antilliaanse schrijver, arts, diplomaat, jurist én dansrecensent van Het Parool. De krant had gratis ochtendvoorstellingen voor Amsterdamse schoolkinderen georganiseerd. Debrot schreef lovend over die uitvoeringen van De Toverfluit en De Gouden Zwaan door Scapino: ‘De groep heeft niets minder bereikt dan een eenheid van stijl waardoor zwartkijkers, die een Nederlandsche danskunst als een onmogelijkheid beschouwen, gelukkig nu eens in het ongelijk worden gesteld.’ In zijn slotconclusie, die paste bij het optimistische naoorlogse wederopbouwgevoel van Het Parool, ging Debrot nog een stapje verder: ‘Houd uw licht niet onder de korenmaat, Scapino! Wij hopen spoedig uw balletten, deze en zoo mogelijk de nieuwe die gij nog in petto hebt, ook in volwassen gezelschap bij te wonen, dat misschien meer nog dan de jeugd uw frisschen, zuiveren droom van noode heeft.’ Wubbe glimt helemaal als hij deze recensie nog eens terugleest en benadrukt dat die frisse, zuivere droom nog steeds bestaat bij Scapino. En daar hoort dit keer de muziek van Blaudzun bij. Wubbe: “Ik was voor Oscar op zoek naar een band met een breed repertoire, die op verschillende momenten van de show kan worden ingepast. Blaudzun kan mooie ballads zingen, maar ook uptempo rocknummers. Zijn muziek kent variatie in dynamiek en kleur, precies wat we nodig hebben.” Wubbe was aanvankelijk wat sceptisch over de associatie met circus, maar toen hij de video met de Nits zag, begreep hij wat ik wilde en werd hij enthousiast. “Hij heeft twee nieuwe nummers geschreven en verder hebben we 26 liedjes uit zijn bestaande repertoire gekozen. Blaudzun en zijn zeskoppige band staan op een verhoging waar men onderdoor kan dansen. Niet zo hoog als het orkest van het Wereldkerstcircus, maar goed zichtbaar vanaf elke zitplaats rondom het podium.” Behalve met Blaudzun werkt Wubbe voor Oscar ook samen met acht jonge artiesten van de circusopleiding van Codarts in Rotterdam. “Dans gaat verder waar circus ophoudt en circus gaat verder waar dans ophoudt. Dus die twee disciplines sluiten mooi bij elkaar aan en zo worden de dansers en circusartiesten één groep. Je kunt in Carré, dat natuurlijk van oorsprong een circustheater is, fijn de lucht in.” Maar het is geen voorstelling waar, zoals in het circus, na een act wordt geapplaudisseerd, de artiesten aflopen en de spreekstalmeester de volgende act aankondigt. Alles vloeit ineen in deze hommage aan Carré, waarvoor directeur Madeleine van der Zwaan hem opdracht gaf. Wubbe: “Nee, het is geen biopic, ook al speelt een van de dansers Oscar Carré. Een aantal momenten uit het kleurrijke en dramatische leven van Carré wordt zichtbaar gemaakt, maar het is vooral fantasie, rijke fantasie.” Oscar door Scapino Ballet & Blaudzun. 7 t/m 25 september, (première 8 september) in Carré.||https://www.parool.nl/kunst-media/scapino-en-blaudzun-brengen-hommage-aan-oscar-carre~bcdae1eb/
2022-09-05||Özcan Akyol: ‘Je gaat Turkse Nederlanders nog beter begrijpen’||Zes weken per jaar ging Özcan Akyol (38) als kind met zijn ouders naar Mersin, de havenstad aan de zuidkust van Turkije. Nu is hij terug en zoekt hij het appartement op waar hij vroeger naar de zee kon kijken, speelde en zwom in het zwembad. Veel is er anders geworden. Het zwembad is leeg. De stad is volgebouwd en de toestroom van Syrische vluchtelingen heeft verdeeldheid gezaaid. Dat laatste probleem stelt Özcan Akyol centraal in de eerste aflevering van De Neven van Eus, een tweede reeks die hij deze zomer opnam. “Mijn moeder noemde Mersin ‘Klein Aleppo’.” “Wat er in Mersin nu gebeurt, kun je een-op-een projecteren op Nederland. Wat de mensen hier vrezen met de vluchtelingen, zie je daar in het groot. Ze zijn bang dat ze hun land kwijtraken aan de buitenlanders, in hun geval Syriërs. Er zijn veel cowboyverhalen. Dat de Syriërs allemaal uitkeringen krijgen.” “Tegelijk kun je een interessante vergelijking maken met Nederland, want wat gebeurt er straks als er een burgemeester uit Syrië de macht heeft? Nederland heeft die angst ook gekend. En toen kwam Aboutaleb in Rotterdam en is Marcouch burgemeester van Arnhem geworden. Aan de andere kant is het verschil groot: Nederland nam in 2015 55.000 Syrische vluchtelingen op, in Turkije kwamen er 4 miljoen.” “In de tweede aflevering zie je dat Turken enorme ondernemers zijn. Dat zie je ook terug in het Nederlandse straatbeeld. Kijk alleen al in Rotterdam. Hoeveel shoarmazaken er zijn, belwinkels, garages, bakkers, groentemannen, kappers. Waar komt die handelsgeest vandaan? Daarvoor ben ik naar mijn beste vriend in het hoge noorden geweest, het Zwarte Zeegebied. Hij is vier jaar geleden naar Turkije geëmigreerd om te gaan ondernemen. In het algemeen, maar zeker door deze aflevering, ga je Turkse Nederlanders ook beter begrijpen.” “We hebben afleveringen over gastronomie, Istanboel, maar opmerkelijk vond ik die over toerisme. Turkije is heel pragmatisch. Aan de ene kant heb je de all-inclusive resorts. Het ordinaire vreten en zuipen, zeg maar. Maar ze hebben ook een nieuwe markt, namelijk de halal hotels. Daar wordt geen alcohol geschonken, het eten volgens de islamitische wijze bereid en worden de mannen en de vrouwen gescheiden, ook voor het strand. Vrouwen moeten hun camera’s, tablets en telefoon inleveren, want er mag niet gefilmd worden. Wij zijn in Alanya op de plek bij de mannen geweest, waar we wel mochten draaien. Heel surrealistisch, maar kennelijk is er behoefte aan. En niet alleen voor mensen uit Iran of Saoedi-Arabië, maar ook uit Nederland en Duitsland.” “Jazeker, Turkije is volgend jaar zelfs nummer één op dit gebied in de wereld. Dat komt omdat zij zich aanpassen. Aan de vraag beantwoorden. Mijn regisseur en eindredacteur Halil Ibrahim Özpamuk drukte het treffend uit: ‘De Fransen zeggen: dit is onze Eiffeltoren, dit zijn onze dorpjes en campings, dit hebben wij te bieden.’ De Turken stellen: ‘Oké, jullie willen cosmetische ingrepen, jullie willen halal resorts? Dan gaan we dat regelen’.” “Waar ik achter ben gekomen: Turkije is zo’n complex land. Met mensen die zo tegenstrijdig zijn in wat ze willen. Totaal geen homogeen land als je kijkt naar de burgers. Wat hen bij elkaar houdt, is de grote liefde voor Turkije. Het is er nooit saai.” De Neven van Eus, vanaf 4/9 zes zondagen om 20.20 uur, NPO2||https://www.parool.nl/kunst-media/ozcan-akyol-je-gaat-turkse-nederlanders-nog-beter-begrijpen~b4d8e3db/
2022-09-05||Smeltende gletsjers zijn ‘tikkende tijdbommen’ in Pakistan||Het smeltwater komt in de machtige Indusrivier uit, die dwars door het land stroomt tot in de zuidelijke Arabische Zee. In de noordelijke berggebieden gaat bijna geen zomer voorbij zonder overstromingen. “We liggen ’s nachts te bibberen in bed. Het geluid van het smeltwater dat met een rotgang naar beneden komt, klinkt alsof er een vliegtuig naast ons landt. In de ochtend zijn er altijd wel weer een paar huizen verdwenen,” vertelt Khurram Shehzad, klimaatveranderingsexpert van het World Wildlife Fund. De grootste overstroming vond in 2010 plaats in het dorp Attabad. Bij een grote aardverschuiving blokkeerde een berg de Hunzarivier waardoor het dorp geheel onder water verdween. De klimaatvluchtelingen kwamen terecht in een nieuwbouwwijk in de dichtstbijzijnde stad. Terug durven ze niet. “We missen de bergen, maar we zijn bang voor hun onvoorspelbare gedrag,” zeggen bewoners. Tot hun ontsteltenis wordt Attabad, dat is veranderd in een meer, nu in reisgidsen aangeprezen als een favoriet vakantieoord. Tegen een opgeklaarde, strak blauwe lucht schitteren onschuldige witte ijstoppen, maar schijn bedriegt. Met ruim zevenduizend gletsjers staat het noorden van Pakistan bekend als de Derde Pool. Na de Zuid- en Noordpool bezit het land de grootste ijsoppervlakte ter wereld. “Door de opwarming van de aarde zijn de gletsjers veranderd in een tikkende tijdbom,” aldus Shehzad. We stoppen bij het dorp Hassanabad, althans wat er nog van over is. In mei sloeg de bevolking hier voor smeltend gletsjerwater op de vlucht. Bewoner Ejaz Ali laat een video zien van een zwarte ijsmuur met daarachter een bevroren plas water; een van de drieduizend ijsmeren die hoog in de bergen op de loer liggen. Door het te warme voorjaar smolt de plas. Het water sleurde de helft van het dorp mee. Negen mensen verdronken. “We vragen al jaren om evacuatie. Het lokale bestuur zegt daar geen geld voor te hebben,” zegt Ali. Over de herstelde brug, die het berggebied met de rest van Pakistan verbindt, rijden weer bussen. “We krijgen te veel toeristen,” zegt milieu-expert Shehzad. Meer dan twintig jaar leefde de bevolking in de valleien bijna geïsoleerd. Na de aanslagen in New York en de Amerikaanse inval in buurland Afghanistan namen extremistische organisaties ook in Pakistan wraak. Pas nadat de laatste taliban zes jaar geleden door het leger werden verdreven, keerde de rust terug. Shehzad lacht opnieuw cynisch. “Voor toeristen is hier veilig, maar niet voor ons. Nu is het de natuur die vergelding neemt.” We passeren hotels gebouwd op heuvelruggen waar voorheen bomen stonden. “Met de bomen werden de wortels gekapt die de grond bijeen hielden. Ze voorkwamen landverschuivingen,” legt Shehzad uit. Het noordelijke berggebied is in korte tijd uitgegroeid tot een populair toeristenoord waar rijke zakenmensen van buiten op af komen. In een rap tempo verrezen er grote hotels, ook in rivierbeddingen. De lokale regering liet het oogluikend toe. “Ik hoop dat we geleerd hebben van het ongeluk vorig weekend in de Swat Vallei toen het nieuwe Honeymoonhotel in een oogwenk in de rivier stortte,” vertelt Shehzad. Ook boven in de bergen wordt het steeds drukker. Militaire helikopters rukten afgelopen winter tientallen keren uit om vermiste bergbeklimmers na lawines te zoeken. Zeker tien mensen keerden nooit meer terug. De Pakistaanse bergen staan bekend als de gevaarlijkste ter wereld. De kans dat je overlijdt tijdens het beklimmen van de K2, de tweede grootste berg ter wereld, is 25 procent. Op de Mount Everest in Nepal, de hoogste berg ter wereld, ligt het dodencijfer rond de 6 procent. Shehzad vindt dat je de bergen niets kunt verwijten. “In juni stond er een rij van vierhonderd bergbeklimmers op duizenden meters hoogte uren te wachten om de top van de K2 te beklimmen. En let ook op al het afval dat ze achterlieten.” Pakistan vindt dat het nauwelijks verantwoordelijk is voor de opwarming van de aarde en de smeltende gletsjers. “We dragen nog geen procent bij aan de luchtvervuiling. Klimaatverandering is de schuld van het Westen,” zei Milieuminister Sherry Rehman deze week. Shehzad is het niet geheel met haar eens. Hij wijst op de files van meer dan honderd kilometer lang in het populaire berggebied. Ook volgens bergbeklimmer en toeristengids Gul Mohammed zou duurzaam toerisme een van de oplossingen moeten zijn. “In ons dorp bestaat de gouden regel dat we geen grond aan buitenstaanders verkopen.” Gul vindt dat in het noorden van Pakistan hotels niet nodig zijn. “We staan bekend als de meest gastvrije bevolking. Voor een paar euro bieden we een slaapplek en maaltijden aan. Voor zo’n klein bedrag bescherm je onze natuur en voorkom je overstromingen. Ook in de rest van Pakistan.”||https://www.parool.nl/wereld/smeltende-gletsjers-zijn-tikkende-tijdbommen-in-pakistan~b7a46396/
2022-09-05||Humans of Amsterdam: ‘Als ik mijn portemonnee niet was kwijtgeraakt, waren we nu niet getrouwd en hadden we dochter Niara niet’||“Ik was op een kerstmarkt in Duitsland toen ik Andreas leerde kennen. Ik had net mijn glühwein afgerekend en toen ik ging zitten, besefte ik dat ik mijn portemonnee kwijt was. Ik draaide me om en daar stond Andreas met mijn portemonnee in zijn hand. Ik had hem laten liggen bij de kassa. Om hem te bedanken, trakteerde ik hem op een glaasje glühwein. We hadden meteen een fijn gesprek. Hij vertelde mij over zijn werk in de IT en ik vertelde hem over mijn werk bij het kinderdagverblijf. Aan het einde van ons gesprek gaf hij mij zijn kaartje. We hebben daarna geen contact meer gehad, totdat ik een maand later verhuisde en het niet lukte om internet en printer te installeren. Ik ging door mijn contacten heen en moest opeens aan Andreas denken. Ik belde hem en diezelfde dag nog kwam hij langs om alles te installeren. Die avond heb ik voor hem gekookt en leerden we elkaar beter kennen. Vanaf dat moment werden we goede vrienden en hadden we regelmatig contact. Na een paar maanden merkten we dat we toch meer voor elkaar voelen en zijn we gaan daten. Inmiddels zijn we getrouwd en hebben we onze dochter Niara. Stel je voor dat ik mijn portemonnee niet was kwijtgeraakt die dag op de kerstmarkt, dan had ons leven er nu heel anders uitgezien.”||https://www.parool.nl/ps/humans-of-amsterdam-als-ik-mijn-portemonnee-niet-was-kwijtgeraakt-waren-we-nu-niet-getrouwd-en-hadden-we-dochter-niara-niet~b76cd765/
2022-09-05||Opinie: ‘Is die opvangboot voor vluchtelingen heus kommer en kwel?’||Vorige week stond op de voorpagina (Het Parool, 30 augustus) het fijne bericht over het voornemen om duizend asielzoekers op een cruiseschip in de Amsterdamse Westhaven op te vangen. Gelukkig, eindelijk actie. Uw verslaggever schetste een nogal treurig beeld van de troosteloze omgeving waar het schip zal aanmeren (Het Parool, 31 augustus). Geen openbaar vervoer. Geen voorziening in de buurt. Geen groen. Uitzicht op industrie en asfalt. Echter, is het heus allemaal kommer en kwel voor de mensen die hier opgevangen gaan worden? Dat hoeft niet zo te zijn. Ik heb zelf deze zomer met vergelijkbare veerboten de tocht tussen Zweden en Finland gemaakt. Dit zijn luxe boten, met veel voorzieningen op het schip zelf, onder andere ruimte voor muzikale optredens, een kinderspeelhoek, een zwembad of sauna, restaurants, koffiebars. Hopelijk laten financiële overheidsregelingen toe dat hier ook gebruik van kan worden gemaakt. Maar Amsterdammers zouden ook zelf een bijdrage kunnen leveren en onze gasten welkom heten. Kan wethouder Touria Meliani de Amsterdamse culturele sector niet inschakelen om een mooi cultureel programma te gaan verzorgen op de Galaxy? Amsterdam kan de schandvlek van Ter Apel niet uitwissen, maar we zouden die misschien wel kunnen laten verbleken onder de theaterverlichting van voorstellingen en concerten. We hebben dat gedaan in benefietconcerten voor Oekraïne. Laten we dat nu ook voor deze groep vluchtelingen doen. Goede kans trouwens dat er musici aan boord zijn met wie kan worden samen gespeeld. En wat dat openbaar vervoer betreft, een bus moet er zeker komen. Maar die afstand is ook best te fietsen. Dus wellicht ook een stel fietsen beschikbaar stellen? Er staan er nog wel een paar in het Fietsdepot even verderop in het Westelijk Havengebied.Jos Huber, Amsterdam Michaïl Gorbatsjov is overleden (Het Parool, 31 augustus). Vooral na de ontploffing van de kernreactor in Tsjernobyl in 1986 verwierf deze Russische president veel bekendheid met zijn politiek van glasnost (openheid) en perestrojka (staatkundige en economische hervormingen). Dit had grote internationale ontwikkelingen tot gevolg. Er kwam veel meer ontspanning in de relaties tussen het Oosten en het Westen. Drie jaar later ontstonden massale demonstraties in Oost-Europa. Op 9 november 1989 viel de muur van Berlijn. Dat betekende dus dat Oost-Europa ‘open’ ging. De Sovjet-Unie viel uiteen. Overigens was dit niet de bedoeling van Gorbatsjov geweest. Maar allerlei republieken eisten onafhankelijkheid. Het was echt geweldig destijds om die ontwikkelingen te zien. Duitsland, dat destijds uit Oost- en West-Duitsland bestond, werd weer één. Vandaag de dag is Rusland helemaal terug bij af: een land dat gekenmerkt wordt door dictatuur en oorlog voert. Kortom, een land dat een ernstige bedreiging is voor de wereldvrede. Geleid door een dictator die terug wil naar de Sovjet-Unie. Aafke Klopman, Leeuwarden Tip: gepensioneerde leerkrachten kunnen vanuit huis via Teams en dergelijke les geven op scholen die op zoek zijn naar leerkrachten. Tilly Eykhout, Maastricht||https://www.parool.nl/columns-opinie/opinie-is-die-opvangboot-voor-vluchtelingen-heus-kommer-en-kwel~b9776dfd/
2022-09-05||Opinie: ‘Het beeld van Nederland als veilig land heeft een deuk opgelopen’||De beelden zijn u vast niet ontgaan. Vluchtelingen die hutjemutje op elkaar in de buitenlucht of in tenten slapen. En nu komt daar nog eens het hartverscheurende nieuws van de dood van een baby van 3 maanden. In de 24 jaar dat ik in Nederland woon, heb ik dit soort protesten al vaker meegemaakt. Maar dat het zo mensonterend en mensonwaardig zou worden, had ik me nooit kunnen voorstellen. Het dehumaniseren van de groep nieuwkomers raakt steeds dieper in het vreemdelingenbeleid verankerd en ook in het collectief geheugen. Wellicht een wat ongenuanceerd beeld, maar het heeft me wel geleerd om tussen de regels door te lezen. De leidraad is angst en die wordt met verve ingezet door diverse partijen om nog meer angst te zaaien. Angst voor de ander en alles wat diegene met zich meebrengt. Angst dat men obsoleet wordt en geen recht van spreken meer zal hebben. Angst dat de cultuur verdwijnt en men zichzelf zal verliezen. Dit zou een gegronde reden kunnen zijn als je een politicus bent die snel wil scoren. In mijn opinie is dit proces al veel langer aan de gang en niet door de vluchtelingencrisis aangewakkerd. Hannah Arendt verwoordde dit mooi in haar essay Wij vluchtelingen (1943): “We leven in een wereld waarin paspoorten geen formaliteit meer zijn maar onderscheid maken in de rechten en plichten waarmee de individuen status krijgen.” Het zwaard van de globalisering en de economische groei snijdt aan twee kanten. Te lang hebben we alleen naar het belang van de economische groei gekeken. De oorlog in Oekraïne laat zien hoe interafhankelijk we zijn, en dat de productieketen niet meer in stand te houden is. En dat heeft zo zijn effect op de vluchtelingencrisis wereldwijd. Het vreemdelingenbeleid laat al jaren te wensen over. Langslepende processen die tientallen jaren kunnen duren, zonder enig duidelijk perspectief en hoop op een verblijfsvergunning. Om maar niet te spreken over de schrijnende omstandigheden in de AZC’s. Kijkend naar de huidige ontwikkelingen zie ik veel raakvlakken met die van de boerenprotesten en hoe de boeren – net als de nieuwkomers – worden weggezet. De jarenlange vriendjespolitiek plus de politici die zich laten leiden door angst en hun kop in het zand staken hebben hun limiet bereikt. Het beleid is erop gemaakt om bepaalde groepen aan de andere kant van het hek te houden. En dat zien we nu ook aan de huidige schrijnende omstandigheden. Deze waren al dertig jaar geleden niet meer in stand te houden. Langzamerhand is er sprake van een paradigmaverschuiving. Vooral door de inmenging van de EU. Jammer genoeg is de EU kartrekker hierin. Het beeld van Nederland als een land van vrijheid en veiligheid, een land waar je kunt zijn wie je wil zijn, heeft een deuk opgelopen. Ik probeer me voor te stellen hoe de politici zich nu voelen. Want daar zitten ze dan in debat. Elkaar opjagend en vechtend voor de achterban. Tenminste, zo lijkt het voor de leek. In principe gaat het om de kijkcijfers, net als bij alle andere programma’s. Hoe verklaren ze de dood van een kind van 3 maanden? Wat kunnen ze zeggen over de immense leegte die het overlijden van de baby bij de ouders achterlaat? Een leegte die altijd gevoeld zal worden. Een gemis dat niet in woorden is uit te drukken. Daarom wil ik hiermee dit stuk eindigen. Niemand vlucht voor zijn plezier en dat kan ik beamen als iemand die het pad tien jaar heeft moeten bewandelen. Ik hoop dat we wat meer naar elkaar zullen omkijken. De helpende hand vaker zullen uitsteken. Want dat is nodig. Zeker in deze tijd.||https://www.parool.nl/columns-opinie/opinie-het-beeld-van-nederland-als-veilig-land-heeft-een-deuk-opgelopen~baf00ece/
2022-09-05||Opinie: ‘Waarom stellen bedrijven hun halflege kantoren niet open voor de asielzoekers uit Ter Apel?’ ||‘Plant een boom voor iedere vlucht’, een banner met daarop een tropisch regenwoud bij de benzinepomp, een Zuidaskantoor ingepakt in regenboogvlaggen en de sociale verantwoordelijkheidspagina van iedere corporate. ‘Teruggeven aan de gemeenschap,’ noemen ze het. Problemen, bedekt met de mantel der liefde, zodat de indruk wordt gewekt dat ze opgelost zijn. In elk geval bij de personen die er geen last van hebben. Kan het niet slimmer, op een manier dat zowel het bedrijfsleven als de maatschappij werkelijk profiteren van dit soort campagnes? Het consortium van de NAM heeft namelijk nog steeds niet ieder huis in Groningen hersteld, laat staan aardbevingsbestendig gemaakt. Ze willen het voor ieder huis individueel ‘tot op de bodem’ uitzoeken. Herstellen is duurder dan een banner van een regenwoud bij de pomp, dat ga ik niet ontkennen, maar was het niet de beste marketingcampagne ooit om direct herstel te garanderen voor ieder huis in de regio? Nu lijkt er weinig dialoog te zijn tussen beide partijen. Iets dat de gemoederen doorgaans weinig goed doet. Misschien maar een deurtje verder kijken, bij de honderden ondernemingen die een positieve impact willen maken op de maatschappij en hiermee hun sociale verantwoordelijkheid willen nemen. Vastgoedondernemingen, consultants, advocatenkantoren, noem maar op. Als ik hun websites mag geloven, vinden ze het allemaal belangrijk om sociale impact te maken. In coronatijd bewezen veel van deze bedrijven zonder problemen door te kunnen gaan met thuiswerken. Kantoren stonden maandenlang leeg, terwijl het geld nog steeds binnenkwam. Het klinkt wellicht vreemd, maar zouden deze bedrijven zichzelf niet onsterfelijk maken door samen een bedrijfspand open te stellen voor de mensen in Ter Apel? Dat zou nog eens sociale verantwoordelijkheid zijn. Bestuursleden van bedrijven in Nederland, toen jullie financiële steun nodig hadden in coronatijd, stond de overheid voor jullie klaar. Nu zowel de landelijke als lokale politiek zich niet bepaald van hun sterkste kant laten zien, is het misschien tijd om de waarde van het Nederlandse bedrijfsleven te tonen en te handelen in plaats van posters te plakken met Engelstalige, loze beloften.||https://www.parool.nl/columns-opinie/opinie-waarom-stellen-bedrijven-hun-halflege-kantoren-niet-open-voor-de-asielzoekers-uit-ter-apel~b607a9ad/
2022-09-05||‘Amore’ riep de vrouw in Napels de hele tijd tegen me: deze stad is zoveel meer dan maffia||De afgelopen weken bracht ik mijn vakantie door in Napels. Enkele kennissen hadden me van tevoren gewaarschuwd. Volgens hen zou ik al op het vliegveld bestolen worden. En als dat het ergste was wat me overkwam, mocht ik in mijn handjes knijpen. Gewelddadige overvallen op toeristen waren daar aan de orde van de dag, meenden ze: “De camorra regeert daar, hè.” Misschien heb ik geluk gehad of is het allemaal niet zo dramatisch als de kennissen deden voorkomen: ik ben noch gerold noch overvallen. Dat betekent echter niet dat de maffia onopgemerkt blijft in Napels. Zelfs voor de simpele toerist zijn er duidelijk sporen zichtbaar. Zo liep ik langs een paar kledingwinkels met kogelgaten in de ruiten. Geen enkele Napolitaan leek hier nog van op te kijken. Net zo gewend schenen zij te zijn aan de soldaten die patrouilleerden op drukke plekken als de winkelstraat Via Toledo. De buurt waar ik logeerde, Forcella, voelde ook niet helemaal koosjer. ’s Avonds was het stil op straat, met uitzondering van jongemannen die doelloos in de rondte liepen. De tussenstraatjes lagen bezaaid met gebroken glas en heroïnespuiten. Pas later las ik dat juist déze wijk het hoofdkwartier is van zogenoemde ‘baby bosses’. Dit is de nieuwe generatie maffiosi. Jonge jongens – soms pas 13 jaar oud – die drugs dealen en af en toe moorden plegen. Bijna net zo pijnlijk om te zien vond ik het grote aantal daklozen. Overal waar je liep, werd je aangeklampt door bedelaars. Sommigen waren bejaard of misten ledematen. Ondanks de armoede en de sluimerende criminaliteit heb ik Napels in mijn hart gesloten. Alles is daar namelijk zoals het is: wanneer iemand chagrijnig is, word je afgesnauwd. Maar als iemand vrolijk is, kan hij of zij zomaar een liedje van de Italiaanse zanger Lucio Dalla voor je gaan zingen. Er is bovendien veel tederheid. Ik raakte ontroerd door een scène op een caféterras. Daar gaf een jongetje van een jaar of vijf de helft van zijn muffin aan een Nigeriaanse bedelaar. De bedelaar bedankte hem met een boks, waarna het jongetje straalde. De mensen die me letterlijk van de straat opraapten, zal ik ook nooit vergeten. Ik was uitgegleden over een stoepje. Gelukkig had ik geen pijn, maar voor ik er erg in had stond er een echtpaar naast me. Ze praatten druk in het Italiaans. ‘Amore’ riep de vrouw de hele tijd, ‘liefje’. De man wilde per se dat ik naar het ziekenhuis ging, al was het alleen voor de zekerheid. Die avond kwam ik dezelfde mensen stomtoevallig tegen in een restaurant. Ze vertelden dat ze de hele dag aan me hadden gedacht en waren blij om te zien dat het goed met me ging. Ook dát is Napels. Die stad bestaat uit zoveel meer dan de maffia. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/amore-riep-de-vrouw-in-napels-de-hele-tijd-tegen-me-deze-stad-is-zoveel-meer-dan-maffia~b80dc59b/
2022-09-05||Elektrische kachels gaan als warme broodjes over de toonbank||“En zo komt Jan Splinter door de winter?” schamperde PvdA-kamerlid Marcel van Dam veertig jaar geleden richting toenmalig premier Ruud Lubbers over de crisismaatregelen van zijn kabinet. Volgens Van Dam zouden grote groepen Nederlanders het financieel niet redden. Met de huidige gasprijs van meer dan 3 euro voor een kubieke meter gas zoekt Jan Splinter wederom naarstig naar bezuinigingen. In december en januari zou een gemiddeld huishouden op basis van de huidige prijs zomaar 600 euro of meer per maand aan aardgas kwijt kunnen zijn. Een bijzetkacheltje of een houtkachel is de uitweg die veel mensen zien. De Nederlandse Haarden- en Kachelbranche (NHK) noteerde in het tweede kwartaal 30 procent meer verkoop. Vooral hout- en pelletkachels zijn in trek, ondanks de hoge temperaturen van deze zomer heeft de telefoon bij veel winkels in deze branche nog niet stilgestaan. “Je kunt de gasrekening ermee halveren, tenminste dat is bij mij thuis zo,” zegt Gert Kooij, woordvoerder van de NHK. “Wij adviseren de cv op een constante temperatuur van rond de 16 graden te zetten en de houtkachel als bijverwarming te pakken voor de avonden.” Met 1000 euro stookhout krijg je evenveel warmte als met 2500 euro aardgas, is de rekensom die NHK maakt. “Een houtkachel is niet zo geschikt om de cv te vervangen, want je bent heel de tijd bezig met het hout. Maar hij is perfect om het snel warm te krijgen en het ’s avonds behaaglijk te hebben.” Wie nog dit jaar een houtkachel wil hebben, moet geluk hebben dat er ergens een gaatje in de volle agenda van de kachelverkopers valt. “Bij de erkende handelaren tenminste. De markt is booming en er duiken overal bedrijfjes op die snel geld denken te verdienen. Maar een onvakkundig aangelegde kachel met schoorsteen is letterlijk spelen met vuur,” zegt Kooij. “Dan is het een kwestie van tijd voor de rode auto met de blauwe lichten komt.” Ook elektrische kachels zijn nu in trek. De simpele bouwmarktkacheltjes in de vorm van een radiator die je in het stopcontact steekt tot en met elektrische inbouwhaarden met een led-scherm die vlammetjes suggereren. Zelfs de kolenkachel – een milieuspook uit het verleden – wordt hier en daar weer gevraagd. Er is een beetje import van kolenkachels uit België en op Marktplaats waren er onlangs in totaal bijna honderd te koop geboden. “De vraag naar kolen groeit,” zegt Wilco Rook, eigenaar van Haardhouthandel Rook. “En daar is niks mis mee. Het is een pure fossiele brandstof. Logisch, want je kunt er flink mee besparen. De uitstoot is pas een probleem als je een slechte installatie hebt. Maar met moderne hout- en kolenkachels is er geen probleem. En niet iedereen woont in de stad of heeft een cv-installatie.” Paulien van der Geest van Milieu Centraal ziet de ontwikkeling met lede ogen aan. Ze begint meteen met de besparingsriedel. Radiatorfolie, deuren dicht, een kruik mee naar bed enzovoorts, zó moet je de gasrekening aanvallen. “Hout stoken is voor de gezondheid heel slecht. Fijnstof, koolmonoxide, kankerverwekkende polycyclische aromatische koolwaterstoffen (PAK’s), benzeen. De buurman zal niet blij zijn met je als je dagelijks stookt.” En het rendement van een houtkachel (maximaal 80 procent) is veel kleiner dan van een HR-ketel (92 procent) en valt in het niet bij het rendement van een warmtepomp (tot 200 procent). Als Van der Geest wordt gevraagd wat voordeliger uitpakt, stoken op hout of stoken op stroom, zegt ze: “Dat weten we eigenlijk niet, daar moeten we eens aan rekenen.” Marcel van Bijsterveld van Verwarmwinkel.nl heeft het deze zomer even druk als in een koude week in oktober. “Nu zijn er nog geen levertijden, maar dat verandert als het koud wordt. Iedereen is ermee bezig. Wat wil je als je voorschot aan het energiebedrijf is verdriedubbeld?” Van Bijsterveld levert veel elektrische kachels die simpelweg in het stopcontact kunnen worden gestoken. “Met een kacheltje van 2000 Watt kun je een ruimte van 20 vierkante meter verwarmen. Tegenwoordig hebben ze wifi en kun je per kamer de temperatuur en de tijden programmeren. Ideaal, je hebt het precies warm op het moment en de plaats die jij wilt.’’ Hij adviseert mensen vaak de cv-installatie laag te zetten en elektrisch bij te stoken als het nodig is. “Maar er zijn ook klanten die van het gas af gaan en in heel het huis elektrische panelen met wifi hangen. Als je meterkast er zwaar genoeg voor is, ben je voor 2000 euro klaar. Daar heb je geen warmtepomp voor.” Ook infraroodpanelen, een soort terrasverwarmer voor binnen, vinden gretig aftrek. Dan kun je gericht jouw werkplek warmhouden. “En er zijn elektrische dekentjes voor in je bureaustoel,” zegt Van der Geest van Milieu Centraal. Dat is nóg zuiniger. Want, zo weten ze bij Milieu Centraal, isoleren en alleen verwarmen waar je de warmte op dat moment nodig hebt, is het goedkoopst.||https://www.parool.nl/nederland/elektrische-kachels-gaan-als-warme-broodjes-over-de-toonbank~b7edf489c/
2022-09-05||Op nog geen 200 meter van mijn huis ontplofte, diep in de nacht, een bom||Op nog geen tweehonderd meter van mijn huis ontplofte vorige week, diep in de nacht, een bom. Boven een winkel die nog niet geopend is. Een handkus van de onderwereld. Waarschijnlijk is er een rekening niet betaald. In oude detectives las ik ooit dat Joe Spaghetti even langskwam met een honkbalknuppel en de knieën van de wanbetaler tot poeder sloeg of hem een deuk in zijn hoofd bezorgde. Ik vroeg me af of zo’n nachtelijke bom nu vooruitgang betekende of niet. Er sterft niemand, alleen het pand heeft een opdoffer gekregen en de boodschap is toch duidelijk. Ik zou betalen. Het zou best kunnen dat er al mensen zijn gearresteerd. Vermoedelijk jongens van dertien met merkkleren aan en een mooi schoudertasje om en toffe schoenen die ik nooit zou kunnen betalen aan hun kakkies. Ik was vroeger zeker geen heilig boontje en het had slecht met mij kunnen aflopen. Er was veel misgegaan dat opgelost moest worden met slaag, psychiatrische hulp en zorg van andere familieleden dan mijn ouders. Naarmate ik ouder word denk ik vaak: wat hielp echt? Het klinkt misschien arrogant en wijsneuzerig, maar het waren het D-akkoord, het G-akkoord en het A-akkoord op een geleende gitaar zodat ik Blowin’ in the wind van Bob Dylan kon spelen en duizend andere liedjes, de gedichten van Hans Lodeizen die mijn zusje voorlas en die zo mooi en eenvoudig waren dat ik ze ook zo zou kunnen schrijven en de verhalen van Remco Campert (zie Hans Lodeizen). Maar eigenlijk is dat geen antwoord met grote algemene geldigheid. Dat je ‘gered’ wordt is uiteindelijk een kwestie van geluk, vrees ik. Het is een combinatie van factoren die je niet in de hand hebt. Natuurlijk, goede zorg, financiële ruimte, goed onderwijs, geen honger, noem maar op, vergroten de mogelijkheid om aan de goede kant terecht te komen. Maar toeval speelt een belangrijke rol. Een aardige onderwijzer, een lieve tante, een goede buurman. Waarom zou je afzien van die paar honderd euro om een bom te plaatsten of iemand neer te schieten? Dat doe je alleen als er iets is dat je moraal heeft gescherpt omdat er iets belangrijkers is. Maar wat is belangrijker? De rijke stinkerd met een universitaire opleiding en een grachtenpand onder z’n kont kan een misdadiger geest hebben dan zo’n knulletje dat een Vuittontasje wil. Er bestaat een vorm van onrechtvaardigheid die je een ongeneeslijke ziekte kunt noemen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/op-nog-geen-200-meter-van-mijn-huis-ontplofte-diep-in-de-nacht-een-bom~bb265cf6/
2022-09-05||Eloi Youssef heeft tranen in ogen bij definitieve afscheid Kensington: ‘Er komt niemand meer’||Het was juist na de euforie van handen-in-de-luchtrocker Home Again dat de tranen in de ogen van zanger Eloi Youssef stonden. “De vorige avonden vroeg ik: wie komt er morgen weer? Nu weet ik: er komt niemand meer.” Hoewel het zijn eigen keuze is de plek van frontman in Nederlands populairste rockband vacant te laten, viel het afscheid hem zwaar. Hij had ertegenop gezien, verklaarde hij met gebroken stem. Veel meer woorden vond hij niet. Althans, niet snel genoeg om boven het aanzwellende applaus uit te komen. Youssef (35), die eerder als reden voor zijn vertrek aanvoerde de band creatief ontgroeid te zijn, noemde bandmaatjes Casper Starreveld, Jan Haker en Niles Vandenberg zijn ‘broeders’. De door de fans gehoopte groepsknuffel kwam er onder ovationeel gejuich aan het einde dan toch. Dat Kensington zijn goudomrande hitcatalogus al eens geestdriftiger uitvoerde dan zondagavond deed even niet ter zake. Ontdaan van de grote bewijsdrang die de shows van de band steevast kenmerkte, was dit de gelegenheid voor het publiek om de vier te bedanken voor de muziek. En voor de show. Want uiteraard bleef er in de uitpuilende Ziggo Dome geen confettikanon of vlammenwerper ongebruikt. Het verhaal van Kensington werd er een van groot, groter, grootst. Met een geluid dat soms aanzwol tot buitenaards formaat werd het viertal in sprinttempo de populairste liveband van Nederland. Het concert van zondagavond in de Ziggo Dome was het negentiende in zeven jaar tijd in de grootste concertzaal van Nederland. Maar het beklimmen van de populariteitsladder in de rock gaat in Nederland eigenlijk altijd samen met een groeiende menigte haters die vanaf de grond staat te roepen dat de band onmiddellijk naar beneden moet komen. Zo volgden de mannen van Kensington exact dezelfde route die Kane vijftien jaar eerder aflegde. De groep besteeg de overtreffende trap, zag het publiek groeien naar stadionformaat (de Johan Cruijff Arena werd in 2018 uitverkocht) en lonkte naar het buitenland. Ondertussen stapelde het aantal vileine recensies over het bombastische geluid van de band zich op. Belangrijk verschil: waar Kane een frontman had die de spotlights het liefst leek op te eten, leek Youssef zijn best te doen om steeds een stapje náást het zoeklicht te gaan staan. Op het podium was het vaak gitarist Starreveld die het publiek opjutte. Youssef kwam om te zingen en leek zich vaak verzonken in gedachten door Kensingtons hitcatalogus te werken. Dat hij van de vier het eerste moeite zou krijgen met zijn rol, was niet moeilijk te voorspellen. Toch was de timing opmerkelijk. Op het laatste groepsalbum Time werd een nieuwe, soberder weg ingeslagen, die Youssef goed stond. De band leek aan het begin te staan van een transformatie naar beter in plaats van meer. Die komt er niet, althans niet met Youssef. De overige drie bandleden zeggen op te zoek te gaan naar een nieuwe zanger, maar het zal moeilijk zijn zo’n bepalende stem als die van Youssef te vervangen. Eigenlijk kan zo’n gedaanteverwisseling alleen succesvol verlopen als er vrij rigoureus wordt gebroken met het verleden. Genesis en in eigen land Di-rect bewezen dat in het verleden, maar de vraag is of de fans van Keningston wel zitten te wachten op een radicale vernieuwing van het repertoire. Was Youssefs laatste zo een requiem voor Kensington of slechts een intermezzo? Het is van later zorg. Eerst was er het afscheid van Youssef dat ook op de tribunes voor tranen zorgde. Hoewel niet het meest aanraakbare popdiool, ging achter de dikke gitaarmuren van Kensington een mens van vlees en bloed schuil. Het was mooi om die eens in het volle licht te kunnen zien.||https://www.parool.nl/kunst-media/eloi-youssef-heeft-tranen-in-ogen-bij-definitieve-afscheid-kensington-er-komt-niemand-meer~bd0ff8c5/
