2022-09-25||Oranje met vertrouwen naar WK na winst op België (1-0)||Vrolijk ging het publiek naar huis zondagavond, zingend en springend op de feestdreunen uit de boxen, grofweg vijftig dagen voor het WK in Qatar. Dankzij een doeltreffende kopbal van Virgil van Dijk haalde Oranje een voortreffelijke score uit zijn zes wedstrijden in de Nations League: ongeslagen won het Nederlands elftal zijn poule. Nederland is volgend jaar juni de organisator van de Final Four van de Nations League. Een prestatie die vertrouwen en perspectief biedt richting het eindtoernooi in november, maar de 1-0 winst op België bood niet alleen maar plek voor optimisme. Het gemis van Frenkie de Jong en Memphis Depay liet zich - logischerwijs - voelen in de Johan Cruijff Arena. Oranje toonde zich in de laatste wedstrijdfase gevaarlijk in de snelle counter, maar had deze keer moeite echt het spel te maken. Het spelsysteem van bondscoach Louis van Gaal dat in de laatste interlands steeds tot dynamisch voetbal leidde, oogde nu wat traag en voorspelbaar. Óók door de hoge weerstand, uiteraard: topploeg België nam de wedstrijd een stuk serieuzer dan in juni in Brussel. De bezoekers kregen weliswaar minder kansen dan Oranje, maar waren tot de openingsgoal wel de dominante ploeg. Aan het randprogramma lag het in Amsterdam allemaal niet. De KNVB had werkelijk alles uit de kast getrokken om de Johan Cruijff Arena in een euforische WK-stemming te krijgen, compleet met stampende basdreunen en spetterende lichtshows. In de rust stond de muziek zo kneiterhard, dat je je even op dancefeest waande, in plaats van bij een voetbalinterland. Op het veld was het allemaal minder adembenemend. Lange tijd was het bovenal een wedstrijd voor de bondscoaches, minder voor het publiek. Nederland en België hielden elkaar tactisch een helft lang in evenwicht, spelend in vergelijkbare formaties met drie centrumverdedigers. Oranje werd nadrukkelijk getest door de Belgen, op een manier die Van Gaal volop bruikbaar analysemateriaal zal geven richting het WK. België trad op papier aan in een 3-4-3, maar met een voortdurend zwervende Kevin de Bruyne - en met Eden Hazard in een vrije rol vanaf links. Nederland zocht in de openingsfase even naar afstemming, maar vond daarna al snel zijn grip, met Marten de Roon als een soort ‘klever’ op De Bruyne. De achterhoede met Jurriën Timber, Virgil van Dijk en Nathan Aké werd beproefd door de positiewisselingen van België, maar gaf weinig grote kansen weg. Bij Oranje was het gemis van Frenkie de Jong zichtbaar, exact zoals dat vooraf te verwachten viel. De Roon speelde best een behoorlijke wedstrijd, maar is een volstrekt ander type, waardoor de creativiteit op het middenveld vrijwel volledig van Steven Berghuis moest komen. Ook voorin was Oranje voorspelbaar, met de statischer Vincent Janssen als vervanger van Memphis Depay. Nadat Berghuis zich na een half uur moest laten vervangen door Cody Gakpo, werd het spel van Oranje er niet frivoler op. Kansen waren toch al schaars: veel meer dan een schietkans voor Vincent Janssen en een goede mogelijkheid voor Denzel Dumfries dwong Oranje niet af. Aan de overkant kreeg Axel Witsel de beste kans na een slimme, snel genomen vrije trap van Kevin de Bruyne. Na rust veranderde het spelbeeld niet direct. Invaller Kenneth Taylor voegde wat diepgang en iets meer verrassing toe aan het middenveld, maar het was België dat het spel steeds wat nadrukkelijker naar zich toetrok. Van Gaal benutte het duel daarbij nadrukkelijk als een oefenwedstrijd: met Tyrell Malacia en later Stefan de Vrij als ‘verse’ centrumverdedigers testte de bondscoach bewust zijn defensieve opties. De beste Belgische kans was voor Amadou Onana na een schitterende pass van De Bruyne, maar keeper Remko Pasveer redde uitstekend. Nederland kwam in de tweede helft nog amper aan de overkant, maar scoorde wel. Uit een corner van Gakpo kopte Van Dijk fraai de 1-0 binnen, tot grote euforie van het publiek. België bleef in het laatste kwartier zoeken naar de gelijkmaker, maar grote kansen dwong het niet meer af. Oranje in de counter juist wél. Davy Klaassen en Steven Bergwijn kregen allebei opgelegde kansen, maar stuitten beiden op keeper Thibaut Courtois. In de slotminuut had Nederland mazzel: een schitterende omhaal van invaller Dodi Lukebakio ketste vol op de kruising, waardoor Oranje won en in juni 2023 de Final Four van de Nations League mag gaan organiseren.||https://www.parool.nl/nederland/oranje-met-vertrouwen-naar-wk-na-winst-op-belgie-1-0~bf678202/
2022-09-25||Ministers overwegen stappen tegen Pepijn van Houwelingen (FVD) om nazitweet||‘Het is een nieuw dieptepunt in de bejegening van bestuurders en politici. Daarom beraden wij ons op verdere stappen,’ schrijft Kuipers op Twitter over de foto. Van Gennip heeft hetzelfde bericht gelijktijdig getweet. De bewuste tweet van Van Houwelingen is al verwijderd. Het was een bewerkte afbeelding van minister Kuipers die samen met Van Gennip een vlag hijst. Zij hadden die foto afgelopen week gedeeld omdat op de vlag de duurzaamheidsdoelen van de Verenigde Naties staan. In zijn tweet zette Van Houwelingen daarnaast een foto waarin dat doek is vervangen door een nazivlag. ‘De façade en de werkelijkheid,’ was de begeleidende tekst. D66-fractievoorzitter Jan Paternotte noemde de fotoshop al ‘wanstaltig’ en zei zondag een klacht in te dienen bij de Tweede Kamer voor het schenden van gedragsregels. ‘Nota bene net nu het Joods Nieuwjaar wordt gevierd,’ schreef Paternotte in een reactie. Volgens hem staat in de regels dat een Kamerlid geen gedrag mag vertonen dat het gezag of de waardigheid van de Kamer ernstig schaadt. Paternotte vindt dat Van Houwelingen hiermee de veiligheid van beide ministers in gevaar brengt. Het gebruik van een nazivlag noemt hij ‘niets minder dan een grove belediging van de diepe pijn van de nabestaanden van de Holocaust’. De actie van Van Houwelingen mag niet ongestraft blijven, vindt Paternotte. Daarom dient hij een klacht in bij het College van onderzoek integriteit van de Tweede Kamer. “We moeten een grens blijven trekken, keer op keer.”||https://www.parool.nl/nederland/ministers-overwegen-stappen-tegen-pepijn-van-houwelingen-fvd-om-nazitweet~b59e77e2/
2022-09-25||Ruzie met klierende tieners leidt tot arrestatie: zo liep het WK voor Mathieu van der Poel uit op een catastrofe||Mathieu van der Poel wil deze zaterdagavond vroeg naar bed. Zondag wil hij zijn mislukte Tour de France in één klap goedmaken door wereldkampioen te worden. Hij heeft de afgelopen nachten niet best geslapen en gaat daarom, de avond voor één van de belangrijkste wedstrijden van zijn leven, om 21.00 uur naar bed. Van der Poel ligt niet met een ploeggenoot op de kamer. Hij zou met zijn maatje Jan Maas een kamer delen, maar omdat Van der Poel wat verkouden is, krijgt hij eerder in de week een andere kamer in het Novotel Brighton-Le-Sands, net onder Sydney. Iedereen slaapt op etage vier, Van der Poel op de negende etage. Zijn vriendin Roxanne is ook in Australië om haar partner te zien schitteren aan de andere kant van de wereld. Zij slaapt, met medeweten van bondscoach Koos Moerenhout, op dezelfde kamer. Op de gang zijn twee meisjes van 13 en 14 jaar aan het klieren. Ze rennen door de gangen en bonken meerdere keren op de deur van Van der Poels kamer. Van der Poel wil slapen, is pislink en gaat verhaal halen. Hij belt niet naar de receptie, hij belt niet naar iemand van de Nederlandse staf, maar wil het akkefietje zelf oplossen. Of zoals hij de volgende ochtend voor de start zegt: “Na een paar keer was ik er klaar mee. Ik heb niet zo vriendelijk gevraagd om te stoppen. Daarna werd de politie gebeld en werd ik meegenomen.” Want ja, de meisjes beweren dat Van der Poel hen heeft geduwd. Eentje zou tegen de muur zijn gevallen en daar een schaafwond aan over hebben gehouden. Voor middernacht wordt Van der Poel in het hotel gearresteerd. Hij moet mee naar het bureau om een verklaring af te geven en zit ook nog in de cel. Om 4 uur ‘s nachts is hij weer terug in het hotel. Maar slapen doet hij nauwelijks meer. Zijn vriendin is erbij op het politiebureau. Net als zijn vertrouwensman Christoph Roodhooft, manager van Van der Poels ploeg Alpecin-Deceuninck. Hij is pas net aangekomen in Australië en zit direct midden in de soap. Van de Nederlandse bond is er niemand. Van der Poel appt om 23.15 uur wel naar bondscoach Moerenhout om te vragen of hij nog wakker is. Van der Poel weet dan al dat hij mee moet naar het bureau. Het kwaad is dus al geschied als Moerenhout, die dus nog wakker was, op de kamer van Van der Poel aankomt. “Dan is het dikke ellende,” zegt Moerenhout. “Dit verzin je vooraf niet. Naar de andere kant van de wereld reizen en dan zoiets. Ik ben niet mee geweest naar het bureau. Dat zou uren gaan duren en mij werd verteld dat ik toch niet bij Mathieu kon zijn. Achteraf had hij natuurlijk direct iemand van de staf moeten inschakelen. Dat is niet zo slim geweest. Dan was er natuurlijk iemand geweest om het op te lossen.” Of zoals Jan van Veen, hoofdcoach van de KNWU, zegt: “Daar was ik heel graag mijn bed voor uitgekomen.” Het past wel in het beeld dat Van der Poel tijdens wedstrijden van de bond op een eilandje zit, en ook tijdens deze trips veelal leunt op zijn eigen entourage met wie hij het hele jaar werkt. De ochtend na het verhoor, staat Van der Poel brak op. Geen slaap in de nacht voordat hij 266,7 kilometer moet fietsen tegen de beste renners van deze aardbol. Zijn paspoort is afgenomen, maar hij mag op borgtocht vrij. Hij mag voorlopig Australië nog niet verlaten. Komende dinsdag moet hij zich zelfs bij een lokale rechtbank in Sutherland verantwoorden. Maar ondanks alles is hij nog altijd van plan om een paar uur later, om 10.15 uur, te starten in Helensburgh. De wielerbond wil de hele affaire stilhouden, maar dat lukt niet. De Belgische zender Sporza confronteert Van der Poel vlak voor de start voor de camera met het incident. Hij draait er niet omheen. Zijn ploeggenoten weten pas heel laat, of zelfs helemaal niet, wat er aan de hand is. Dylan van Baarle (“Ik heb heerlijk geslapen”) zegt na de wedstrijd: “Huh, is hij opgepakt? Ik wist wel dat er iets mis was, maar dit verhaal kende ik niet.” Dan komt Bauke Mollema aanrijden. Van Baarle tegen Mollema: “Wist jij dat, van Mathieu?” Mollema wist het wel, maar pas 5 minuten voor de start. Mollema: “Ik zat met Mathieu in de auto van het hotel naar de start. Een ritje van drie kwartier. Hij was heel stil, maar ik dacht dat het misschien bij zijn focus hoorde. Ik rijd niet elke dag een koers met hem. Op het einde vertelde hij het verhaal. Dat hij ze achterna heeft gezeten. Ik dacht eerst dat het een grap was, maar het bleek al snel serieus te zijn. Ik was er natuurlijk niet bij, maar ik kan me wel voorstellen dat je boos wordt als kinderen je wakker houden.” Van Baarle en Wout Poels hebben eerder ontbeten dan de rest. Van Baarle heeft nog een dopingcontrole en ziet Van der Poel daardoor voor de start niet. Een extra teammeeting wordt niet ingelast. Het plan blijft hetzelfde: Van der Poel, Van Baarle en Mollema zijn de kopmannen. Bondscoach Moerenhout: “Iedereen bereidt zich op zijn eigen manier voor. We hadden niet de rust om iedereen bij elkaar te roepen.” De bond hoopte, naïef genoeg, dat het nieuws niet zou uitlekken. “Je wilt niet dat zoiets op de ochtend van het WK op straat ligt. Mathieu wilde er ondanks alles toch nog voor gaan.” Van der Poel start ook, maar na nog geen 35 kilometer houdt hij het voor gezien. Hij stapt af, gedesillusioneerd en doodmoe. Hij zit in een campertje vlak bij de finish, maar komt niet meer naar buiten. Als Roodhooft de verzamelde pers te woord staat, stapt Van der Poel aan de andere kant van de camper uit en verdwijnt in een SUV die hem terugbrengt naar het hotel. Moerenhout: “Hij was lichamelijk en mentaal op. Dat is ook wel verklaarbaar.” Intussen gaat de wedstrijd gewoon verder. De Belg Remco Evenepoel wordt na een solo wereldkampioen. De Nederlander Pascal Eenkhoorn rijdt sterk en komt nog in de buurt van een medaille. Kopmannen Mollema en Van Baarle spelen geen rol van betekenis. Daar zou het sowieso niet over zijn gegaan. Het ging over het krankzinnige WK van Mathieu van der Poel.||https://www.parool.nl/sport/ruzie-met-klierende-tieners-leidt-tot-arrestatie-zo-liep-het-wk-voor-mathieu-van-der-poel-uit-op-een-catastrofe~bc7067c5/
2022-09-25||‘Wonderen bestaan’: Annemiek van Vleuten over haar sensationele wereldtitel (en over die elleboog)||Ze heeft al zoveel gekke dingen laten zien op een fiets. Maar tegen het einde van haar carrière – Annemiek van Vleuten is bijna veertig en koerst hierna nog één seizoen – doet ze iets waar ze haar hele leven aan herinnerd zal worden: wereldkampioen worden met een breukje in haar elleboog. Een verhaal voor de eeuwigheid, voor de canon van de Nederlandse sportgeschiedenis. “Wel een verhaal hè,” zegt ze er zelf over. Nogal ja. Woensdag vallen in de mixed relay, met een breukje in de elleboog als gevolg. Donderdag niet staand kunnen fietsen. Vrijdag een heel klein beetje beter kunnen fietsen. En zaterdag wereldkampioen worden, nadat ze urenlang in dienst heeft gereden voor de beoogde kopvrouw Marianne Vos. Een ongekend verhaal, met haar eigen watermerk. Alsof teleurstelling haar brandstof is. Alsof er altijd iets fout moet gaan om het goede te laten gebeuren. Veel andere sporters hadden het na zoveel rampspoed vermoedelijk niet meer op kunnen brengen, zowel fysiek als mentaal. Maar voor Van Vleuten gelden andere wetten. Of, zoals ze zelf zegt: “Veel mensen blijven hangen in teleurstelling, in wat er niet meer kan. Ik kijk na een tegenslag vooral naar wat er nog wel mogelijk is.” U herinnert zich ongetwijfeld nog die akelige val in Rio de Janeiro, tijdens de Olympische Spelen in 2016. Ze was op weg naar eeuwige roem, maar lag ineens in de goot, met haar hoofd akelig op het Braziliaanse asfalt. Van Vleuten gebruikte dat moment niet om mentaal in te storten, maar juist om op te leven. Ze dacht: hé, als ik zo goed kan zijn, dan kan dat ook nog in de toekomst. Een analyse die ze de jaren daarna werkelijkheid maakte. En er zijn meer voorbeelden: de faliekant mislukte wegwedstrijd tijdens de spelen van 2021 in Tokio (door mismanagement ging Van Vleuten juichend over de streep terwijl ze zilver pakte) gebruikte ze óók als motivatie voor iets moois. Een paar dagen later haalde ze verschroeiend uit in de tijdrit en pakte goud. Ander voorbeeld: in 2020 pakte ze zilver (achter Anna van der Breggen) op het WK met een ingepakte, gebroken pols door een val in de Giro Rosa vlak daarvoor. Daarmee borrelt ook de vraag op: het is heroïsch, maar is het wel verantwoord? Zeker in een tijd waarin de maatschappelijke discussie wordt gevoerd over hoe ver sporters gaan voor die unieke prestatie, en hoe ver hun coaches en begeleiding daarin gaan. Daar zegt Van Vleuten in Australië dit over: “Dit is een ‘stabiele breuk’. De bondsarts heeft gezegd dat ik mijn lichaam er geen schade mee kan toebrengen. En ik kan goed sturen. Als ik mezelf en anderen in gevaar had kunnen brengen, was het sowieso een no go geweest.” Haar slaapmaatje Ellen van Dijk, vorige week wereldkampioen tijdrijden, had in hun hotelkamer haar regenboogtrui opgehangen, als inspiratie voor Van Vleuten. Maar na de crash kan ze daar eigenlijk niet meer naar kijken. Want die trui is in haar hoofd geen optie meer. De chocolade die Van Dijk meeneemt, werkt beter om het gemoed op te beuren. Van Vleuten rijdt zaterdag de hele dag met pijn. Staan op de trappers doet nog een beetje meer pijn. Ze probeert daarom zo veel mogelijk in het zadel te blijven. Bergop, in de bochten. Naar huis gaan of halverwege afstappen, het heeft door haar hoofd gespookt. Maar écht twijfel is er toch niet. Ze wil Wollongong verlaten met een goed gevoel, door hopelijk Marianne Vos aan de wereldtitel te helpen. Maar het loopt dus anders, al denkt ze pas in de laatste kilometer voor het eerst aan haar eigen kans en een nieuwe wereldtitel. Van Vleuten is nu de oudste wereldkampioen op de weg ooit en lost daarmee landgenoot Joop Zoetemelk af. Komend seizoen is haar laatste jaar als prof, daar verandert deze magische zege niets aan. Bovendien: het kan voor haar ook niet mooier. Het laatste jaar van haar loopbaan elke dag in de regenboogtrui mogen rijden. “De vorige keer heb ik vooral in de regenboogtrui getraind. Daarna brak corona uit en werden veel wedstrijden afgelast. Deze kans zou nooit meer komen. Daarom was ik ook zo teleurgesteld. Ik ga er het aankomende jaar heel erg van genieten. Wonderen bestaan.”||https://www.parool.nl/sport/wonderen-bestaan-annemiek-van-vleuten-over-haar-sensationele-wereldtitel-en-over-die-elleboog~b5b5f7c3/
2022-09-25||Samen aan het ontbijt: in het Botel slapen toeristen, Oekraïners en nu ook Syrische vluchtelingen||Op zaterdag, de dag dat er in Budel nog wordt geprotesteerd bij het asielzoekerscentrum tijdens de jaarlijkse ‘Open AZC dag’, staat Ziad (42) uit Syrië op de loopplank van het Botel zijn koffie te drinken in de zon. Het is er rustig en gemoedelijk. Ziad verblijft sinds een week in het Botel, dat grote, voormalige cruiseschip dat al sinds 2008 als budgethotel bij de NDSM-werf ligt. Hij was eerst in Ter Apel, daarna kortstondig in Zoutkamp, in afwachting van het moment dat hij zich kon aanmelden, toen weer Ter Apel, en vervolgens kon hij in een bus naar Amsterdam. In Ter Apel moest hij zeven dagen buiten slapen. Maar dan nog, van Ziad zul je geen onvertogen woord over de asielprocedure in Nederland horen. Het was niet ideaal daar, maar nu heeft hij het goed. Hij is blij met zijn kamer met drie huisgenoten in stapelbedden in het budgethotel. Hij krijgt drie keer per dag te eten, er is een wasservice, en vooral: “Het is hier veilig, dus ik heb geduld.” Wat hij niet doet, is te ver van het schip vandaan gaan. Want als de bus terug naar Ter Apel er ineens weer is, of hem naar een volgende locatie brengt, dan wil hij er wel bij zijn. “Ik wil niet weer vanaf nul moeten beginnen met mijn aanvraag.” In het Botel kan hij vooralsnog in elk geval een week blijven. Daarna is het onzeker. Wellicht gaat hij naar het cruiseschip dat zondag 25 september aankwam in het Westelijk Havengebied, en vanaf oktober plaats moet bieden aan 1000 asielzoekers – al weet hij dat nog niet. Bijna 30.000 asielzoekers in Nederland wachten op dit moment op een beslissing of ze mogen blijven of niet, bijna een record, alleen in 2015 was dat aantal iets hoger. Sinds de asielopvang deze zomer een nationale crisis werd omdat vluchtelingen buiten moesten slapen vanwege de drukte bij het aanmeldcentrum in Ter Apel, hebben verschillende gemeenten noodopvang georganiseerd. Amsterdam deed dat rap, en huisvest nu tijdelijk vluchtelingen in meerdere hotels en in enkele sporthallen in de stad. Het Botel is er een van, en verkeert in een interessante situatie: behalve de 120 nieuwe vluchtelingen, leven in het varende hotel ook 160 Oekraïners (op de bovenste twee verdiepingen) en is het nog open voor toeristen (in de vleugel achter de receptie). Toen eigenaar Yong Chang het verzoek kreeg van de gemeente om 120 asielzoekers onder te brengen, twijfelde hij wel even. Zes maanden had hij Oekraïense vluchtelingen onder zijn hoede, en dat ging uitstekend. Ze hadden zelfs de beveiliging teruggebracht. Maar van de ene op de andere dag 120 bedden regelen, 900 maaltijden koken en toeristen die al een kamer hadden gereserveerd omboeken: dat is nogal wat, zelfs als er een vergoeding van de gemeente tegenover staat. “Ik heb ja gezegd. Ik ben ook niet rijk geboren, ik wil graag wat terug doen,” zegt Chang. Om de druk op de keuken het hoofd te bieden, helpt hij zelf mee. Inmiddels is de beveiliging weer opgeschroefd. “Er komen alleen mannen, omdat ze met zijn vieren op een kamer slapen, dus dan gebeurt er wel eens wat, een knokpartijtje bijvoorbeeld. Op een gegeven moment ben je toch uitgepoold,” zegt Henk Kwaad, al 20 jaar manager op de boot. “We weten dat we duidelijke regels nodig hebben, dan gaat het meestal goed. Dat hebben we geleerd van de tijd dat we daklozen opvingen tijdens de coronacrisis.” In de lounge beneden, naast de eetzaal, zitten tientallen mannen aan tafel te wachten en te praten. Het COA is verantwoordelijk voor de mannen en organiseert taalles en zet wat sportactiviteiten op. Op de bank tegenover de bar zitten twee oudere dames uit Frankfurt omringd door koffers. Nee, ze wisten niet dat er ook vluchtelingen in het Botel sliepen, maar ze hebben er ook weinig van gemerkt, zeggen ze. Toeristen worden niet vooraf geïnformeerd dat er ook vluchtelingen op het schip verblijven. Ook de Oekraïense bewoners vinden de nieuwe situatie niet zo bijzonder. De verdiepingen waar zij zitten zijn boven, de nieuwkomers slapen beneden. Bij hen staan inmiddels een koelkast, een stellage met kleding en schoenen, hun kamers zijn opgeleukt met home sweet home-hartjes en kamerplanten. “We komen elkaar wel tegen bij het ontbijt, verder is er weinig contact,” zegt Tatjana, die hier sinds april verblijft. Onlangs vroeg de gemeente om een week verlenging van de noodopvang, totdat het cruiseschip in het Westelijk Havengebied gereed is. Eigenaar Chang ging akkoord. “Als we maar weer plek hebben voor toeristen als ADE half oktober begint.” De Oekraïense bewoners mogen nog zeker tot 2023 blijven.||https://www.parool.nl/amsterdam/samen-aan-het-ontbijt-in-het-botel-slapen-toeristen-oekrainers-en-nu-ook-syrische-vluchtelingen~bdd39147/
2022-09-25||Opinie: ‘Goed dat er huizen worden gebouwd, maar waar moeten de ondernemers heen?’||In Amsterdam wordt gebouwd, en niet zo’n beetje ook. De gemeente zet ambitieus in op woningbouw. Het grootste deel van die woningen komt op bedrijventerreinen met het idee daar gemengde woon-werkgebieden te ontwikkelen. De gemeente zegt daarbij expliciet dat bedrijven kunnen blijven. Dat klinkt natuurlijk goed, maar de realiteit is anders. Op juridisch, planologisch en infrastructureel vlak wordt er nagenoeg niets gedaan om bedrijven te behouden. Bedrijven die vaak al generaties lang een binding hebben met de stad moeten noodgedwongen vertrekken, zonder perspectief op een andere locatie. Het drijft ondernemers tot wanhoop en past niet bij een gemeente die inclusiviteit predikt. Dit voorjaar vond er een bijeenkomst plaats voor ondernemers uit de Klaprozenbuurt in Amsterdam-Noord. De bijeenkomst stond in het licht van de transformatie van de Klaprozenbuurt, die een voorbode is voor de transformatie van tal van andere bedrijventerreinen in de stad, zo blijkt uit de Omgevingsvisie 2050. De verhalen van ondernemers bleken stuk voor stuk schrijnend. Succesvolle (familie)bedrijven met een sterke lokale binding, die dikwijls al meer dan zeventig jaar gevestigd zijn in dit stadsdeel, moeten weg, terwijl er in de wijde omgeving geen alternatieve plek te vinden is en de huren op z’n minst verviervoudigd zijn. En als ze al kunnen blijven zitten, verblijven ze jarenlang in een bouwput, onbereikbaar voor klanten. De bedrijfsruimte die is ingetekend in de ontwikkelplannen trekt vooral de grote ketens aan; zij kunnen immers de huren nog betalen. De ontwikkeling van de bedrijvigheid wordt hier volledig overgelaten aan de marktwerking. Het is het lot dat veel Amsterdamse ondernemers treft of gaat treffen: het romantische idee van de gemengde woon-werkgebieden leidt tot een droevige aftocht van bedrijven. Als belangenverenigingen voor Amsterdamse ondernemers zien Veban en Oram met lede ogen aan dat ondernemers in de verdrukking komen door een stad die beheerst wordt door het grote woningvraagstuk. Om misverstanden te voorkomen: ondernemers zijn ook voor woningbouw. Medewerkers, kinderen, vrienden en zijzelf moeten immers ook ergens kunnen wonen. Meer woningen zijn nodig. Tegelijkertijd vragen we het nieuwe stadsbestuur om meer en beter rekening te houden met de behoefte van de stad aan bedrijven. Bedrijven zorgen voor werkgelegenheid. Niet alleen voor hoogopgeleide kantoormedewerkers maar ook voor praktische werkers met een mbo-achtergrond. Zij voorzien in de behoefte van buurtbewoners, verzorgen en bevoorraden de stad, en zijn vaak onlosmakelijk verbonden met de Amsterdamse cultuur en met de buurt. Kort gezegd: bedrijven horen bij de stad! De gemeente voorziet zelf een enorm tekort aan bedrijventerreinen. Het wordt tijd om daarop te acteren en hier ligt dan ook een mooie kans voor het nieuwe college. Het devies tot nu toe is echter ‘passieve grondpolitiek’, zoals wethouders Mbarki en Van Dantzig schrijven in hun brief van 13 juli jl. aan de gemeenteraad over de situatie in de Klaprozenbuurt. Waar de gemeente geen grondbezit heeft, heeft de markt het voor het zeggen. Een passieve aanpak gaat echter niet helpen om bedrijven in de stad te houden. Uitgangspunt zou moeten zijn: geen stedelijke ontwikkelingen zonder een reëel alternatief voor zittende bedrijven. Daarbij past een gemeente die meer regie neemt, zoals dat bij woningbouw ook kan. Namelijk door te differentiëren in de grondprijs en door afspraken te maken met ontwikkelaars. De brief kondigt verder een sterkere betrokkenheid aan van het nieuwe college bij dit nijpende vraagstuk. Dat is hoopgevend! Wij hopen dat deze betrokkenheid verdergaat dan inspanningen leveren en meer gericht is op het resultaat. Wij gaan hierover graag in gesprek met de wethouders van het nieuwe college, met als uitgangspunt: een inclusieve stad koestert haar bedrijven. Ze zijn onlosmakelijk verbonden met de stad. Rob Post is voorzitter van Veban, de ondernemersvereniging van Amsterdam-Noord. Kees Noorman is directeur van Oram, Ondernemend Amsterdam.||https://www.parool.nl/columns-opinie/opinie-goed-dat-er-huizen-worden-gebouwd-maar-waar-moeten-de-ondernemers-heen~b973f40e/
2022-09-25||Paul Pogba schijnt onder invloed te zijn gekomen van zo’n ‘marabout’, een tovenaar||Varane zei voorafgaand aan de wedstrijd tegen Denemarken dat het team te doen had met Paul Pogba. L’Équipe publiceerde vrijdag een artikel over de invloed van tovenaars, ‘marabouts’, in het Franse voetbal. Pogba schijnt in de invloedssfeer van zo’n marabout te zijn gekomen via de oud-internationals Alou Diarra en Serge Aurier. L’Équipe diste een aantal fijne anekdotes op. In de jaren tachtig speelde Montpellier tegen Toulon. De president, Nicollin, dacht dat ze behekst waren. Voor de training was er een marabout in de kleedkamer die een kip had meegenomen in een kooi. Opeens sloeg hij met een hakmes de kop van de kip. Júlio César, de fameuze Braziliaanse verdediger, riep ‘help, help’. Overal was bloed. Het weekend erop won Montpellier met 3-0 van het Toulon van Peter Bosz. Het sportblad suggereert dat Bosz nog steeds onder de invloed van die vloek is. Luister onze Ajaxpodcast Branie:||https://www.parool.nl/sport/paul-pogba-schijnt-onder-invloed-te-zijn-gekomen-van-zo-n-marabout-een-tovenaar~b5440719/
2022-09-25||Cruiseschip voor 1000 asielzoekers komt aan in Westelijk Havengebied||Het cruiseschip, onlangs uit Stockholm vertrokken, kwam in de middag van zondag 25 september via de zeesluizen bij IJmuiden via het Noordzeekanaal in het Westelijk Havengebied aan. Het schip heeft ruimte voor 2800 vakantiegangers en 420 auto’s, maar zal nu voorlopig voor de opvang van 1000 asielzoekers worden gebruikt. Tussentijds wordt er twee keer geëvalueerd om te bezien of opschaling van het aantal opvangplekken tot 1500 bewoners mogelijk en haalbaar is, schreef staatssecretaris Eric van der Burg (Asiel, VVD) bij de aankondiging van de opvangvorm. Het Westerhoofd wordt normaal gebruikt als aanlegplaats voor cruiseschepen, superjachten en binnenvaartschepen, en is ver verwijderd van de bewoonde wereld. In de wijde omgeving staan slechts twee woningen, faciliteiten als supermarkten zijn er niet en er gaat geen openbaar vervoer naartoe. Het Centraal Orgaan opvang Asielzoekers (COA) zal het door de Rijksoverheid gehuurde schip beheren en er dagbesteding organiseren. Verder regelen zij zorg en onderwijs en maken ze vrijwilligerswerk, werktrajecten en programma’s gericht op participatie mogelijk. Vanaf oktober kunnen de eerste asielzoekers en statushouders er hun intrek in nemen. De gemeente Amsterdam heeft de directe omgeving van het schip ingericht. Er zijn bomen neergezet en de wegen zijn verkeersveilig gemaakt voor voetgangers en fietsers. Ook wordt het schip aangesloten op de waterleiding en riolering. In Velsen kwam afgelopen week al een eerder cruiseschip aan dat zeker een half jaar opvang gaat bieden aan 1000 asielzoekers.||https://www.parool.nl/amsterdam/cruiseschip-voor-1000-asielzoekers-komt-aan-in-westelijk-havengebied~b247ca9d/
2022-09-25||Vierde verdachte (21) rond ontvoeringspoging Vlaamse minister opgepakt in Den Haag||De man werd rond 15.00 uur opgepakt op straat in Den Haag. De Belgische politie had de drie andere verdachten (20, 29 en 48 jaar) gevolgd van het huis van Van Quickenborne tot aan de Nederlandse grens. Bij het huis hadden ze ook een auto achtergelaten. Daarin zijn volgens Belgische media een automatisch geweer en flessen met benzine gevonden. Volgens de bewindsman ging het om een ontvoeringspoging. Dat zegt hij zelf in een videoboodschap die zaterdagavond is verschenen. Eerder op de dag had Van Quickenborne al via Facebook gemeld dat de veiligheidsdiensten snel en professioneel hadden ingegrepen tegen een dreiging aan zijn adres. “Het gaat om een dreiging die gericht was tegen mijzelf als minister van Justitie en niemand anders. Er is snel ingegrepen en verdachten werden gearresteerd. Uit voorzorg word ik voorlopig onder strikte beveiliging geplaatst en zal ik de komende dagen niet kunnen deelnemen aan enkele geplande activiteiten. Aangenaam is het niet, maar wel begrijpelijk.” Drugscriminelen zouden Van Quickenborne, die tevens vicepremier is, dan willen ruilen tegen een gevangenzittende collega, aldus de VRT. Volgens de zender houdt de politie er rekening mee dat de opdrachtgevers ‘drugsbaronnen in het buitenland’ zijn. Van Quickenborne zelf legt ook de link met de criminaliteit. “Laat mij duidelijk zijn: de mensen die hierachter zitten, bereiken het tegenovergestelde van wat ze beogen. Het sterkt mij in de overtuiging dat we moeten blijven strijden. De criminelen voelen zich in het nauw gedreven. Dat gevoel is terecht. Want we zullen de strijd tegen de georganiseerde misdaad blijven voeren, met meer mankracht en middelen dan vroeger.” Bekend is dat afgelopen tijd meerdere Nederlanders zijn opgepakt in verband met meerdere aanslagen in het Belgische drugsmilieu. Met name in Antwerpen zijn de afgelopen tijd meerdere keren Nederlanders of auto’s met Nederlands kenteken betrokken geweest bij ontploffingen of bedreigingen. Woensdagavond nog werden twee Nederlanders van 19 en 20 jaar oud opgepakt nadat een woning in het Antwerpse Berchem werd beschoten. Op dit moment zijn in de verschillende onderzoeken rond dit druggerelateerde geweld sinds juni van dit jaar dertien mensen aangehouden. Nog eens vier minderjarigen staan onder toezicht. Door een samenwerking met de Belgische autoriteiten konden, nog voor dit nieuwste incident, tien verdachten in Nederland worden gearresteerd. Eerder deze week werden nog drie mannen overgeleverd aan België.||https://www.parool.nl/wereld/vierde-verdachte-21-rond-ontvoeringspoging-vlaamse-minister-opgepakt-in-den-haag~b649350b/
2022-09-25||Duitser weg als ‘waarnemer’ bij schijnreferendum Oekraïne, Nederlandse blijft||Stefan Schaller, directeur van een regionale energieleverancier in het midden van Duitsland, is zaterdag met onmiddellijke ingang geschorst. Zijn bezoek aan de door Russen bezette regio Zaporizja en optreden als verkiezingswaarnemer zouden als ‘legitimatie van het illegale proces geïnterpreteerd kunnen worden’, luidde het in een persbericht van de Landkreis Waldeck-Frankenberg, een regionale bestuurseenheid bij Kassel. Anders gezegd: Rusland zou zijn aanwezigheid kunnen gebruiken voor propagandadoeleinden. Dat leek ook het geval te zijn. Het Russische staatspersbureau RIA Novosti vroeg de Duitse waarnemer naar zijn mening over de gang van zaken tijdens de eerste twee dagen van het referendum. “Ik heb de indruk dat het allemaal heel transparant verloopt en goed georganiseerd is,” antwoordde Schaller voor de camera. Staatspersbureau Tass meldde dat Schaller een lange reis achter de rug had en nog weinig tijd had gehad om veel conclusies te trekken. ‘Voordat hij begon, kreeg hij gedetailleerde informatie over de geschiedenis van de regio’ en over de betrekkingen tussen Rusland en Oekraïne, citeerde het de Duitser. ‘Alles is zeer goed geregeld en de bevolking is enthousiast over de stemming.’ De raden van toezicht en bestuur van Energie Waldeck-Frankenberg (EWF) kondigden aan maandag definitief te zullen beslissen over Schallers toekomst bij het bedrijf. “Het zal waarschijnlijk uitdraaien op ontslag,” verzucht Schaller. Hij besloot zaterdagmiddag te stoppen als waarnemer nadat het energiebedrijf hem had laten weten dat hij was geschorst. “Ik neem zondag het vliegtuig naar Moskou en probeer dan een vlucht naar Duitsland te krijgen, maar dat zal wel lastig worden omdat alle vluchten vol geboekt zijn vanwege de mobilisatie.” Hij zegt voor vertrek naar Zaporizja – Rusland betaalde zijn vluchten en accommodatie – niet te hebben nagedacht over eventuele gevolgen van zijn bezoek. “Achteraf gezien een politieke domheid, maar ik probeer altijd uitspraken te doen over feiten en niet over politieke evaluaties.” Schaller verklaarde eerder op de dag tegenover Duitse media dat hij zich ter plaatse een beeld wilde vormen van de situatie. Hij benadrukte dat zijn verblijf niets te maken had met zijn functie als directeur van de energieleverancier. “Het is puur privé, ik heb er vakantie voor genomen.” Volgens het Russische persbureau Tass volgen zo’n veertig waarnemers de referenda in de zelfverklaarde en door Rusland erkende Volksrepubliek Loehansk. Ze komen uit Rusland, Belarus, Syrië, Duitsland, Frankrijk, het Verenigd Koninkrijk, Slowakije, Brazilië, Egypte én Nederland. Tekst loopt door onder de tweet De Nederlandse waarnemer blijkt Sonja van den Ende te zijn. Ze dook in maart al eens op in het Russische tv-journaal als burgerjournalist die in Oekraïne meereisde met het Russische leger. Ze meldde toen onder meer dat de Russen niet verantwoordelijk zouden zijn voor de moordpartijen in het dorp Boetsja en de verwoestingen in de stad Marioepol. Volgens haar plegen juist de Oekraïners oorlogsmisdrijven. Van den Ende bevestigt desgevraagd als waarnemer aanwezig te zijn bij het referendum in de door Rusland en pro-Russische troepen bezette regio. ‘Ik kijk of het stemmen eerlijk verloopt. Er zijn niet veel EU-waarnemers. Daarom moet iemand Nederland vertegenwoordigen,’ appt ze. Haar bevindingen tot nu toe zijn positief. ‘Ik heb nog geen onregelmatigheden gezien. Alles verloopt rustig. Er zijn transparante stembussen. Ook worden de mensen niet gedwongen. Degenen die ik heb gesproken, willen graag stemmen.’ De Nederlandse schrijft niet voor reguliere media, maar voor haar eigen weblog en alternatieve kanalen. Op een foto die ze zelf post op twitter lijkt te zien dat ze een speldje met een Z draagt, de letter die symbool staat voor steun aan het Russische leger.||https://www.parool.nl/wereld/duitser-weg-als-waarnemer-bij-schijnreferendum-oekraine-nederlandse-blijft~bb4df253/
2022-09-25||Taghi brengt brieven aan Mohammed B. naar buiten||Taghi zegt daarmee te willen reageren op berichtgeving van De Telegraaf. Volgens de krant zijn er signalen dat prinses Amalia doelwit zou zijn van de ‘Mocro-maffia’, en dat Taghi en B. elkaar vaak brieven schrijven met Koranverzen. Mogelijk staan in deze brieven gecodeerde boodschappen, aldus de krant. Justitieminister Dilan Yesilgöz zei dat ze de berichten over de dreiging kon ‘bevestigen noch ontkennen’. “Inmiddels wordt het beeld geschetst van een levensgevaarlijke cocktail,” stelt Taghi in een verklaring bijgaand de brieven. “Namelijk dat van een moslimextremist die communiceert met een kopstuk van de ‘zogenaamde’ Mocro-maffia. Over de motieven van Justitie om via de Telegraaf dit fictieve beeld van dreiging te schetsen kan ik alleen maar gissen.” De 44-jarige Taghi zegt dat hij B. nooit persoonlijk heeft ontmoet. De twee zaten samen gedetineerd in de EBI, tot de overplaatsing van B. vorig jaar. Volgens Taghi zaten de twee ‘volledig van elkaar gescheiden’ en verzorgde B. anderhalf jaar lang zijn ontbijt en avondeten. “De maaltijden werden iedere dag in de keuken bereid en door een bewaarder naar mijn cel gebracht. Er is op geen enkele wijze sprake geweest van vrijelijke onderlinge communicatie of ontmoetingen.” Taghi schreef brieven aan B. nadat die werd overgeplaatst, zegt hij, met ‘als hoofdonderwerp onze gedeelde interesse in de islam’. De verzen die daarin opgevoerd worden, zijn volgens de crimineel ‘letterlijk geciteerd uit boeken’. Ook zegt Taghi dat de boeken die hij mag lezen als gedetineerde ‘stuk voor stuk gescreend’ zijn door het ministerie van Binnenlandse Zaken. “Er is dus geen sprake van het uitwisselen van fundamentalistische teksten.” Tegen Taghi is een levenslange gevangenisstraf geëist in het liquidatieproces Marengo. Zijn advocaat Inez Weski noemde het bericht over een vermoede aanslag ‘valse, ongefundeerde informatie’. Zelf zegt Taghi een ieder uit te nodigen de brieven te lezen om ‘de mogelijk versluierde boodschappen over een aanslag of enig ander crimineel handelen te ontrafelen’.||https://www.parool.nl/nederland/taghi-brengt-brieven-aan-mohammed-b-naar-buiten~b44c2547/
2022-09-25||Dobberend op het IJ over de asielprocedure leren||Daar dobberen we dan, met zijn vijftienen. Midden op het IJ. We gaan zo traag, dat het echt niet anders omschreven kan worden dan dobberen. Theatermaker Ilay den Boer speelt zijn bekroonde voorstelling Salomonsoordeel (hij won onlangs de regieprijs), over zijn tijd als hoor-en beslisambtenaar bij de IND, op een boot van Rederij Lampedusa, het kunst- annex activisme- annex rondvaartbootproject opgericht door kunstenaar Teun Castelein, dat nu door Karl Giesriegl wordt geleid. De boot is ooit gebruikt om vluchtelingen van Libië naar het Zuid-Italiaanse eilandje Lampedusa te brengen. Waar wij met zijn vijftienen zitten, zaten zij er met 282, vier dagen lang in de brandende zon. We worden rondgevaren door Sami Tsegaye (27), zelf gevlucht en na ruim tien jaar en twee afwijzingen opnieuw verwikkeld in een asielprocedure. Het is dus een vrij beladen context waarin we de ruim drie uur durende voorstelling meemaken. Den Boer speelde een dag eerder ook op de boot, en laat weten het best zwaar te vinden. “De jongens hier aan het roer hebben toch een heel andere ervaring met de IND.” Salomonsoordeel laat het publiek onderzoeken waar we de wijsheid vandaan halen om te oordelen over of iemand in Nederland mag blijven of niet. Den Boer werkte in een asielzoekerscentrum, later negen maanden bij de Immigratie- en Naturalisatiedienst (IND) en zat ook nog bij de Amsterdamse rechtbank als griffier in opleiding, waar hij de beroepsfase van afgewezen asielzoekers volgde. Sinds 2020 speelt Den Boer zijn voorstelling in huiskamers voor uiteenlopende groepen mensen: linkse activisten, FvD-aanhangers, vluchtelingen. En hij speelt regelmatig voor organisaties die betrokken zijn bij het asielproces. Zijn voorstelling is zelfs opgenomen in het curriculum van de opleiding tot hoor- en beslisambtenaar bij de IND. En dat is volstrekt begrijpelijk. In de drie uur die het duurt – terwijl we varen, schuilen voor de regen, een dinerpakketje ophalen op het KNSM-eiland – worden we geleid langs de ingewikkelde procedure die Nederland heeft opgetuigd om te bepalen wie er wel en niet in ons land mag blijven. Wie weinig weet van de asielprocedure, wordt in heel korte tijd grondig bijgespijkerd. Den Boer twijfelt, prikkelt, en bevraagt zijn positie om überhaupt een oordeel te vellen. Op onze schoot ligt een klembord met een wit vel papier: aan het eind vraagt hij of we een brief willen schrijven over hoe de asielprocedure er idealiter uit zou moeten zien. Al die tijd staat Sami Tsegaye aan het roer. Na afloop zegt hij de voorstelling interessant te vinden, maar ook frustrerend. “Ik begrijp beter wat de afwegingen zijn die IND-ambtenaren moeten maken, maar voor mij is het nog steeds onbegrijpelijk. De manier waarop het systeem werkt is zo hard, terwijl ik in Amsterdam zo warm en fijn ben opgevangen. Ik kan dat bijna niet met elkaar rijmen." Salomonsoordeel speelt de komende tijd vooral in besloten huiskamersettings, maar volg de site voor openbare voorstellingen.||https://www.parool.nl/kunst-media/dobberend-op-het-ij-over-de-asielprocedure-leren~b7156f44/
2022-09-25||Frontberichten van onder het energieplafond||Tijdens de coronacrisis zond BNNVara dagelijks Frontberichten uit: korte vlogs waarin zorgmedewerkers en andere ‘frontsoldaten’ verslag deden van de coronacrisis. Dat leverde actuele televisie op met een grote urgentie, om dat veel misbruikte woord maar eens terecht te gebruiken. Twee jaar later zitten we alweer in een andere crisis: energiekosten en inflatie rijzen de pan uit. Dus lanceerde het consumentenprogramma Kassa, ook al van BNNVara, begin september de hashtag #ikredhetnietmeer. Dat leverde een lawine aan schrijnende verhalen op van mensen die hun energierekening en boodschappen niet meer kunnen betalen. Een deel van die verhalen leidde tot korte reportages die onder de noemer #ikredhetnietmeer sinds een week elke werkdag worden uitgezonden. Ze geven een gezicht aan de gemiddelde Nederlander die het niet meer redt. Zoals het Noord-Hollandse bakkersechtpaar dat zijn toch al pittige energierekening – want warme bakkers – van 1480 euro per maand na 1 augustus zag exploderen tot 2200 euro per week. Omdat hun vaste lasten dus opliepen tot bijna 10.000 per maand zien ze zich, triest genoeg, genoodzaakt hun bakkerszaak per 1 oktober te sluiten. Lips hoopt van harte dat er voor die tijd nog een oplossing wordt gevonden voor deze bescheiden bakkers die nu eenmaal geen trekker hebben om luidruchtig aandacht te vragen voor hun benarde positie. Hoopvoller was vrijdagavond de bijdrage uit het Amsterdamse buurtrestaurant Filah waar Henk Asbreuk vrijwillig maaltijden voor minima kookt. Hij wil de maaltijden graag zo goedkoop mogelijk houden maar de ingrediënten worden steeds duurder. “Soms leg ik er zelf geld bij maar dat is niet de bedoeling,” zei Asbreuk, die ook nog gedichten schrijft onder het koken en die aan zijn klanten voorleest. In tijden van energieplafonds is #ikredhetnietmeer net zulke urgente televisie als de Frontberichten ten tijde van de coronacrisis. Reageren? hanlips@parool.nl.||https://www.parool.nl/kunst-media/frontberichten-van-onder-het-energieplafond~b7bd0cf2/
2022-09-25||Eliud Kipchoge verbetert in Berlijn wereldrecord op marathon||De oude toptijd stond ook al op naam van Kipchoge, die in 2018 in Berlijn een tijd liep van 2.01.39. Het jaar daarop presteerde hij het om op een afgezet parcours in Wenen als eerste mens een marathon onder de 2 uur te lopen. Met hulp van een grote groep gangmakers kwam hij uit op 1.59.40. Die tijd werd alleen niet erkend als wereldrecord. Kipchoge werd op de klassieke afstand van 42 kilometer en 195 meter aanvankelijk begeleid door enkele ‘hazen’, maar liep vanaf kilometer 25 alleen. De marathonlegende had al wel een vermoeden dat het in Berlijn tot een toptijd zou komen. Na 15 kilometer lag hij zelfs op schema voor een tijd onder de 2 uur. “Ik denk wel dat ik een heel goede race kan lopen, en misschien wordt het wel mijn beste ooit, maar ik zal hier niet onder de 2 uur lopen,” voorspelde Kipchoge een week geleden. Zijn landgenoot Mark Korir finishte in Berlijn als tweede in 2.05.58, de Ethiopiër Tadu Abate werd derde in 2.06.28. Kipchoge heeft nu vijftien van de zeventien marathons waarin hij aan de start stond, gewonnen. Daartoe behoren de olympische marathons van Rio (2016) en Tokio (2021). Hij heeft zijn zinnen gezet op nieuw olympisch succes in Parijs 2024. Daarmee zou hij de eerste atleet worden die drie keer de marathon wint op de Spelen. De Keniaan schreef in 2014 de marathon van Rotterdam op zijn naam en in 2021 won hij de speciale kwalificatiemarathon voor de Olympische Spelen van Tokio op vliegbasis Twente.||https://www.parool.nl/sport/eliud-kipchoge-verbetert-in-berlijn-wereldrecord-op-marathon~b156e8bb/
2022-09-25||Onstuimig en koud herfstweer op komst, waarschijnlijk drukke ochtendspits ||Het typische herfstweer begint meteen maandagochtend met regenbuien vanuit het noordwesten. ‘s Ochtends krijgt vooral het westen te maken met de regenval. Mogelijk ontstaat daardoor in de ochtendspits vertraging, vooral op drukke trajecten in de Randstad. In het oosten van het land laten de zware buien waarschijnlijk wat langer op zich wachten en vallen de meeste millimeters pas na de grootste verkeersdrukte. Wel is het er bewolkt en valt er 's ochtends al lichte regen. Ook tijdens de avondspits moet rekening gehouden worden met een aaneenschakeling van plensbuien. De wind zwelt in het hele land in de loop van de dag aan. In de kustregio’s wordt windkracht 6 of 7 verwacht en is kans op windstoten rond 75 km per uur. In de dagen na maandag blijft de wisselvalligheid aanhouden, mogelijk met hier en daar een hagel- of onweersbui. De gemiddelde temperatuur blijft ver onder de gebruikelijke temperaturen voor deze tijd van het jaar: deze week is het ‘s middags hooguit 13 tot 15 graden, tijdens de regenbuien duikt de temperatuur daar nog onder.||https://www.parool.nl/nederland/onstuimig-en-koud-herfstweer-op-komst-waarschijnlijk-drukke-ochtendspits~be668806/
2022-09-25||Taghi Podcast: de blauwdruk voor een nieuwe generatie criminelen||Tot 29 december 2012 hadden misdaadjournalisten het voornamelijk over Willem Holleeder. Maar de dubbele liquidatie in de Staatsliedenbuurt eind 2012 maakte duidelijk dat er een nieuwe generatie criminelen was opgestaan. Wouter Laumans: “Dat was het moment waarop een nieuwe generatie criminelen met donderend geraas in de publiciteit kwam.” Paul Vugts: “Toen het alleen maar ging over Holleeder en Hollandse netwerken, kregen we zo rond 2007 van opsporingsdiensten te horen dat er iets nieuws speelde: er is een heel grote groep Amsterdamse Marokkanen die groot in de misdaad zitten. Dat zijn we toen gaan volgen, met als climax de liquidaties in de Staatsliedenbuurt.” Laumans: “Wat je zag bij deze aanslag, waarbij twee jonge jongens werden afgemaakt, is dat eigenlijk niemand wist wie de centrale figuur in dat conflict, Benoauf A., was. Als je dat extrapoleert naar 2016: dan komt er ineens een nieuwe figuur naar boven, ene Ridouan Taghi. Je ziet dat het zomaar kan zijn dat een onbekende figuur ineens een heel belangrijke rol heeft in de onderwereld.” “Alles wat vanaf 2012 tot 2016 rondom die groep gebeurde, gebeurde 10 jaar later in het groot rond Ridouan Taghi. Het geweld was er toen niet minder om trouwens. Iedereen kan zich nog herinneren dat er een afgehakt hoofd voor een shishalounge lag.”||https://www.parool.nl/amsterdam/taghi-podcast-de-blauwdruk-voor-een-nieuwe-generatie-criminelen~bc5503ed/
2022-09-25||Belgische minister vanaf onderduikadres over Nederlandse dreiging: ‘Men wilde mij ontvoeren’||Donderdag werd een auto met een kalasjnikov en flessen benzine gevonden bij het huis van Van Quickeborne in Kortrijk. Naar nu blijkt lagen daar ook een kogelwerend vest en spanbanden in. Dat maakt dat justitie ervan uitgaat dat er een plan is verijdeld om de minister te ontvoeren. Volgens de informatie van Belgische media lijkt het erop dat de Nederlanders op de vlucht zijn geslagen. “De voorbije 48 uur zijn een werkelijke rollercoaster geweest voor ons gezin. Voor Anouk, voor Bo, voor Scott en voor mezelf,” sprak Van Quickeborne in zijn videoboodschap. Die werd uitgezonden op het Kortrijkse feest waar hij eigenlijk te gast was. Veel openbare afspraken van de minister zijn voor de komende dagen afgelast. “Maar gelukkig stellen we het goed. We zijn veilig en we zijn in goede handen.” De ‘rollercoaster’ begon donderdag toen hij werd gebeld door de federaal procureur. ,,Hij vertelde me dat er een plan was om mij te ontvoeren.” Over het precieze verloop en hoe de actie is verijdeld, doen de Belgische autoriteiten geen uitspraken. “De verijdeling van mijn ontvoering is te danken aan het professionele ingrijpen van onze veiligheidsdiensten, die dag en nacht paraat staan om ons te beschermen,” zegt Van Quickenborne er zelf over. “Dit keer was ik het doelwit, maar helaas worden veel mensen bij politie en justitie hiermee geconfronteerd.” De dreiging komt uit Nederlandse hoek. Naast de auto met Nederlands kenteken die werd gevonden, zijn al snel in Den Haag en Leidschendam drie mannen van 20, 29 en 48 jaar opgepakt. Een vierde verdachte wordt nog gezocht. België heeft om de overlevering gevraagd van het drietal. In België gaat men er vanuit dat de dreiging komt uit het drugsmilieu. In het land zijn de afgelopen maanden regelmatig aanslagen gepleegd en verijdeld, ook veel met Nederlandse betrokkenheid. Een tiental Nederlanders zit inmiddels vast voor incidenten op Belgische bodem. Minister van Justitie Van Quickenborne geldt als uithangbord voor de strijd tegen de georganiseerde misdaad in het land. Hij tekende vorig jaar een uitleveringsverdrag met Dubai, een populair schuiloord voor criminelen. En Van Quickenborne sprak trots over het kraken van versleutelde criminele telefoons, waardoor veel mensen konden worden gearresteerd, ook in ons land.||https://www.parool.nl/nederland/belgische-minister-vanaf-onderduikadres-over-nederlandse-dreiging-men-wilde-mij-ontvoeren~b87ff70d/
2022-09-25||Evenepoel bezorgt België na 10 jaar weer wereldtitel wielrennen||Evenepoel was niet te stuiten in een koers die hij zelf op 60 kilometer voor de finish openbrak. Zo’n 35 kilometer verder duldde hij niemand meer naast zich. De Belg veroverde de regenboogtrui met meer dan 2 minuten voorsprong op de nummer 2, de Fransman Christophe Laporte. Brons ging naar de Australiër Michael Matthews. Evenepoel is de eerste Belgische wereldkampioen sinds Philippe Gilbert tien jaar geleden in Valkenburg won. “Ik win in één jaar een ‘monument’, een grote ronde en de wereldtitel,” zei hij na de race, verwijzend naar zijn overwinningen in Luik-Bastenaken-Luik en de Ronde van Spanje. “Dit was een droom, beter kan niet.” “Na zo’n lang seizoen is het ongelooflijk om zo te finishen,” aldus de Belg. “Ik had het geluk dat ik vandaag de benen had. Ik voelde snel dat ik beter was dan mijn medevluchters. Daarom ben ik alleen verder gegaan. Eenmaal boven op de Mount Pleasant in de laatste ronde wist ik dat het goed zat.” Hij roemde de kracht en eenheid van de Belgische ploeg, waar Wout van Aert tussen de andere favorieten niet aandrong toen Evenepoel weg was. “We hebben echt als een team gereden. We hadden vooraf ook gezegd: hoe doet er niet toe, als we maar de kampioen leveren. Het was Wout of ik.” Nederland was kanshebber Mathieu van der Poel al vroeg in de koers kwijtgeraakt. De kopman had in de nacht voor de wedstrijd enkele uren op het politiebureau doorgebracht na een aanvaring in het hotel met enkele kinderen die hem met lawaai op de gang hadden wakker gehouden. De ontgoochelde renner stapte al na 30 kilometer af. Van der Poel moet zich dinsdag nogmaals bij de autoriteiten melden en hoopt dan terug naar huis te kunnen keren.||https://www.parool.nl/sport/evenepoel-bezorgt-belgie-na-10-jaar-weer-wereldtitel-wielrennen~bdc6cff0/
2022-09-25||Dodental gezonken migrantenboot bij Syrië opgelopen naar 94 ||Eerder werd duidelijk dat reddingswerkers al 86 lichamen hadden geborgen. Zeker twintig mensen zijn gered en liggen in ziekenhuizen in Syrië. Mogelijk zaten er in totaal zo’n 120 tot 150 mensen op het vaartuig, vertelden overlevenden. Volgens plaatselijke media vertrok het schip dinsdagochtend vanuit Tripoli, niet ver van de Syrische grens, richting Cyprus. Volgens de VN waren er mensen van verschillende nationaliteiten aan boord, onder wie veel Syriërs, Libanezen en Palestijnen. Persbureau Reuters meldt dat het om het dodelijkste drama met een migrantenboot vanuit Libanon ooit gaat. De boot zou 45 kilometer noordelijker bij het Syrische eiland Arwad al gezonken zijn. Hoe dat kon gebeuren is niet duidelijk. De eerste lichamen en overlevenden werden opgepikt door Syrische vissers, die de autoriteiten in de Syrische haven Tartus alarmeerden. Libanon heeft recent een piek in de emigratie gezien als gevolg van een diepe economische crisis en bovendien is de afgelopen tien jaar een groot aantal Syrische vluchtelingen in het kleine Libanon neergestreken. Het aantal mensen dat Libanon over zee verliet of probeerde te verlaten, verdubbelde volgens de vluchtelingenorganisatie van de VN in 2021 bijna ten opzichte van 2020 en steeg in 2022 opnieuw met meer dan 70 procent in vergelijking met dezelfde periode vorig jaar.||https://www.parool.nl/wereld/dodental-gezonken-migrantenboot-bij-syrie-opgelopen-naar-94~bd21763b/
2022-09-25||Van der Poel stapt na 30 kilometer af in WK-wegrace na arrestatie en nacht op politiebureau||De winst ging zondag na een indrukwekkende solo naar Remco Evenepoel (22), de eerste Belgische winnaar in tien jaar. De Belg brak de koers met nog 60 kilometer te gaan zelf open en duldde zo’n 35 kilometer verder niemand meer naast zich. Evenepoel veroverde de regenboogtrui met meer dan 2 minuten voorsprong op de nummer twee, de Fransman Christophe Laporte. In België was de vreugde logischerwijs groot, maar in Nederland ging de meeste aandacht uit naar Mathieu van der Poel. De Nederlander was zaterdagavond meegenomen door de politie na een incident in zijn hotel. Hij was pas om 04.00 uur terug op zijn hotelkamer. Van der Poel verscheen nog aan de start, maar stapte vroeg in de race af. “Dit is een ramp, maar ik kan er niets meer aan veranderen,” zei Van der Poel voor de start tegen de Belgische zender Sporza. Met oog op de race lag hij naar eigen zeggen vroeg in bed. “Kinderen op de gang van mijn kamer vonden het nodig om continu aan te kloppen, terwijl ik wou slapen voor een belangrijke dag. Na een paar keer was ik er klaar mee. Ik heb niet zo vriendelijk gevraagd om te stoppen. Daarna hebben ze de politie gebeld en werd ik meegenomen.” Van der Poel mocht pas uren later weer terug naar zijn hotel. “Ik probeer er het beste van te maken,” zei hij voor de start. “Het is op weinig slaap dat ik zal koersen, ik hoop dat ik het op adrenaline kan doen. Het is wat het is, ik moet het ermee doen.” De politie van New South Wales bevestigde dat een 27-jarige man is gearresteerd in hotel The Grand Parade in Brighton, waar het Nederlandse team verblijft. Van der Poel wordt beschuldigd van agressie. Hij werd vrijgelaten op voorwaarde dat hij dinsdag voor de rechtbank verschijnt. ‘Rond 22.40 uur zaterdagavond was een man in een hotel in Brighton-Le-Sands betrokken bij een woordenwisseling met twee tienermeisjes van 13 en 14 jaar oud,’ luidde de politieverklaring. ‘De man zou beide tieners geduwd hebben, waarbij de ene op de grond viel en de andere tegen de muur geduwd werd, met een kleine schaafwond op de elleboog tot gevolg. Op de hoogte gebracht van het incident, belde het hotelmanagement vervolgens de politie.’ Eerder deze week zei Van der Poel nog dat hij hoopte de wereldtitel te kunnen pakken. “Het was best een bizar verhaal,” reageerde Bauke Mollema, op de 25e plaats de beste Nederlander. Hij hoorde het kort voor de start. “We dachten eerst dat het een grapje was. Dit maak je niet elke dag mee. Maar het was serieus, voor hem enorm balen. Het is wel begrijpelijk dat hij daarna afstapt.” Mollema zei dat Van der Poel op een andere verdieping had gelegen. “Ik heb in ieder geval nergens last van gehad. Mathieu zei in de auto op weg naar de start al niet veel.” Dylan van Baarle bevestigde dat Van der Poel zich elders in het hotel had bevonden. “Hij sliep bij zijn vriendin op een andere etage,” zei de nummer twee van vorig jaar.||https://www.parool.nl/nieuws/van-der-poel-stapt-na-30-kilometer-af-in-wk-wegrace-na-arrestatie-en-nacht-op-politiebureau~bd434992/
