2022-09-24||Do Not Hesitate maakt kans op meeste Gouden Kalveren||De fijne stop-motionanimatiefilm Knor, over een negenjarig meisje en haar biggetje, kreeg vijf nominaties: beste film, beste regie en production design (allebei door Mascha Halberstad) en beste scenario en sounddesign. Narcosis van Martijn de Jong – dit jaar de Nederlandse Oscarinzending – volgt met vier nominaties, waaronder beste hoofdrol (Thekla Reuten; de acteursprijzen zijn net als vorig jaar genderneutraal) en beste film. De overige kanshebbers op het Gouden Kalf voor beste speelfilm – het belangrijkste kalf – zijn Pink Moon van Floor van der Meulen en Nr. 10 van Alex van Warmerdam. Dirty Lines, Het jaar van Fortuyn en Rampvlucht, die vanaf volgende week wordt uitgezonden, zijn genomineerd voor het Gouden Kalf voor de beste dramaserie. Jeroen Spitzenberger (Het jaar van Fortuyn) en Thomas Höppener (Rampvlucht) strijden met Jennifer Hoffman (Deep Shit) om het kalf voor beste hoofdrolspeler in een dramaserie. Charlie Chan Dagelet en Julia Akkermans (beiden Dirty Lines) en Jaap Spijkers (Het jaar van Fortuyn) om het kalf voor de beste bijrol. Hadewych Minis, die vorige week nog werd bekroond met de Theo d’Or voor haar hoofdrol in de monoloog Girls & Boys, maakt kans op een kalf voor haar bijrol in de hiphopthriller Forever Rich. Jason van Maasja Ooms, die ook is genomineerd voor de Amsterdamprijs in de categorie ‘Werk van het Jaar’, is genomineerd voor het Gouden Kalf voor de beste documentaire. Het aangrijpende portret van jeugdzorgactivist en Amsterdammer van het Jaar Jason Bhugwandass heeft concurrentie van Four Journeys, Myanmar Diaries, Shabu en Three Minutes - A Lengthening, Bianca Stigters filmessay dat vorig jaar in wereldpremière ging op het festival van Venetië.||https://www.parool.nl/kunst-media/do-not-hesitate-maakt-kans-op-meeste-gouden-kalveren~bb5ae0e4/
2022-09-24||Auto belandt in Amsterdam-Oost op fietspad, twee gewonden||De woordvoerster van de politie laat weten dat de verwondingen van de slachtoffers niet levensbedreigend zijn. Het ongeluk gebeurde om 18.45 uur aan de C. van Eesterenlaan, in het Oostelijk Havengebied in Amsterdam-Oost. De wagen belandde op het fietspad nadat hij in botsing was gekomen met een andere auto. Op dit moment doet de politie verder onderzoek naar de oorzaken en omstandigheden van beide ongelukken. De politie heeft geen van de bestuurders aangehouden.||https://www.parool.nl/amsterdam/auto-belandt-in-amsterdam-oost-op-fietspad-twee-gewonden~b8b2e9ef/
2022-09-24||Jazzmuzikant Pharoah Sanders (1940-2022) liet zijn sax brommen, pruttelen, grommen en gillen ||Hij onttrok aan zijn instrument klanken die je niet leert op saxofoonles: Pharoah Sanders liet zijn tenorsax grommen, pruttelen, gillen, brommen en overslaan. Desondanks sprak uit zijn spel vaak een aangename rust en wijsheid. Spirituele jazz werd zijn muziek meestal genoemd, maar Sanders was ook actief in de de free jazz en avant-garde. Het was collega-muzikant Sun Ra, de man van de kosmische zweefjazz, die voor hem de naam Pharoah bedacht. De eerste twintig jaar van zijn leven heette Sanders van voren gewoon Farrell. Hij bracht die jeugd vooral door in zijn geboorteplaats Little Rock, de hoofdstad van Arkansas. Aanvankelijk speelde hij er klarinet, later werd het de saxofoon. Hij had al snel door dat hij elders moest zijn voor de muziek die hij wilde maken. Na een korte periode in Californië trok Sanders begin jaren zestig naar New York, waar hij in avant-gardekringen belandde. Hij speelde bij Sun Ra, maar het werd pas echt wat toen hij toetrad tot de band van John Coltrane, ook een saxofonist en een van de grote vernieuwers van de jazz. De twee hadden muzikaal een soort vader-zoonrelatie. Sanders beschouwde Coltrane als zijn grote leermeester, maar Coltranes spel werd ook beïnvloed door dat van Sanders. Twee jaar duurde hun samenwerking slechts; in 1967 overleed Coltrane, 40 jaar oud nog maar, aan leverkanker. Als soloartiest zou Sanders hem altijd eer blijven betonen. Een, zo niet hét hoogtepunt in Sanders’ solowerk is het in 1969 op het label Impulse! verschenen album Karma, waarvoor hij zijn inspiratie voor een belangrijk deel haalde uit zowel oosterse muziek als oosterse religie. Het album bevat Sanders bekendste stuk: het ruim een half uur durende The Creator Has a Master Plan, dat klinkt als zijn eigen A Love Supreme (het magnum opus van Coltrane). In de lange carrière die volgde speelde Sanders met de meest uiteenlopende jazzcollega’s: van de ook al zo spirituele organiste en harpiste Alice Coltrane (weduwe van John Coltrane) tot de vrolijk swingende Hammondorganist Joey DeFrancesco (die vorige maand overleed). In 2018 speelde hij nog in Rotterdam op het North Sea Jazz Festival: hij oogde breekbaar, maar klonk geweldig. In die laatste jaren van zijn leven was hij in Nederland ook te horen op de voornamelijk door popliefhebbers bezochte festivals Dekmantel en Le Guess Who. Een vooruitstrevend poppubliek bereikte hij ook met het vorig jaar verschenen, alom geprezen album Promises, dat hij maakte met de Britse producer en dj Sam Shepherd alias Floating Points. De tachtiger en de dertiger vonden elkaar in bijna majestueus voortschrijdende muziek met een hoogst meditatief karakter.||https://www.parool.nl/kunst-media/jazzmuzikant-pharoah-sanders-1940-2022-liet-zijn-sax-brommen-pruttelen-grommen-en-gillen~bbd4a128/
2022-09-24||Opengebroken prullenbakken op de Wallen: op zoek naar statiegeld||Tien keer zo veel afval konden ze herbergen, de revolutionaire nieuwe afvalbakken met persfunctie die in 2017 in het Wallengebied werden geplaatst. De bakken werken op zonnepanelen en hebben een elektronische melder om te laten zien dat ze vol zijn. Hartstikke handig, want zo hoeft de stadsreiniging minder vaak langs te komen en zouden de straten van het zwaarbelaste en rommelige gebied wellicht wat schoner blijven. Toch is het afvalprobleem op de Wallen, waar om de paar panden wel een uitgifteloket van snacks is met bijbehorend wegwerpspul eromheen, nog niet opgelost. Zakken van ondernemers of bewoners staan naast de afvalbak, frietzakjes slingeren op de vuilnisemmers en onder de bakken liggen rijen flessen. Nu is daar bovendien een nieuwe uitdaging bij gekomen: de perscontainers worden regelmatig opgebroken. Steeds vaker blijkt het slotje van de bak geforceerd en staat de deur wagenwijd open, ziet actieve buurtbewoner Bert Nap. De zakken hangen er dan half uit, het vuilnis ligt niet in, maar rond de bak of de elektronische meldertjes zijn eruit gehaald. ‘s Ochtends ziet hij geregeld mensen met grote vuilniszakken lopen en plastic flesjes uit de bakken vissen. “Ze zijn op zoek naar statiegeld,” legt hij uit. Bij een bak in de Warmoesstraat staat Hayat (43) uit Bulgarije. Hij sleept twee grote vuilniszakken achter zich aan, gevuld met plastic flesjes. Het slot forceren of de bak open breken doet hij niet. Met zijn slanke arm manoeuvreert hij behendig langs de klep en vist een plastic flesje uit de bak. “Ik maak nooit een bak kapot,” zegt hij. Elke dag doet hij een ronde. Twee volle vuilniszakken kunnen zomaar 16 à 18 euro opleveren. Als hij de hele dag in touw is, kan hij zelfs 30 euro bij elkaar sprokkelen. Zijn enige inkomen, al zou hij het liefst zijn werk als decorateur oppakken. Hij slaapt in een tentje in een park. Bij de Albert Heijn aan de Nieuwmarkt zien ze de hele dag door mensen met zakken vol plastic flessen binnenkomen. Ook bij de Dirk van den Broek in de Warmoesstraat stroomt het toe sinds in juli 2021 het statiegeld op kleine flesjes werd ingevoerd. “Het levert vooral heel veel emballage op,” laat de bedrijfsleider weten, verder stoort het haar niet. De statiegeldbonnetjes worden over het algemeen voor geld of bier geruild. Bij Stadsdeel Centrum is het openbreken van de bakken een bekend gegeven. Stadsdeelbestuurder Micha Mos laat weten het een vervelend probleem te vinden. “Het liefst zien we natuurlijk dat iedereen zijn eigen flesjes inlevert. We moeten nu een duurzame oplossing bedenken voor de bakken, die verder gaat dan een nieuw slot.” In Duitsland is het zoeken naar statiegeldflesjes al veel langer een inkomstenbron voor arme mensen. Daar wordt al jaren pfand (statiegeld) geheven op kleine flesjes, blikjes en glas. Flaschensammler of Pfandsammler worden de zoekers genoemd. Om het voor zowel de Pfandsammler als de stadsreiniging makkelijker te maken is in veel steden een eenvoudige oplossing gevonden: een extra bak bij de vuilniscontainers om de statiegeldflesjes apart in te zamelen. Nap ziet het als uitkomst: “Zo heeft iedereen er baat bij.”||https://www.parool.nl/amsterdam/opengebroken-prullenbakken-op-de-wallen-op-zoek-naar-statiegeld~b802f629/
2022-09-24||Twee aardbevingen in ruim een uur in Groningen||De afgelopen weken werden al verschillende bevingen gerapporteerd met Uithuizen als epicentrum. Zo was er een met een kracht van 2.3 op 9 september, was er op 28 augustus een met een kracht van 1.3 en op 19 augustus een met een magnitude van 1.9. In het gebied komen vaker aardbevingen voor als gevolg van de gaswinning. De zwaarste beving tot nu toe was op 16 augustus 2012, bij Huizinge. Die had een kracht van 3.6. De Veiligheidsregio Groningen spreekt van een ‘enorme knal’. “De schrik zit er weer goed in.” Volgens de veiligheidsregio zorgt de beving opnieuw voor schade aan huizen. De gemeente Het Hogeland, waar Uithuizen onder valt, laat weten dat de beving op verschillende plekken gevoeld is en dat inwoners schade kunnen melden bij het Instituut Mijnbouwschade Groningen (IMG). Op Twitter zeggen meerdere mensen de beving zaterdag gevoeld te hebben, zoals Els Smits in het gehucht Doodstil onder Uithuizen. Berry Haan zegt dat het in Uithuizermeeden een ‘enorme donder en aardbeving’ was. “Hele huis trilde, ramen, planten verschoven.” Nettie Klompsma merkt op dat de betonnen vloer van haar sportschool trilde. Momenteel heeft de Tweede Kamer een parlementaire enquêtecommissie naar de gaswinning in Groningen. Zij doet onderzoek naar de besluitvorming over de aardgaswinning, aardbevingen, schadeafhandeling en versterking in Groningen. Komende week worden onder anderen voormalig nationaal coördinator Groningen Hans Alders en voormalig minister van Binnenlandse Zaken Kajsa Ollongren onder ede door de commissie verhoord.||https://www.parool.nl/nederland/twee-aardbevingen-in-ruim-een-uur-in-groningen~becdfea1/
2022-09-24||Ambulances tot maandagochtend niet welkom bij spoedeisende hulp VUmc vanwege personeelsuitval||De 48-urige afschaling van de spoedeisende hulp op de locatie VUmc voor 112-meldingen is nodig om de kwaliteit van de zorg in Amsterdam UMC te waarborgen. De traumakamer − voor patiënten met acuut, ernstig en levensbedreigend letsel − is op De Boelelaan niet beschikbaar. Patiënten die op eigen houtje of via de huisarts binnenkomen, kunnen wel worden geholpen. De ernstige SEH-patiënten van Amsterdam UMC die per ambulance worden aangereden kunnen uitsluitend behandeld worden op de locatie AMC, op de Meibergdreef in Zuidoost. Of ze worden doorverwezen naar andere ziekenhuizen in de regio. Een woordvoerder van Amsterdam UMC zegt dat patiënten niet worden benadeeld, omdat de SEH-capaciteit van het fusieziekenhuis hetzelfde is, ondanks het tekort aan personeel. “De locatie AMC is goed ingericht voor de ambulances. Doordat alles nu bij elkaar zit, krijgen zij meer voor elkaar.” Het besluit tot het tijdelijk afschalen van de SEH van locatie VUmc werd vrijdag genomen, omdat veel medewerkers zich ziek hebben gemeld. “Omdat we problemen hadden met het rooster, moeten we het zo oplossen,” aldus de woordvoerder. Het is bij zijn weten de eerste keer dat het ziekenhuis een dergelijke maatregel moet nemen. Het tijdelijk afschalen van de SEH op de locatie VUmc loopt vooruit op het permanente stopzetten van de ongeplande acute zorg, volgend jaar. Vanwege de samenvoeging van afdelingen is het bestuur van het fusieziekenhuis van oordeel dat de ongeplande acute zorg niet meer op de SEH in Amsterdam-Zuid moet worden aangeboden. Chirurg Jaap Bonjer, voorzitter van de commissie Acute zorg van Amsterdam UMC, zegt dat door de concentratie van de ongeplande acute zorg aan de Meibergdreef betere en efficiëntere zorg kan worden geleverd. Een deel van het personeel wacht de aanstaande verschraling van de SEH niet af en is zelf vertrokken; in de zorg zijn veel vacatures, dus een nieuwe baan is relatief makkelijk gevonden. Een tekort aan zorgpersoneel speelt ook andere ziekenhuizen parten. In Amsterdam is de situatie nijpender dan in regio’s met een lager aantal ziekenhuizen, zoals in Groningen. Ook het OLVG kampt bijvoorbeeld met personeelskrapte op de afdeling geboortezorg.||https://www.parool.nl/amsterdam/ambulances-tot-maandagochtend-niet-welkom-bij-spoedeisende-hulp-vumc-vanwege-personeelsuitval~b14202df/
2022-09-24||Overvaller belwinkel Amsterdam-Zuidoost tijdens vlucht overmeesterd door ‘dappere’ omstanders ||Kort voor 12.00 uur betrad de verdachte de telefoonwinkel, waar op dat moment ook klanten aanwezig waren. Hij dreigde met een wapen en probeerde daarna te ontkomen. Enkele ‘dappere omstanders’ hebben de overvaller volgens de politie tegengehouden, waarna hij kon worden gearresteerd. Niemand raakte gewond. Telefoonwinkels in Zuidoost waren al vaker doelwit van overvallen. Telecombedrijven als VodafoneZiggo, T-Mobile en KPN haalden hierop uit voorzorg de voorraad smartphones uit hun winkels. Ook in het filiaal dat zaterdag werd overvallen, waren geen mobiele telefoons op voorraad. De aanwezige showmodellen zijn zo beveiligd dat ze na diefstal onbruikbaar zijn. ‘Een eventuele buit is daarmee dus waardeloos,’ aldus de politie.||https://www.parool.nl/amsterdam/overvaller-belwinkel-amsterdam-zuidoost-tijdens-vlucht-overmeesterd-door-dappere-omstanders~b4c4cb0c/
2022-09-24||Auto met wapens en explosieven gevonden bij huis Belgische minister, 3 Nederlanders opgepakt||De drie zitten vast in Nederland. België heeft om hun overlevering gevraagd. Uit een eerste onderzoek na de vondst van de auto werd al snel duidelijk dat er sprake was van ernstige dreiging, meldt het Belgische Openbaar Ministerie. De minister heeft enkele afspraken voor de komende dagen afgezegd. Het gaat om een persoonlijke dreiging die gericht is aan de minister, zegt Van Quickenborne zelf in een bericht op Facebook. ‘Maak jullie vooral geen zorgen: mijn familie en ik zijn veilig en in goede handen,’ schrijft hij. ‘We kunnen in ons land rekenen op heel competente mensen die dag en nacht in de weer zijn om onze veiligheid te garanderen. Dat hebben ze ook nu weer zeer goed gedaan.’ ‘Er is snel ingegrepen en verdachten werden gearresteerd,’ schrijft hij ook. ‘Uit voorzorg word ik voorlopig onder strikte beveiliging geplaatst en zal ik de komende dagen niet kunnen deelnemen aan enkele geplande activiteiten. Aangenaam is het niet, maar wel begrijpelijk.’ Hij sluit af met: ‘In onze democratische rechtsstaat zullen we nooit plooien voor geweld. Nooit.’ Bekend is dat afgelopen tijd meer Nederlanders zijn opgepakt in verband met aanslagen in het Belgische drugsmilieu. Met name in Antwerpen zijn de afgelopen tijd meerdere keren Nederlanders of auto’s met Nederlands kenteken betrokken geweest bij ontploffingen of bedreigingen. Woensdagavond nog werden twee Nederlanders van 19 en 20 jaar oud opgepakt nadat een woning in het Antwerpse Berchem was beschoten. Op dit moment zijn in de verschillende onderzoeken rond dit druggerelateerde geweld sinds juni van dit jaar dertien mensen aangehouden. Nog eens vier minderjarigen staan onder toezicht. Door een samenwerking met de Belgische autoriteiten konden, nog voor dit nieuwste incident, tien verdachten in Nederland worden gearresteerd. Eerder deze week werden nog drie mannen overgeleverd aan België. Een verdachte auto werd naar verluidt vrijdagmorgen opgemerkt in de onmiddellijke omgeving van de woning van Van Quickenborne, in een residentiële buurt aan de rand van Kortrijk. Of er ook inzittenden waren, is niet bekend. Volgens betrouwbare bronnen lagen in het voertuig enkele kalasjnikovs en explosief materiaal, mogelijk ook gasflessen. Het verdachte voertuig met Nederlandse nummerplaten werd in beslag genomen en weggebracht voor onderzoek. Alle bevoegde instanties – waaronder het OCAD, dat nagaat in hoeverre België wordt blootgesteld aan terroristische en extremistische dreigingen – werden gealarmeerd.||https://www.parool.nl/nederland/auto-met-wapens-en-explosieven-gevonden-bij-huis-belgische-minister-3-nederlanders-opgepakt~be17058c/
2022-09-24||Woning en horecapand in Amsterdam-Noord beschoten||Rond 3.40 uur hoorden omwonenden van het pand aan de Van der Pekstraat enkele knallen. De politie trof voor het pand enkele kogelhulzen aan. Niemand raakte gewond. De woning was een jaar eerder ook al doelwit. Om 9.00 uur kreeg de politie een melding van een persoon die kogelinslagen bij een horecapand aan de Hagedoornweg had aangetroffen. Deze straat is slechts enkele minuten verwijderd van de woning aan de Van der Pekstraat. “Het gaat hierbij niet om ‘uitgeschoten’ kogels, maar een tweede beschieting,” zegt een woordvoerder van de politie. “We weten nog niet of dit rond dezelfde tijd plaatsvond en onderzoeken nog of deze beschieting verband houdt met het andere incident.”||https://www.parool.nl/nederland/woning-en-horecapand-in-amsterdam-noord-beschoten~bf947f5c/
2022-09-24||Hummer en trailer linken Jumbo-topman met hoofdverdachte in omvangrijke witwaszaak||De Hummer-auto en de trailer werden in beslag genomen achter de golfwinkel op het terrein van Jumbo in Veghel. Ze zijn afkomstig van het autobedrijf van de 58-jarige, voormalige motorcrosser. De Hummer, volgens het bedrijf van E. een ‘echt collector’s item’, werd geïmporteerd in 2021, vanuit Zweden. De trailer kwam dit jaar nog uit Duitsland. Frits van Eerd werd vorige week in zijn huis in Heeswijk-Dinther opgepakt bij een grootscheeps onderzoek naar witwassen. Hij bleef tot zondag in de cel, in afzondering. Wat hem precies verdachte maakt in deze zaak, blijft ongewis. Maar dat er een duidelijke link is met het autobedrijf van de hoofdverdachte staat vast. Of die beperkt blijft tot de Hummer en de trailer is nog niet bekend. Van Eerd maakte vrijdag bekend tijdelijk terug te treden als topman van Jumbo, om zich te kunnen concentreren op zijn privésituatie. Zijn familie, de raad van commissarissen en het directieteam respecteren ‘dit moedige besluit en zeggen hem alle steun toe in de komende periode’. Het OM onderzoekt onroerendgoedtransacties, autohandel, onverklaarbare contante stortingen en sponsorcontracten in de motorcrosssport. Theo E., de hoofdverdachte, wordt gezien als spin in het web. De medeverdachten wordt verweten dat zij in meer of mindere mate betrokken zijn geweest bij de fraude.||https://www.parool.nl/nederland/hummer-en-trailer-linken-jumbo-topman-met-hoofdverdachte-in-omvangrijke-witwaszaak~b844db8a/
2022-09-24||Van Vleuten rijdt met breuk in elleboog naar wereldtitel: ‘Ongelooflijk, niet op gerekend’||De Nederlandse achterhaalde minder dan een kilometer voor de finish een kopgroep en passeerde als eerste de finish voor de Belgische Lotte Kopecky en de Italiaanse Silvia Persico. Van Vleuten (39) besloot pas vrijdag dat ze zou starten. Ze had woensdag bij een val in de gemengde ploegentijdrit een breukje in haar elleboog opgelopen. Het is de tweede keer dat Van Vleuten wereldkampioen is geworden. Eerder lukte haar dat in 2019 in Yorkshire. Annemiek van Vleuten realiseerde zich zaterdag amper dat ze voor de tweede keer wereldkampioen was geworden. “Ik wacht op het moment dat iemand zegt dat het niet waar is”, sprak ze kort nadat ze in het Australische Wollongong als eerste de finish was gepasseerd. Drie jaar geleden werd Van Vleuten (39) in Yorkshire al wereldkampioen na een solo van meer dan 100 kilometer. “Het zijn allebei titels met een mooi verhaal,” concludeerde ze na een wedstrijd die ze voornamelijk in dienst van Marianne Vos had gereden. Van Vleuten had grootse plannen gehad. “Ik had een Yorkshire 2.0 in gedachten, maar na die val kon ik dat vergeten. Ik heb vrijwel de hele wedstrijd in dienst van Marianne gereden. Pas toen ik zag dat ze niet meer terug kon komen vooraan werd het anders.” Van Vleuten kwam in een groep van acht in de laatste kilometer terug bij een kopgroep van vijf en snelde er meteen langs. “Het was mijn enige kans, met die elleboog kon ik niet sprinten. Maar ik rekende er steeds op dat ze me nog zouden inhalen.” Ze had pijn gehad. “Ik moest alles zittend doen, op die klim explodeerden mijn benen steeds.” In haar laatste jaar als wielrenster - Van Vleuten kondigde eerder al aan dat ze eind 2023 stopt - mag ze nogmaals in de regenboogtrui rijden. “Ongelooflijk, hier had ik na die val niet meer op gerekend.”||https://www.parool.nl/sport/van-vleuten-rijdt-met-breuk-in-elleboog-naar-wereldtitel-ongelooflijk-niet-op-gerekend~b0176446/
2022-09-24||Achtjarige jongen uit Amsterdam in goede gezondheid gevonden||Tijdens de zoektocht werd een politiehelikopter ingezet, die in de ochtend van zaterdag enige tijd boven verschillende wijken in Noord cirkelde. “Vanwege privacy kunnen we er verder niet veel over kwijt. Ook niet waar hij precies is aangetroffen. Het belangrijkste is dat hij in goede gezondheid is teruggevonden,” aldus een politiewoordvoerder.||https://www.parool.nl/nieuws/achtjarige-jongen-uit-amsterdam-in-goede-gezondheid-gevonden~b1ee15da/
2022-09-24||Stakingen op til bij warenhuizen van De Bijenkorf||Winkelpersoneel van het warenhuis voerde twee weken geleden tijdens de pauze al actie in Amsterdam. Nieuwe gesprekken tussen bonden en bedrijf hebben volgens FNV-bestuurder Linda Vermeulen sindsdien niet voldoende opgeleverd. “Medewerkers willen dat hun lonen voortaan meestijgen met de inflatie. Ze eisen om te beginnen 10 procent salaris erbij.” De Bijenkorf wil voor het merendeel van de werknemers niet verdergaan dan een verhoging met 6 procent, in twee delen. Volgens het bedrijf dekt dat grotendeels de verwachte inflatie af tijdens de looptijd van een nieuwe cao, die op 1 oktober zou moeten ingaan. De vakbonden vinden dat het warenhuis ook het koopkrachtverlies over de afgelopen maanden moet compenseren. Het bedrijf krijgt tot dinsdagmiddag vijf uur om alsnog in te binden, anders volgen stakingen. “Een staking in de winkelstraat gebeurt niet vaak,” zegt Vermeulen. “Maar medewerkers van De Bijenkorf zien ook dat de staking op het spoor NS-medewerkers een hoger loon oplevert. Dat willen zij ook.” Naast een algehele salarisverhoging willen de bonden ook dat De Bijenkorf de minimumlonen fors verhoogt. Volgens FNV verdienen winkelmedewerkers, ook als ze al decennia in dienst zijn, gemiddeld nog altijd tussen de 12 en 13 euro per uur. Dat zou, zoals FNV in heel Nederland voorstaat, minstens 14 euro moeten worden. Vermeulen: “We roepen ook klanten van De Bijenkorf op om steun uit te spreken voor de wensen van het personeel. De Bijenkorf is toch de parel van de winkelstraat.” Vakbond CNV Handel heeft het ‘karige bod’ van De Bijenkorf aan zijn leden voorgelegd, met de aanbeveling er niet mee in te stemmen. De leden hebben nog tot eind deze maand om hun oordeel te geven.||https://www.parool.nl/amsterdam/stakingen-op-til-bij-warenhuizen-van-de-bijenkorf~bf7ffe18/
2022-09-24||Volgend kruisje op de bingokaart: de regenboogtrui||Toen Dylan van Baarle in april de mythische wielerbaan van Roubaix opdraaide, had hij het totaal niet kunnen bedenken. Dat een zege in Parijs-Roubaix zoveel zou losmaken bij voor hem volstrekt onbekende mensen. Van Baarle, op de WK in Australië samen met Mathieu van der Poel de kopman van Nederland, onderging het met een gevoel van trots en verbazing. “Ik krijg berichten van mensen die toen huilend op de bank hebben gezeten. Best wel maf, maar ook heel mooi. Ik heb me daarvoor nooit gerealiseerd dat ik zoiets kan losmaken. Ja, bij mijn moeder, bij mijn opa en oma of bij mijn vrienden. Maar niet bij anderen die mij persoonlijk niet kennen. Het geeft wel het gevoel dat ik iets groots heb neergezet. Kijk, met dat idee zit je niet op de fiets natuurlijk, dat je mensen blij wilt maken. Maar het is wel mooi dat het gebeurt.” Zijn zege in wielermonument Parijs-Roubaix staat niet op zichzelf. Nederlandse wielrenners wonnen de afgelopen jaren veel grote wedstrijden. Een opsomming: Van der Poel won twee keer de Ronde van Vlaanderen, de Amstel Gold Race en Strade Bianche. Tom Dumoulin won natuurlijk de Giro en de wereldtitel tijdrijden. Niki Terpstra was de beste in Parijs-Roubaix en de Ronde van Vlaanderen, Bauke Mollema in de Ronde van Lombardije en Wout Poels in Luik-Bastenaken-Luik. En dan wonnen Dumoulin, Van der Poel, Mollema, Mike Teunissen, Fabio Jakobsen en Dylan Groenewegen ook nog eens één of meer Touretappes. De Nederlandse wielerfan heeft weleens mindere tijden meegemaakt, zullen we maar zeggen. Een wereldtitel in het Australische Wollongong zou daarbij een kers op de taart zijn. “Nou, dan is het goed dat we hier zijn,” zegt Van Baarle, die in het Novotel vlak onder Sydney oogt zoals hij eigenlijk altijd is: relaxed, vriendelijk. Lachend: “Kom maar hier met die bingokaart, dan zetten we even een kruisje.” Van Baarle (30) was er vorig jaar al dichtbij in het Belgische Leuven, met zijn tweede plaats achter Julian Alaphilippe. Maar wereldkampioen worden, man, het is zo moeilijk. Juist omdat alle categorieën toprenners bij elkaar komen. Het is niet voor niets dat de laatste Nederlandse wereldtitel uit 1985 stamt: Joop Zoetemelk, in het Italiaanse Giavera del Montello. Van Baarle: “Oei, lang geleden. We hebben nu wel echt een mooie ploeg. Mathieu is een fenomeen en kan op een goede dag winnen. Bauke en ik staan daar net achter. Ik ben goed uit de Vuelta gekomen en voel me er klaar voor. Hopelijk kan ik een plekje beter doen dat volgend jaar. Zou wat zijn, hè.” Natuurlijk speelt Van der Poel een grote rol in het verspreiden van wielergeluk onder de fans. Met zijn zeges vanzelfsprekend, maar ook met zijn attractieve manier van koersen. Hij reageert op zijn karakteristieke wijze als het gaat om de ontroering bij het publiek: nuchter. “Ik probeer gewoon zoveel mogelijk mooie wedstrijden te winnen,” zegt Van der Poel. “Dan is het mooi meegenomen om mensen trots te maken. Ik ben een voorbeeld voor de jeugd. Daar ben ik me meer bewust van.” Vroeger keek hij zelf op naar Tom Boonen en Fabian Cancellara. “Voordat je het weet rijd je er bij wijze van spreken tussen. Het gaat ook allemaal zo snel, zo’n carrière. Ik kom hier mensen tegen die er negen jaar geleden bij waren toen ik in Florence wereldkampioen bij de junioren werd. Dat voelt nog helemaal niet zo lang geleden. Ik bedoel: ik besef soms zelf niet wat er allemaal gebeurt. Dus ik ben ook niet bezig met hoe het Nederlandse wielersucces bij anderen binnenkomt. Ik wil in mijn loopbaan vooral genieten van de sport.” “Plezier voor mezelf is altijd mijn beste drijfveer geweest. En daarbij dan zoveel mogelijk koersen winnen. Je weet nooit hoeveel kansen je nog krijgt. Ik ben 27 jaar. Stel dat ik nog pakweg vijf jaar fiets, dan kun je elk jaar weer wedstrijden missen door blessures of andere tegenslag. Het WK is natuurlijk het ultieme. Ik hoop dat ik dat ooit mag afvinken.”||https://www.parool.nl/sport/volgend-kruisje-op-de-bingokaart-de-regenboogtrui~b7002817/
2022-09-24||Carla Kabamba, nummer twee van Bij1, stapt uit partij: 'Ze verwijten me dat ik niet radicaal genoeg ben’||Het is genoeg voor Carla Kabamba. De ruzies, het uitsluiten, het niet gezien worden: ze stapt uit de Amsterdamse tak van Bij1 en gaat door als eenmansfractie. Niet omdat ze niet achter de idealen van de partij staat, maar omdat ze klaar is met de ‘giftige cultuur’. Bij1 was tijdens de gemeenteraadsverkiezingen in maart nog de grote winnaar; de partij ging in een klap van 1 naar 3 zetels. Op nummer twee van de kieslijst stond Kabamba. Maar al snel escaleerde het in de partij. Nilab Ahmadi (nummer drie op de lijst) en Kabamba hadden een periode van totale radiostilte, waarop een mediationtraject volgde. Fractievoorzitter Jazie Veldhuyzen was vaker af- dan aanwezig bij commissie- en raadsvergaderingen. Kabamba’s vertrek komt anderhalve week nadat het Amsterdamse bestuur al opstapte. Het bestuur wees op racisme binnen de partij, lag in de clinch met het landelijke bestuur en kon zich niet vinden in de aanstelling van Dinah Bons als nieuwe fractievoorzitter, nadat Jazie Veldhuyzen met ziekteverlof was gegaan. “Het landelijke bestuur wilde Dinah Bons als nieuwe fractievoorzitter. Ik niet. Zij zat in het landelijke bestuur, is een nieuw raadslid, heeft het eerste half jaar niet meegemaakt en werd pas vorige week geïnstalleerd. De twee vergaderingen die we hadden, waren enorm giftig.” “Dinah wilde de vier grootste dossiers waar ik het woord op voer overnemen. Dat was tijdens haar eerste dag als raadslid. How dare you?” “De tweede meeting was voor mij de druppel. Het was een gevecht van ruim anderhalf uur over mijn legitimiteit. Openbare orde en veiligheid, algemene zaken, economische zaken, financiën, zorg: alles wat op mijn lijstje stond, werd in twijfel getrokken. Ik mocht alleen nog Masterplan Zuidoost doen. Bij al het andere kreeg ik vragen: wat weet jij daarvan?” “Ze keken met z’n drieën alleen naar mijn lijst. Alles bleef hetzelfde voor Nilab en Vreer. Daarmee hebben ze me ook laten zien wat mijn toekomst is in de fractie als ik daar nog blijf. Ik was na de vergadering op. Ik voelde me niet lekker. Het zoog de energie uit mij. Ik wil niet iedere week dit gevecht aangaan.” “Plus: ik heb mijn zwangerschapsverlof binnenkort. Ik wilde op papier afspraken maken, zodat ik na mijn verlof nog kan doorgaan met mijn werk. Tot de dag van vandaag heb ik niks gehoord.” “De vraag moet zijn: waarom moet zij het worden? Zou het een logische keuze zijn als je dit bij een andere partij zou zien? Nee. Bovendien moest ik haar inwerken van de partijtop. Toen ik zei dat ik er een probleem mee heb, kreeg ik te horen dat ik te veel aandacht wil, dat ik een probleem heb.” “Ik heb het afgelopen half jaar al het werk van Jazie gedaan, terwijl ik zwanger was. Nilab was vaak afwezig. Ik ondervind nu hoe mijn aanwezigheid niet wordt gewaardeerd, hoe mijn inzet niet wordt gewaardeerd. Maar dan moet ik van de partijtop wel Dinah trainen voor hetzelfde werk?” “De bedoeling was om Nilab en mij te helpen, maar al snel werd duidelijk dat zij er waren om Dinah aan te wijzen als fractievoorzitter. Het Amsterdamse bestuur heeft toen gezegd dat alleen beëdigde raadsleden over het fractievoorzitterschap gaan.” “Het is hypocriet van de partijtop. Een partij die tegen antidemocratische zaken is, maar zich autoritair en dictatoriaal ermee gaat bemoeien als het ze niet zint. Ze vonden Dinah geschikt vanwege de continuïteit binnen de partij, omdat ik met zwangerschapsverlof ga. Dat is zwangerschapsdiscriminatie.” “Zij moet haar redenen hebben waarom zij doet wat zij doet. Die redenen stroken niet met hoe ik naar dingen kijk. Ze zal zich van de zwangerschapsdiscriminatie distantiëren, denk ik, dat deed ze tijdens dat gesprek ook. Maar het laat voor mij zien dat ze niet de verantwoordelijkheid neemt voor wat er is gebeurd.” “Nilab zei meermaals dat ze het niet wilde doen en ze stond erop dat ik Dinah zou inwerken, want dat wilde ze ook niet doen. Toen zei ik: ‘Oké, het is duidelijk dat je het niet wil doen.’ Ik heb toen aan de griffier doorgegeven dat ik de nieuwe fractievoorzitter van Bij1 was.” “Ze belde de griffier na mijn bekendmaking. Die belde mij weer, en zei dat Nilab het heel graag wilde doen en dat ik haar blokkeerde. Allemaal leugens. Het Amsterdamse bestuur had ons een ultimatum gegeven om die dag nog een fractievoorzitter te kiezen. Mede hierom zijn zij opgestapt, toen dit niet gebeurde.” “Antizwart racisme is altijd moeilijk te bewijzen in de westerse samenleving. Maar uiteindelijk heeft het verleden laten zien dat er een trend is binnen Bij1 jegens zwarte mensen die hun nek uitsteken voor verandering. Ik voelde me niet gewaardeerd, de landelijke partijvoorzitter Jursica Mills voelde zich niet gewaardeerd, het Amsterdamse bestuur en het Haagse bestuur niet, Quinsy Gario, nummer twee op de Kamerlijst, niet. Allemaal overwegend zwart. Gloria Wekker constateerde antizwart racisme binnen de partij. If it walks like a duck, talks like a duck, it’s not an airplane.” “Ze verwijten mij dat ik niet radicaal genoeg ben, dat ik niet de juiste taal gebruik. Ik ben voor antiracisme, dekolonisatie, een klimaatvriendelijke wereld. Ik geloof in de droom van Bij1, in de visie. Maar wanneer we vechten tegen ongelijkheid hebben we het niet alleen over protesteren en een speciaal Bij1-woordenboek. We moeten mensen bereiken in een taal die zij begrijpen en ze niet afvallen door verkeerde woordkeuzes. Anders ben je elitair bezig.” “Ik ga door als lijst Kabamba, of groep Kabamba. De naam komt nog wel. Ik ben in deze positie geplaatst door stemmen van Amsterdammers. Voor sommigen was het de eerste keer in hun leven dat ze tóch hebben gestemd, ondanks het wantrouwen in het systeem en de politiek. Voor die mensen wil ik nog steeds opkomen.”||https://www.parool.nl/amsterdam/carla-kabamba-nummer-twee-van-bij1-stapt-uit-partij-ze-verwijten-me-dat-ik-niet-radicaal-genoeg-ben~b7d1d7f7/
2022-09-24||Hoe serieus is de nucleaire dreiging van Poetin? De drempel voor atoomwapens ligt bij de Russen lager||Zo direct als deze week zinspeelde Rusland niet eerder op een kernoorlog. Het was Poetin zelf die de woorden ‘geen bluf’ toevoegde aan de waarschuwing dat ‘wij zeker gebruik zullen maken van alle wapensystemen die we hebben’ als het Russische grondgebied bedreigd zou worden. En dat grondgebied zou in zijn ogen binnenkort ook delen van Oekraïne kunnen beslaan, waar annexaties worden voorbereid. Nu zal ook iemand die wél bluft altijd zeggen dat hij dat niet doet. En er zijn genoeg redenen waarom Rusland níet zal overgaan tot het inzetten van nucleaire wapens. Poetins mededeling zal deels bedoeld zijn voor het thuisfront: we kondigen nu weliswaar een algemene mobilisatie af, en dat klinkt alsof we existentieel bedreigd worden, maar geen paniek, we kunnen onszelf verdedigen. Bovendien dreigde Rusland al vaker met nucleaire escalatie. Flink blazen om de tegenstander af te schrikken is een belangrijk onderdeel van de Russische veiligheidsstrategie. In het begin van de oorlog stookte Moskou dat vuurtje hoog op, om het Westen buiten de oorlog te houden. Dat lukte maar half, er kwam ruime militaire steun, maar toch zette Rusland de nucleaire dreigementen niet door. Het ziet ze waarschijnlijk ook als waarborg dat de Navo zich beperkt tot zulke steun, en niet mee gaat vechten. Ook nu werden Poetins woorden op vrijdag weer afgezwakt door de onderminister van Buitenlandse Zaken Sergej Rjabkov, die meldde ‘dat Rusland niemand met nucleaire wapens bedreigt’. Maar uit het feit dat nucleaire escalatie tot nu toe uitbleef, valt natuurlijk ook niet te concluderen dat die in de toekomst uit zal blijven. Temeer daar diezelfde Russische militaire strategieën en doctrines wel degelijk voorzien in het gebruik van kernwapens bij een ‘regionale oorlog’. ‘Escaleren om te de-escaleren’, wordt dat wel eens genoemd: als eerste nucleair toeslaan om de tegenstander iedere wil tot vechten te ontnemen. Dat is wat kort door de bocht, schrijven analisten Michael Kofman en Anya Fink, die voor denktank Center for Naval Analyses honderden Russische militaire beleids- en strategiedocumenten uit de afgelopen dertig jaar doorspitten. Maar nucleaire afschrikking is wel een belangrijke onderdeel van de Russische militaire strategie. Niet zo gek, aangezien Rusland op het gebied van conventionele oorlogsvoering duidelijk onderdoet voor de Amerikanen. Waar de Amerikanen het gebruik van een nucleair wapen als een drempel zien waarna de gevolgen niet meer te overzien zijn, ‘gelooft het Russische leger niet dat beperkt gebruik van nucleaire wapens noodzakelijkerwijs leidt tot ongecontroleerde escalatie’, schrijven Kofman en Fink. Dit is ‘geen enthousiast omarmde strategie’, maar een mogelijk antwoord op ‘zeer gecompliceerde problemen waarvoor geen makkelijke oplossing bestaat’. Russische strategen hebben daartoe allerlei escalatieladders opgesteld. Er zal niet gelijk een hoofdstad met een kernbom in de as gelegd worden. Een kernproef in het noordpoolgebied kan demonstreren dat Rusland nergens voor terugschrikt. Een relatief zwakke nucleaire ontploffing zonder veel slachtoffers kan de afwegingen bij de tegenstander ook flink omver gooien, zonder direct een nucleair Armageddon af te roepen. Rusland heeft daar een geschikt nucleair arsenaal voor, met veel ‘tactische nucleaire wapens’. Die hebben een ‘beperkte’ explosiekracht, en kunnen soms zelf met granaatwerpers gelanceerd worden. De kernbom op Hiroshima had een kracht van 15 kiloton. De grootste bommen tegenwoordig zijn vele malen krachtiger, maar er zijn ook nucleaire granaten van minder dan 1 kiloton. Hoe zouden de Amerikanen reageren op zo'n ‘beperkte’ escalatie? Die is misschien niet morgen te verwachten, maar ook niet ondenkbaar, als ‘Poetin een slechte hand consequent blijft overspelen’, in de woorden van historicus en Ruslandkenner Peter Frankopan. Temeer daar het ondenkbaar lijkt dat Amerika zich door dreigementen van koers laat brengen. Dan zou er een precedent ontstaan waarbij iedere kernmacht Amerika terug in zijn hok kan blazen. En dus breekt Washington zich het hoofd over gepaste antwoorden op mogelijke escalatie. ‘In de VS is erg weinig aandacht besteed aan de vraag van escalatiemanagement, die volledig overschaduwd wordt door oorlogsplanning,’ aldus Kofman en Flink. Dat wordt nu snel goedgemaakt; de ideeën beginnen op te borrelen. Zo suggereert Matthew Kroening van denktank Atlantic Council om bij een Russische nucleaire aanval niet eerst het taboe te breken door zelf nucleair te vergelden, maar wel bijvoorbeeld een gelimiteerde, directe aanval te lanceren op de Russische troepen die hem uitvoerden. “Als je Poetin bent, hoe antwoord je daarop? Ik denk niet dat je direct al je kernwapens op de VS af stuurt.’||https://www.parool.nl/wereld/hoe-serieus-is-de-nucleaire-dreiging-van-poetin-de-drempel-voor-atoomwapens-ligt-bij-de-russen-lager~b484426d/
2022-09-24||Opinie: ‘Gemeente Amsterdam laat straatmarkten bewust aan hun lot over’||De markten van Amsterdam, ooit het visitekaartje van de stad, worden volledig verwaarloosd. Noodkreten en brandbrieven ten spijt blijft het gemeentelijk Marktbureau volharden in een bureaucratische aanpak van de enorme leegstand op de Amsterdamse markten. Daar waar de aandacht moet uitgaan naar initiatieven van goedwillende marktmakelaars, marktondernemers en kramenzetters om de markten op korte termijn weer vol bezet te krijgen met marktondernemers, worden daar alle mogelijke hindernissen tegen opgeworpen. Neem bijvoorbeeld de maandagmarkt in de Westerstraat, waar de leegstand goed te merken is. In mei zijn het Marktbureau van de gemeente en de complete Amsterdamse politiek in het bezit gesteld van een brandbrief. Deze brandbrief focuste zich op de maandagmarkt in de Westerstraat, maar stond en staat ook symbool voor het gemeentelijk beleid ten aanzien van alle Amsterdamse markten. Het aanstellen van een vervangend marktmakelaar was de enige reactie van het Marktbureau. Deze makelaar ontplooide per omgaande initiatieven om op korte termijn tot een herindeling van de Westerstraatmarkt over te gaan. De initiatieven van de marktmakelaar ten spijt, wordt de herindeling op korte termijn gedwarsboomd door gemeentelijke en ambtelijke belangen. Een herindeling is bedoeld om een markt volledig bezet te houden met marktondernemers om deze aantrekkelijk voor de bezoekers te houden. Sinds 2016 moet minimaal eens in de drie jaar beoordeeld worden of een markt moet worden heringedeeld, vóór 2016 moest een markt eens in de drie jaar worden heringedeeld. De laatste herindeling van de Westerstraatmarkt heeft in 2010 plaatsgevonden en werd effectief in 2011. Elf jaar geleden! De leegstand op deze maandagmorgenmarkt is dus te wijten aan een falende organisatie binnen de gemeente Amsterdam. Ik heb als voorzitter van belangenverenigingen vele herindelingen mee georganiseerd die binnen vier weken konden worden uitgevoerd. Het Marktbureau heeft in juli aangegeven de herindeling pas in februari 2023 te kunnen laten plaatsvinden. Wel heeft het Marktbureau tijd om marktondernemers met een vaste standplaats aan te schrijven dat zij niet aan het minimaal gestelde aantal ‘stadagen’ op hun lege markt voldoen, terwijl de gemeente zelf al negen jaar in gebreke blijft en niet naar de indeling van de markt heeft omgekeken. Veel nog actieve marktondernemers hebben hun vaste vergunning ingeleverd vanwege de hoge vaste maandlasten verbonden aan deze vergunning. Met een hernieuwde inschrijving als ‘loteling’ hebben zij intussen tegen een dagtarief op hun markt de standplaatsen voor het uitzoeken. De Amsterdamse markten worden doelbewust de nek omgedraaid.Ed Wijnberg (marktondernemer), Amsterdam||https://www.parool.nl/columns-opinie/opinie-gemeente-amsterdam-laat-straatmarkten-bewust-aan-hun-lot-over~beaea667f/
2022-09-24||Radicaal-rechtse Giorgia Meloni waarschijnlijke winnaar Italiaanse verkiezingen: ‘Ze is een gevaar voor de EU’||In de herfst van 1922 greep de fascistische leider Benito Mussolini de macht in Italië met zijn mars door Rome. Een eeuw later lijkt Italië zijn eerste extreemrechtse leider te krijgen sinds de executie van Mussolini aan het einde van de Tweede Wereldoorlog. De partij Broeders van Italië, Fratelli d’Italia, is de gedoodverfde winnaar van de Italiaanse verkiezingen. Het lijkt niet de vraag of, maar hoe dik de radicaal-rechtse partij van Giorgia Meloni de Italiaanse verkiezingen zondag gaat winnen. In de laatste peilingen wordt geschat dat de partij op 25 procent van de stemmen kan rekenen. Het staat daarmee zo goed als vast dat de 45-jarige Meloni samen met Lega en Forza Italia een rechtse regering kan vormen en zo de eerste vrouwelijke premier van Italië ooit kan worden. Dat had tot enkele maanden geleden vrijwel niemand kunnen voorspellen. Sinds haar oprichting in 2012 bungelde de partij rond de 2 tot 4 procent van de stemmen. Qua standpunten ging Broeders van Italië, die wortels heeft in de naoorlogse fascistische partij, vaak nog verder in haar radicaal-rechtse standpunten dan de rechtspopulistische Lega van Matteo Salvini. Maar waar Salvini, die lang de grote ster was aan het rechtse firmament in Italië, zijn glans langzaam maar zeker verloor, wist Meloni in enkele maanden tijd de harten van conservatief Italië te winnen. Dat heeft ze deels te danken aan haar charisma. Zoals veel populistische leiders voor haar weet Meloni, in eigen land bekend om haar platte Romeinse accent, zich te profileren als vrouw van het volk. En een moeder bovendien. Volgens politiek-analisten is haar explosief gegroeide populariteit echter vooral het gevolg van haar beslissing om – als enige oppositieleider – niet deel te nemen aan de brede coalitie van premier Mario Draghi. Waar andere partijen op links én rechts zich in die afgelopen twee jaar in de ogen van veel Italianen verloochenden door in de regering van Draghi samen te werken met hun politieke tegenstanders, kon Meloni zo oppositie blijven voeren en zich steeds meer laten gelden als nieuw conservatief geluid. En dus toen Draghi deze zomer de stekker uit zijn regering trok, kon ze daar de vruchten van plukken. Meloni belooft in deze economisch turbulente periode gezinnen en kleine bedrijven te helpen, maar zich tegelijkertijd aan de Europese budgetregels te houden. Want hoewel Meloni zich in het verleden nogal eens kritisch heeft uitgelaten over Brussel en de eurozone, deed ze er in aanloop naar de verkiezingen alles aan om zich te profileren als een betrouwbare partner binnen de EU. In buitenlandse media benadrukte ze in augustus, in vloeiend Engels, Frans en Spaans, pro-EU én de euro te zijn, en liet ze weten nadrukkelijk vóór de Navo en vóór sancties tegen Rusland te zijn vanwege de oorlog in Oekraïne. Met dat laatste onderscheidt ze zich van haar concurrent en aanstaande coalitiegenoot Salvini, die geregeld zijn bewondering voor de Russische president Poetin heeft geuit. De zorgen over de ideologische wortels van haar partij zijn volgens Meloni bovendien nergens voor nodig. Ja, ze is nationalistisch, fel tegen immigratie en conservatief-christelijk als het gaat om familiewaarden, maar nee, benadrukte ze keer op keer, ze is beslist niet fascistisch. Volgens Meloni heeft Italië het fascisme immers al decennia geleden naar de geschiedenisboeken verwezen. Haar sympathiserende uitspraken over Mussolini, als tiener op Franse tv, moeten we zien als jeugdzondes. Deze week nog schorste haar partij een partijgenoot die, zo onthulde de linkse Italiaanse krant La Repubblica, Adolf Hitler had geprezen in een post op sociale media. Toch neemt dat de zorgen niet volledig weg in Brussel over de definitieve afslag naar rechts die Italië, de twee na grootste economie van de EU, morgen lijkt te maken. Zo heeft Meloni zich fel uitgelaten tegen lhbtq-rechten, onderhoudt ze nauwe banden met de anti-abortuslobby en wordt ze vanwege haar ‘Italië-eerst’-doctrine ook wel de Italiaanse Trump genoemd. “Meloni is geen gevaar voor de democratie, maar een gevaar voor de Europese Unie,” zegt Gianluca Passarelli tegen de BBC. De hoogleraar politicologie aan de Sapienza Universiteit in Rome plaatst haar in hetzelfde rijtje als de Hongaarse premier Viktor Orbán, de notoire dwarsligger in Brussel. “Ze wil een ‘Europa van naties’, dus waar iedere lidstaat eigenlijk alleen staat,” aldus Passarelli. “Italië zou zo het Trojaanse paard van Poetin kunnen worden, door de Europese solidariteit verder te ondermijnen.” De tekst gaat verder onder de grafiek Samuele Murtinu (40), hoogleraar Recht, Economie, Bestuur en Organisatie aan de Utrecht University School of Economics, Amsterdam-Zuid “Allereerst vind ik het verontrustend hoe rechtse partijen omgaan met publiek geld. Er zijn al financiële problemen en die zullen door rechts beleid erger worden. Ook Italië als land, dat misschien vergelijkbare beslissingen als Hongarije neemt, en de kans op Russische infiltratie baart me zorgen. Je weet nooit of populistische politici bepaalde beloftes krijgen van het Kremlin.” “Salvini vind ik een gevaarlijke man. Hij sympathiseerde jarenlang met Poetin, maar sinds hij een week geleden via verkiezingspolls zag dat zijn pro-Poetinhouding hem stemmen kost, veroordeelt hij Poetin opeens. Mijn ouders, die in de buurt van Milaan wonen, zijn het meest bezorgd over hoe de verkiezingen voor jonge generaties uitpakken. Ze weten door eerdere verkiezingen dat alles wat er door Italiaanse politici beloofd wordt, niet wordt uitgevoerd.” Nora Barbi (38), freelance consultant financial services, Amsterdam-West “Ik ben heel bezorgd over extreemrechts. De gehele politieke situatie vind ik heel verdrietig, zowel op links als rechts. Ik heb via de post gestemd, maar had geen idee op wie ik moest stemmen omdat iedere partij eigenlijk een teleurstelling is. We zouden blij moeten zijn met de eerste vrouwelijk premier, maar helaas ben ik dat niet met Meloni. Hoewel ik niet achter haar ideeën sta, moet ik haar wel nageven dat ze de enige is die doet wat ze zegt.” “Mijn familie woont tussen Bologna en Venetië en is ook bezorgd. Ze zien hun land aan de rand van de afgrond. Heel veel Italianen hebben moeite om rond te komen en stemmen op Meloni omdat zij de enige betrouwbare oplossing biedt. Ook al zijn ze in hun hart niet extreemrechts, stemmen ze wel op iemand van extreem-rechts die verbetering belooft.” Veronica Fanzio (25), masterstudent Media Studies, Amsterdam-West “Eerlijk gezegd heb ik dit wel aan zien komen. Italië is nooit erg goed geweest met crises. Ik heb het gevoel dat rechtse politici bloeien op onrust. Ze praten met aantrekkelijke populistische slogans. Dat trekt mensen die onzeker worden in een crisis.” “Tot nu toe is er in de regering altijd een oppositie geweest die genoeg tegen gewicht bood. Ik hoop dat, wanneer rechts wint, links een sterkere oppositie gaat vormen. Misschien moet dat buiten het parlement. Jonge, linkse stemmers zullen hun mening harder moeten laten klinken. Zeker nu er in het debat concretere voorstellen zullen komen met betrekking tot conservatieve ideeën over bijvoorbeeld abortus.” Lot AlewijnseFreek Haye||https://www.parool.nl/wereld/radicaal-rechtse-giorgia-meloni-waarschijnlijke-winnaar-italiaanse-verkiezingen-ze-is-een-gevaar-voor-de-eu~bee8b5dc/
2022-09-24||Bij deze verdachten begon de geweldsspiraal onder jonge Amsterdamse criminelen||Automatisch vuur uit kalasjnikovs, veelal op klaarlichte dag of in de vooravond. Een kogel door een kinderkamer, of door de woning van een vrouw, die zelf op een haar na werd gemist. Een huisvader die uit het leven werd geschoten omdat zijn auto leek op die van een crimineel. Een ontvoering waarbij de gijzelaar boven een gehaktmolen hing. Twintigers die in de Staatsliedenbuurt met extreem geweld werden afgemaakt, waarna de daders op motoragenten schoten. Het afgesneden hoofd van een twintiger op de stoep voor een waterpijpcafé in Amsterdam-Zuid. Een leider die zich, tevergeefs, met een gewelddadige bevrijdingsactie uit een gevangenis probeerde te laten takelen met een helikopter. Vooral Amsterdam was vanaf 2012 het toneel van oorlogstaferelen die aanvankelijk nog als ‘on-Nederlands’ werden bestempeld. De recherche telde op dat in één conflict over en weer 16 (!) spelers uit het leven zijn geschoten, en dat er ook nog 11 moordpogingen waren mislukt. Op dodenlijstjes die in een van beide kampen circuleerden, trof de politie 13 namen van doelwitten. Acht overgebleven vermoede sleutelspelers uit één kamp staan vanaf maandag terecht voor het vormen van een moorddadige criminele organisatie die liquidaties van zeven rivalen uit het andere kamp voorbereidde – waarvan er overigens niet één slaagde. Justitie hoopt met de zaak ook de laatste hoofdrolspelers in de kwestie lang op te sluiten (zie kader). De drijfveer achter het extreme geweld in de onderwereldoorlog was een conflict binnen een groep die in 2012 was gescheurd, nadat 225 kilo cocaïne was verdwenen uit de Antwerpse haven. De ene liquidatie volgde op de andere. Wraak op wraak op wraak. De hoofdstedelijke recherche draaide overuren, terwijl politiek Den Haag nog jaren in diepe slaap bleef. Nadat in Canada de door een Nederlander beheerde computerservers van berichtenversleutelaar Ennetcom in 2016 waren neergehaald, werd het al bestaande beeld van de conflicten soms minutieus ingekleurd. De criminelen die hun berichten achteloos via Ennetcom verstuurden, hadden zich al die jaren onbespied gewaand, omdat de dikbetaalde provider had beloofd dat hun onderlinge e-mailtjes nooit in handen van derden konden vallen. Van de miljoenen toch leesbaar gemaakte berichten ging een berg over de Amsterdamse onderwereldoorlog. Uit de in straattaal gestelde, maar glasheldere teksten bleek hoe ver jonge criminelen gingen in hun jacht op geld. Niet eerder was zó leesbaar hoe in een mum van tijd werd beslist over leven en dood. Anders dan in de oude Amsterdamse onderwereld waren daders en slachtoffers nu vooral twintigers en dertigers, wier drugsbendes puissant rijk waren geworden door, vooral, de internationale cocaïnehandel in steeds grotere partijen ‘blokken’. De strijdende partijen opereerden enerzijds heel professioneel, maar de uitvoerders van het geweld bleken anderzijds zo roekeloos en ongetraind, dat ook gewone Amsterdammers gevaar liepen, of zelfs fataal werden geraakt, doordat schutters onder hoogspanning de verkeerde vermoordden. Hun professionele kant kwam naar voren in de onder auto’s geplakte peilbakens waarmee daders hun doelwitten voorafgaand aan een moordaanslag volgden, in het oorlogstuig waarover de groepen in ruime mate beschikten en in de commandostructuren waarin de leiders zonder dat onderschepte berichtenverkeer nooit berecht hadden kunnen worden. Beide kampen hadden onderduikadressen en stashes (opslagplaatsen) in anonieme woningen in heel gewone wijken. Zo had het ene kamp schuilplaatsen in rijtjeshuizen in Osdorp en Slotermeer. Het andere kamp verstopte zich in spannende tijden bijvoorbeeld in een appartement in de Staatsliedenbuurt. In strafprocessen over liquidaties, mislukte aanslagen en niet uitgevoerde moordplannen legden rechtbanken vele spelers in het conflict al zeer forse straffen op, ook vaak levenslang. In januari veroordeelde de rechtbank overgebleven hoofdrolspelers uit één kamp bovendien tot forse celstraffen, ook weer één levenslange, voor drie moorden, twee pogingen daartoe en het vormen van een doodseskader. Dat gebeurde in de ‘veegzaak’ Himalaya, over vijf gecombineerde geweldsdossiers. Ontsleutelde onderlinge berichten vormden ook hier de kern van het bewijs. De zaak die maandag begint, tegen de resterende sleutelspelers uit het het kamp waartegen die groep streed, heeft codenaam 13Maracane gekregen. Op de dossiers staat een foto van de het beroemde stadion Maracanã in Rio de Janeiro. In de wandelgangen heet de zaak niettemin ‘13Marokkanen’, omdat op een na alle verdachten Amsterdammers zijn met Marokkaanse wortels. De vermoede absolute leider van het kamp dat nu terechtstaat, Houssine A. uit De Pijp, ‘Hoes’, ontbreekt overigens in de verdachtenbank. Hij verblijft al jaren voornamelijk in Marokko. Een doelwit dat een aanslag overleefde, maar daarbij wel zijn broer verloor, omschreef hem in een verhoor als ‘de man achter de Playstation die hier (in Nederland) zijn soldaatjes aanstuurt’. Niemand weet of het hardnekkige gerucht klopt dat Houssine A. bescherming geniet van de beruchte Marokkaanse geheime dienst, of zelfs baat heeft bij goede banden met het koningshuis, zoals ook in het dossier 13Maracane weer wordt gesuggereerd. Met het goeddeels ontmantelen van de twee strijdende kampen in de in 2012 losgebrande onderwereldvete is het gewetenloze geweld bepaald niet geluwd. Andere moordlustige criminele organisaties namen hun posities over, en schokten het land met nóg heviger aanslagen, óók op de bovenwereld. In die zin vormde de Amsterdamse onderwereldoorlog de blauwdruk van het geweld zoals dat momenteel centraal staat in megaproces Marengo tegen Ridouan Taghi en 16 medeverdachten.||https://www.parool.nl/amsterdam/bij-deze-verdachten-begon-de-geweldsspiraal-onder-jonge-amsterdamse-criminelen~bd48f986/
2022-09-24||Arnon Grunberg reist door Oekraïne: ‘Deze oorlog heeft ons verenigd’||“Ik heb maar één been, daarom mag ik naar Polen,” zegt Ihor, en hij slaat met zijn linkerhand op zijn linkerbeen. Oekraïense mannen tussen de 18 en de 60 mogen sinds het begin van de oorlog het land niet verlaten, tenzij ze drie kinderen hebben of gehandicapt zijn. Soms is een aanzienlijke kinderschare lonend. Ihor is mijn chauffeur, hij rijdt me deze maandagmiddag van Krakow naar zijn stad, Lviv. Glimlachen heeft Ihor tot nu toe niet gedaan, maar dat zegt niets, er zijn meer mensen die niet van de glimlach houden. Rondom ons heuvels, bomen, vrijwel geen dorpen, nazomerse zon. Hoe dichter we bij de grens komen, hoe rustiger het wordt. “Er is niets van je been te zien,” zeg ik. “En het rijden gaat uitstekend.” Dat is gedeeltelijk waar, maar de bijrijder moet de chauffeur ook een beetje opbeuren. Als we de grensovergang bij het Oekraïense Krakovets bereiken is de rij voor personenauto’s vele malen korter dan de rij voor vrachtwagens. “Soms sta je hier uren,” zegt Ihor. Hij stapt uit, loopt om de auto heen en begint gretig te roken. Hij kent het ritueel. Zo’n zes tot acht keer per maand reist hij naar Krakow om mensen zoals ik op te halen. Mensen die zich door oorlog niet volledig laten afschrikken of er zelfs op afkomen als de vlindervanger op een zeldzame vlinder. “Hoe is het gebeurd?” vraag ik als Ihor weer naast me is komen zitten. “Tien jaar geleden,” zegt hij, “op 1 januari. Ik haastte me om naar mijn werk te gaan en viel van het perron. Net onder de knie moesten ze amputeren.” Hij maakt een hakbeweging met zijn hand. “Ik ben toen naar Kiev gegaan om te studeren, ik werd advocaat. Nu met de oorlog ben ik verantwoordelijk voor de gehandicapten in de regio Lviv.” Het wachten duurt een uur. De Oekraïense grenswacht is nauwelijks in ons en onze paspoorten geïnteresseerd, de kofferruimte onderwerpt hij aan een inspectie, die niets oplevert. Dan passeren we de grens, waarna de gerieflijke Europese snelweg in een landweg veranderd blijkt te zijn. “Wat deed je eigenlijk voor je ongeluk?” vraag ik Een foute vraag. Het antwoord luidt: “Nee.” Nu we in Oekraïne zijn heeft het verlangen naar een gesprek Ihor kennelijk alweer verlaten. Ik vermoed dat hij die eerste januari van het perron viel omdat hij te veel gedronken had. Wie was hij toen hij nog twee echte benen had? Een ander, zoveel is zeker. En nu hebben oorlog en prothese hem in staat gesteld iets bij te verdienen. Onderweg zien we hier en daar wat onbemande checkpoints met zandzakken. Ze hebben iets museaals, in deze streek lijkt de oorlog al verleden tijd. Het enige bemande checkpoint dat we zien wordt bewaakt door een soort suppoost, een oudere, ja bijna bejaarde soldaat staat er met een geweer dat gedateerd aandoet. Niemand neemt de moeite vaart te minderen om de bejaarde soldaat tenminste de illusie te geven dat hij er niet voor niets staat, deze eenzame verdediger van de westelijke voorstad van Lviv. In 2009 was ik voor het laatst in Lviv, er lijkt weinig veranderd. Van vernielingen is geen sprake, en de vervallen gebouwen die er al stonden zijn niet gerestaureerd. Ik ben teruggekeerd, omdat ik de dingen graag met eigen ogen zie. Daarin verschilt de schrijver niet van de journalist, hij hanteert alleen een ruimere of andere definitie van het woord ‘nieuws’. Misschien deel ik mijn fascinatie met oorlog vaker met journalisten dan met schrijvers. Ik ben ook teruggekeerd vanwege de geschiedenis. In het stadje Brody, zo’n honderd kilometer ten oosten van Lviv, werd in 1894 de ook door mij geliefde schrijver Joseph Roth geboren. In 2009 kwam ik in Brody langs een volledig verwaarloosde Joodse begraafplaats waar wat geiten en lammeren naast de graven graasden. Daar, besloot ik, wil ik worden begraven. En dat wil ik nog steeds. Als levende heb ik weinig fiducie in welke vorm van nationalisme ook, als lijk ligt dat anders, als lijk wil ik graag terugkeren naar de regio van mijn voorouders. Mijn grootmoeder, de moeder van mijn vader, werd in 1879 in het dorpje Brakhivka, nabij Lviv, toen Lemberg genoemd, geboren. Volgens een volkstelling uit 2001 wonen er zo’n 236 mensen. Mijn grootmoeder heette Menie Parnes Goldberg, maar ze werd ook Maria Tarnas genoemd, en ze werd in 1943 in Sobibor vergast. Mijn grootvader werd in 1871 in Krytynopol geboren, wat nu Tsjervonohrad heet en zo’n zestig kilometer ten noorden van Lviv ligt. Tsjervonohrad is een mijnwerkersstadje geworden waar ruim 65.000 mensen wonen. Eind negentiende eeuw was een kleine 80 procent van de inwoners Joods. In 1939 was dat percentage geslonken tot 67 procent, omdat de graanhandel niet meer goed liep en de stad regelmatig door kozakken werd aangevallen. Nu wonen er, volgens de volkstelling van 2001, nog elf Joden in Tsjervonohrad. In 2014 bezocht ik de laatste Jood in Kaboel, over een paar jaar ga ik de laatste Jood in Tsjervonohrad bezoeken. Mijn grootvader heette Aron Grünberg Merwitzer en stierf in 1922 in Berlijn. Een foto van deze grootvader heeft lang in het huis van mijn moeder gestaan, niet in de eerste plaats omdat hij familie was, maar omdat zij vond dat ik op hem leek. Ihor zet me af bij het Bank Hotel in het centrum van Lviv. Pas bij het uitstappen valt me de gehandicaptensticker op de voorruit op. Het Bank Hotel heeft nog een portier, gasten zijn er nauwelijks. Op de bovenste verdieping eet ik in een leeg maar goed geoutilleerd restaurant; tientallen flessen wijn worden er achter glas gekoeld. Als ik klaar ben met eten zie ik twee Oekraïense dames van midden twintig een tafeltje kiezen aan het raam. Ze zijn gekomen om alleen iets te drinken, de een heeft een klein hondje op haar schoot. Dit is het eerste huisdier dat ik op mijn reis met aandacht bekijk. Het huisdier zal als een rode draad door deze reis door Oekraïne lopen. Vermoedelijk heeft de Oekraïner bovengemiddeld veel vertrouwen in het huisdier en misschien geldt dat ook voor de westerling. Door de mensheid en God kan hij zich met recht verraden voelen, maar het huisdier heeft hem zelden tot nooit in de steek gelaten en anders dan God is het huisdier werkelijk knuffelbaar. Vroeg in de ochtend gaat het luchtalarm, ik stond net op het punt te gaan douchen. Een wat mechanische stem schalt door mijn hotelkamer en zegt in het Engels en het Oekraïens dat we ons naar de schuilkelder moeten begeven. Ik trek haastig iets aan, ga naar beneden en vraag aan de receptioniste waar de schuilkelder is. Zelf lijkt ze niet van plan erheen te gaan, maar misschien hanteert ze het heldhaftige adagium: gasten eerst, personeel later. De schuilkelder blijkt eerst en vooral een cocktailbar die zich in de kelder van het hotel bevindt. Gisteren onder het afruimen had de ober verteld dat de jongedames in het hotel een feest zouden organiseren. Oorlog, geen oorlog, de feesten gaan door. Ik ben de enige in de verduisterde cocktailbar en neem plaats op een barkruk. Na tien minuten verschijnen er twee jonge Polen die wat om zich heen kijken en dan weer weggaan. Volgens een app op mijn telefoon – met die app kun je per stad en regio in Oekraïne zien of het luchtalarm nog van kracht is – mag ik de cocktailbar niet verlaten, maar ik besluit het douchen niet langer uit te stellen. Later die ochtend vertelt mijn fixer Oleh: “Wij trekken ons niets meer van het luchtalarm aan.” Een fixer is een gids in oorlogs- en crisistijd. Voor de oorlog was Oleh manager bij een fastfoodbedrijf. Toen de oorlog begon stond hij zoals veel Oekraïners in de rij om een wapenvergunning aan te vragen. In Nederland zouden de rijen vermoedelijk korter zijn, maar in Oekraïne, vooral in het oosten, is het vertrouwen in de overheid laag zodat men sneller geneigd is om te denken: we doen het zelf. Journalisten die hem interviewden over zijn voornemen een wapen aan te schaffen vonden hem zo goed dat ze vroegen of hij niet ook fixer wilde worden. Zo werd hij fixer. Onze chauffeur heet Zakhar, hij was voor de oorlog barkeeper. Zijn ouders hadden liever gehad dat hij sommelier werd, maar hij zegt, “Ik wilde het spul doorslikken niet uitspugen.” Zakhar droomde er ooit van in het buitenland te werken, met een Oekraïens paspoort is dat niet makkelijk. De oorlog heeft voor een deel van de bevolking – de vrouwen, de kinderen, de bejaarden, de gehandicapte mannen – het reizen makkelijker gemaakt. De zogenoemde weerbare mannen zijn meer dan ooit gevangenen in eigen land. In het café Alternatyvna Kava, oftewel Alternatieve Koffie, waar de barista een imposante baard draagt en om de nek een minstens zo imposant kruis, ontmoet ik Yulia, ze is eind twintig en heeft haar dagboeken meegebracht. Ze hield altijd al dagboeken bij, maar op 24 februari verwisselde ze haar blauwe pen voor een rode. Ze begint met praten en houdt niet meer op. “Ik ben geboren in Marioepol, niet lang na de onafhankelijkheid van Oekraïne, maar ik heb de Sovjetmens nog meegemaakt en de Sovjetmens is niet verdwenen. Het zal nog één of twee generaties duren voor die echt verdwijnt. De Sovjetmens is een mens met een uitgewiste identiteit. Van 2015 tot 2020 heb ik in Lviv gewoond, ik heb hier Frans en Engels gestudeerd, ik had de hoop dat Oekraïne Europeser werd. En hier in Lviv zag het daar ook naar uit. Vanwege de pandemie ben ik in 2020 teruggegaan naar mijn ouders in Marioepol. Ik woonde daar met hen en mijn lieve hondje. Hij heet Lord maar ik noem hem Lordyk. Ook ons flatgebouw werd beschoten. Als je beschoten wordt ga je anders naar meubilair kijken. Je denkt, hoe gaat dit meubilair ons beschermen? Vanaf 2 maart was er niets meer, geen water, geen elektriciteit, geen gas. Nieuws dus ook niet. Hygiëne werd een probleem. Om de paar dagen ging mijn vader tussen de beschietingen door op de fiets naar buiten om water te halen. Ik mocht niet mee. Hij kwam steeds terug met ongeveer zes liter water. We sloten ons vaak op in de badkamer omdat we dachten dat het daar de veiligste plek was. Ik begon kiespijn te krijgen. ’s Avonds was het stil, de stilte vertrouwden we niet. Toen het echt niet meer ging zijn we verhuisd naar mijn grootmoeder in een andere buurt van Marioepol. En vandaar naar de buren van mijn grootmoeder. Op 11 april hebben de buren ons met de auto voorbij de Russische checkpoints gebracht en daarna zijn wij verdergegaan met het openbaar vervoer, de buren gingen terug naar Marioepol. De Russische soldaten spraken me aan, ze zeiden: “Ga met ons mee, wat moet je bij die Oekraïense fascisten?” Ze hebben mijn telefoon afgepakt. Ik herinner me hun gezichten nog. We waren met vier zielen: mijn ouders, ik en mijn hond Lordyk. Mijn grootmoeder is later naar Lviv gekomen. Als ik je de stad moet laten zien moet je dat zeggen. Vooral ’s ochtends heb ik veel tijd.” Bortyatyn ligt een klein uurtje rijden ten westen van Lviv en is enkel langs onverharde wegen te bereiken. Ik ben hier gekomen vanwege de gloednieuwe barakken, een vluchtelingenkamp dat hier in juli werd geplaatst met steun van een Nieuw-Zeelandse NGO. Er is plek voor veertig mensen, nu zijn er dertien. Vrouwen en kinderen. Geen mannen, mannen vluchten niet. Oxana, die mij rondleidt, houdt toezicht over enkele van zulke kampen. Van binnen doen de barakken denken aan een jeugdherberg: stapelbedden, en vrijwel niets wat kan worden afgebroken, anderszins vernield of meegenomen. Omdat kasten grotendeels ontbreken hebben de vrouwen hun koffers niet uitgepakt. Een oudere vrouw zit op haar bed en staart voor zich uit. “Dit is grootmoedertje Nina,” zegt Oxana. “Nina, deze meneer komt uit Nederland en wil weten waarom je hier bent.” Nina staat op. “Ik kom uit de regio Donetsk,” zegt ze. Ze vertelt dat er op de eerste etage van haar huis een kleine raket gevallen is, waarna ze haar tas heeft gepakt en de sleutels aan de buren heeft gegeven. “Ik hoop op een dag terug te kunnen, maar het zal wel na de winter worden.” “Wat deed u vroeger?” vraag ik. “Ik was kwaliteitsmanager in een fabriek, dat heb ik mijn leven lang gedaan. Mijn leven was best goed tot de dag dat mijn man stierf. In januari ben ik zeventig geworden. Mijn stad heeft Bakhmut. Er zijn altijd dingen die ik anders had willen doen. Maar nu is het te laat.” “Hebt u klachten?” vraag ik, want de schrijver is ook ombudsman. “Hoe is het eten?” “Ik heb geen klachten, het eten is zo lekker dat ik flink ben aangekomen.” Ze laat haar buikje zien. Ik wil een foto maken, maar dat wil ze niet. “Nee, nee,” zegt ze. “Die tijd is voorbij.” Als we teruglopen naar de auto zegt Oleh dat sommige vluchtelingen niet op de foto willen uit angst dat dorpsgenoten hen als verrader zien. Hij voegt eraan toe: “Deze vluchtelingen hier behoren tot de onderste klasse, zij hebben niets, geen geld en geen connecties, anders beland je hier niet.” Bij een benzinestation stoppen we en eten we een hotdog. “De hotdogs zijn goed in dit land,” zegt Oleh. Zakhar staat buiten bij de auto te roken. “Sinds de oorlog rook ik twee pakjes per dag.” “Dat is een goede reden,” zeg ik. “Het is geen reden,” antwoordt hij, “het is een excuus.” Voor ik de nachttrein naar Odessa neem dineer ik met Oleh en Zakhar in een Aziatisch restaurant. De grootmoeder van Oleh die uit de buurt van Lviv komt, heeft de geschiedenis nog meegemaakt: hij vertelt dat volgens haar het Oostenrijks-Hongaarse Rijk eigenlijk prima was. Daarna kwamen de Polen. “Vreselijk, wat een ellende,” zo vat hij met dank aan zijn grootmoeder de Poolse overheersing samen. Na de Polen de nazi’s. “Die waren eigenlijk beschaafd, vertelde mijn grootmoeder,” zegt Oleh. “Het waren natuurlijk nazi’s, maar ze hielden zich aan hun woord. Bijvoorbeeld in het dorp waar mijn grootmoeder woonde was een belangrijk onderdeel van de legerauto kwijt. De nazi’s namen honderd gijzelaars en zeiden: als dat onderdeel er niet voor vijf uur is schieten we iedere tweede gijzelaar dood. Het onderdeel kwam boven water en ze hebben niemand doodgeschoten. Zo waren de nazi’s.” En vanaf 1945 de Russen tot Gorbatsjov. “Echte beesten. Kijk als je je zoon of je man verliest in deze oorlog kun je niet zeggen dat deze oorlog goed was. Maar deze oorlog heeft ons verenigd,” zegt Oleh. “We zijn Oekraïners geworden.” “Ik hoop dat Rusland uiteenvalt in honderd kleine staatjes, zodat ze niemand meer kwaad kunnen doen,” zegt Zakhar. “Ze geven iedereen de schuld van hun eigen ellende behalve zichzelf.” Ik vraag hem nog of hij denkt dat het leger hem zal oproepen om te dienen. Hij haat de Russen, zegt Zakhar, bij wijze van antwoord, maar hij wil niet sneuvelen aan het front. De nachttrein van Lviv naar Odessa vertrekt om 22.20 uur en komt om 9.51 uur aan in Odessa. Ik heb voor ruim veertig euro een kaartje voor een coupé met bed gekocht, inclusief drie drankjes. Er zou iemand bij kunnen maar het tweede bed blijft onbeslapen. Een oudere conductrice brengt me na vertrek een kopje thee. De afstand tussen mij en mijn toekomstig graf groeit weer, maar in Odessa ben ik dichter bij Isaak Babel. Niemand heeft beter over oorlog geschreven dan hij, zijn verhalencollectie De Rode Ruiterij uit 1920 over de Pools-Russische oorlog wijst mij nog altijd de weg. “De geur van gedode paarden en gisteren vergoten bloed druppelt de avondlijke koelte in,” noteerde hij. Ik open het rolluik maar de conductrice, die mij thee komt bijschenken, doet het meteen weer dicht. Om het zekere voor het onzekere te nemen reizen we verduisterd door de nacht. “Als Dostojevski naar Odessa was gegaan had er meer humor in zijn boeken gezeten,” zegt Katherine Ergeeva, ze is conservator bij het literatuurmuseum dat nu gesloten is, maar ze is bereid me een rondleiding door de stad te geven. We staan voor het monument van Isaak Babel dat in 2013 is onthuld, pal naast het monument is een centrum voor vluchtelingen opgericht, een witte tent met wat speelgoed. Het is niet bijzonder druk in de tent en voor Katherine lijkt die tent net zo vanzelfsprekend te zijn als het monument. “Babel schreef over de arme wijk Moldovanka,” zegt ze, “daar kwam hij vandaan, daar ging zijn hart naar uit, hoewel hij later in het centrum is gaan wonen. Je kunt je amper voorstellen hoe kosmopolitisch en liberaal Odessa was. Je had hier moslims, Joden, katholieken, orthodoxen, Bulgaren, Grieken, Turken, Russen, Oekraïners, alles leefde hier door elkaar. Je had zeventig synagogen, voor de Tweede Wereldoorlog was nog altijd een derde van de bevolking Joods. Maar in 1905, na de eerste mislukte Russische revolutie, na de opstand op het slagschip Potjomkin hier voor de kust, die bloedig werd neergeslagen, had je een grote pogrom in Odessa. Daarna werd alles anders. Het nationalisme begon. Het zionisme kwam op, het Russisch nationalisme, het Oekraïens nationalisme. Toen de grote Russische dichter Poesjkin hier in 1823 aankwam schreef hij, ‘ik heb Moskou verlaten en ben in Europa aangekomen’. Na 1905 is dat gevoel verloren gegaan.” Het liberalisme had weer eens het illiberalisme gebaard. “Het vertrouwen was ondermijnd,” zegt Katherine. “Iedere bevolkingsgroep dacht, we hebben alleen elkaar. Sommige Joden concludeerden, hier is geen toekomst voor ons. De staat Israël is geboren in Odessa, de belangrijke zionisten zoals Vladimir Jabotinsky en Leon Pinsker kwamen uit Odessa.” In café Atelier in Odessa staan allemaal oude naaimachines wat doet vermoeden dat dit ooit een naaiatelier is geweest. Nu is het een plek waar de intelligentsia van Odessa samenkomt en er gesprekjes voert met buitenlandse journalisten die vanuit Odessa naar het front hopen te gaan, richting Cherson dus, twee uurtjes rijden als het meezit bij de checkpoints. Vlad zit op het terras en rookt met ietwat trillende handen. Hij is midden veertig, lang was hij journalist, maar een paar jaar geleden begon hij een winkel voor huisdieren. “Vooral voedsel voor huisdieren,” zegt Vlad. “De winkel liep goed, maar toen kwam de oorlog. De mensen verlieten Odessa met hun huisdieren omdat ze dachten dat we onder de voet zouden worden gelopen.” “Had jij als voormalig journalist de oorlog zien aankomen?” vraag ik. “Dat het oorlog zou worden had ik verwacht,” zegt Vlad, “maar niet zo’n oorlog. Niet de grote oorlog.” In het prachtige operahuis van Odessa wordt gerepeteerd voor de duurste opera in de geschiedenis van Oekraïne, Kateryna, gebaseerd op het gelijknamige gedicht van de beroemdste Oekraïense dichter Taras Shevchenko, de muziek is geschreven door de componist Olexander Rodin die uit Kiev komt. Het verhaal is simpel en naar huidige maatstaven wat sentimenteel. Een Oekraïens meisje raakt zwanger van een Russische soldaat. De ouders van het meisje moeten niets van die zwangerschap hebben en het meisje gaat naar de bossen waar ze verandert in een zeemeermin. Ik spreek in de kantine van de opera met de regisseuse Oksana Taranenko, ze maakt, zoals het een regisseuse allicht betaamt, een wat strenge indruk “Het ministerie van Defensie heeft bevolen dat theaters alleen producties mogen brengen als het publiek snel de schuilkelder in kan in het geval het luchtalarm gaat,” zegt Oksana, “dus we verkopen niet zoveel kaarten als we zouden willen, want er zijn meer stoelen dan plekken in de schuilkelder.” Is er verschil tussen opera in vredestijd en opera in oorlogstijd? “De oorlog is niet nu begonnen, dat om te beginnen. De oorlog begon in 2014.” Maar uit haar antwoord maak ik op dat de oorlog voor haar in 2014 slechts een nieuwe dimensie kreeg. “Als student ging ik naar Moskou, waar ik een fobie ontwikkelde voor Rusland. Ik las dat Rusland, of de Sovjet-Unie, consequent geprobeerd had de Oekraïense intelligentsia te vernietigen en de Oekraïense identiteit voor te stellen als iets minderwaardigs, iets boers, iets heidens. De Russische laars probeert ons fijn te stampen en al heel lang. Vergeef me als ik nu mystiek klink. Het emotionele en het intellectuele gaan bij ons samen. De Rus, als ik mag veralgemeniseren, meende heel lang intellectueel en militair superieur te zijn en in bepaalde opzichten was hij dat ook, maar het emotionele en het intellectuele zijn in de Russische cultuur gescheiden.” “Hoe regisseert u?” vraag ik, “hoe geeft u leiding aan zo’n grote productie?” ‘Ik ben geen despoot, maar eigenlijk is Oekraïne altijd al een matriarchaat geweest. De kozakken kwamen thuis en dan zeiden hun vrouwen, ‘fijn dat je terug bent van het slagveld, maar dit hier is mijn slagveld’. Mijn tijd in Odessa eindigt met een ontmoeting met Alexander Pavlovsky in café Atelier. “Ik heb met McDonalds gewerkt in Moskou, ik ben overal geweest, maar in de reclamewereld brand je snel op. Daarom ben ik teruggegaan naar Oekraïne, heb een stuk grond gekocht en ben boer geworden. Met de oorlog heb ik me aangemeld als vrijwilliger. Maar ze wilden me niet hebben. Toch mag ik het land niet verlaten. Mijn vrouw wel. Is dat grondwettelijk? Ik vertrouw het leger, maar de overheid vertrouw ik niet. Zelenski ontwikkelt meer en meer autoritaire trekken, de incompetente regering is bezig mijn land kapot te maken. Natuurlijk wil ik dat Oekraïne wint en Oekraïne zal winnen, ik ben niet gek, ik vrees dat we na de overwinning een kleptocratie zullen krijgen zoals in Rusland. Milder, maar toch een kleptocratie. De problemen houden niet op met de overwinning, die beginnen dan pas.” Ik vraag of hij misschien toch het land wil verlaten. Hij antwoordt: “Ik ben expat geweest, ik zie er niets in om vluchteling te worden.” Het is een in Odessa woonachtige Pool genaamd Piotrek die me die avond naar het vliegveld van Chisinau in Moldavië rijdt. Hij spreekt geen woord Engels, maar communiceert met graagte via Google Translate. In vredestijd geeft hij les in krav maga maar omdat de klandizie nu tegenvalt en hij als Pool het land uit mag, pendelt hij heen en weer tussen Chisinau en Odessa. Bij een verlaten benzinestation in Moldavië, het is inmiddels middernacht, ligt een zwerfhond die een oog mist en blaft alsof blaffen de zin van het leven is. Kort daarop komen we op de snelweg een zwabberende fietser zonder verlichting tegen. “In Moldavië zijn ze dronken, in Oekraïne zijn ze corrupt,” zegt Pjotr via Google Translate. Hij kijkt tevreden, hij lijkt er goed mee te kunnen leven en ik dus ook. “Hartstocht heerst over de wereld,” schreef Isaak Babel, hij wist dat hartstocht ook een razernij kan zijn. “De razernij van die man bevatte alles om te heersen,” noteerde hij over een gangster in Odessa. Op de verlaten nachtelijke wegen van Moldavië begint Pjotr een Pools lied te zingen en ik denk aan de woorden van Alexander Pavlovsky. Dat de echte problemen pas na de overwinning zullen beginnen.||https://www.parool.nl/wereld/arnon-grunberg-reist-door-oekraine-deze-oorlog-heeft-ons-verenigd~b239177ce/
2022-09-24||De Dick Voormekaar Podcast gaat over Feyenoord, maar is juist een hit in Amsterdam||Dinsdagochtend aan de Rotterdamse Meent. Over de klinkers giert een politiewagen met loeiende sirene voorbij. Het geluid waait binnen op de zolder van café De Huismeester waar de temperatuur al voor elven richting de 30 graden kruipt. Op een van de laatste warme dagen van het jaar heeft de kok, een verdieping lager in de restaurantkeuken aan het werk, zo te ruiken het idee opgevat een gerecht te bereiden waarvan knoflook het hoofdbestanddeel vormt. In die opmerkelijke kruising van sauna en tapasbar staan de opnames van een van de succesvolste voetbalpodcasts van Nederland op het punt van beginnen. Technicus Sjoerd Keizer heeft op de tafel onder een bovenmaatse jarenvijftiglampenkap twee microfoons opgesteld. Voetbal International-journalist Martijn Krabbendam bestelt koffie. Schrijver Michel van Egmond vraagt om een bakje water voor Dizzy, het Spaanse adoptiehondje van zijn vriendin, interviewer Antoinnette Scheulderman. Hoe hoog de discussie over Feyenoord de komende twee uur ook zal oplopen, Dizzy zal er op het bloemetjeskleed sereen doorheen dommelen. Ondertussen loopt de openingstune al. Zanger Kevin galmt zijn ode aan Feyenoordtrainer Arne Slot op de wijs van Barry Manilows Mandy: ‘O Arne! Er gloort hoop sinds jij zwaait met de sceeeeepter!’. Het kost de de twee gastheren vervolgens precies anderhalve seconde om hun vertrouwde groef te vinden. Krabbendam is Feyenoordwatcher van VI en mist zodoende geen training van de club. Van Egmond, schrijver van de bestsellers over René van der Gijp, Wim Kieft en Patty Brard, was van 1993 tot 2007 hoofdredacteur van de Feyenoordkrant, het huisorgaan van de voetbalclub uit de tijd dat sociale media nog niet waren uitgevonden. Van de twee is Krabbendam formeel de presentator, maar van rollenpatronen trekken beide mannen zich weinig aan. In die onbezorgde kroegsfeer gaat het over de prestaties in De Kuip, maar net zo makkelijk over de filmsmaak van Krabbendam (Van Egmond: “Die is bij Martijn heel breed en loopt van Die Hard 1 tot deel 67.”) of de kersverse verkering van technicus Sjoerd. Ook de visite van een krant uit de stad van de eeuwige concurrent Ajax wordt onmiddellijk onderdeel van de opname: “Je komt uit de Watergraafsmeer? Havermelk in de koffie zeker?” Het bezoek is niet zonder reden. De Dick Voormekaar Podcast – vernoemd naar Dick Advocaat, de trainer die de hoofdmacht in het eerste seizoen van de show onder zijn hoede had – is een onvermoede hit. Nog opvallender: data laten zien dat het grootste gedeelte van de fans niet in Rotterdam, maar juist in Amsterdam woont. Of dat Feyenoordfans in ballingschap zijn of juist Ajacieden met een exotische interesse vermeldt het onderzoek niet, maar Krabbendam heeft wel een vermoeden van hun drijfveren om te luisteren. “Als je ons vergelijkt met de podcasts die over Ajax worden gemaakt, heeft die van ons een heel andere toon. Veel minder serieus en met veel meer zelfspot. Dat laatste is misschien aantrekkelijk voor Ajaxsupporters, want dat horen ze rondom hun club natuurlijk weinig.” Van Egmond, in één moeite door: “Er is daar natuurlijk ook niet zoveel reden om om jezelf te lachen. Eerder om jezelf een schouderklopje te geven, want Ajax heeft veel meer succes dan Feyenoord.” Fascinerend vinden de twee het dat twee clubs, hemelsbreed 80 kilometer van elkaar gelegen, zo anders kunnen zijn. “Over die cultuurverschillen moet je niet moeilijk doen,” vindt Van Egmond. “Je moet er juist van genieten. Ze maken voetbal leuk. Neem die kreet ‘Wij zijn Ajax, wij zijn de beste’. Feitelijk gezien is het waarschijnlijk waar, maar ik weet zeker dat geen Feyenoorder op het idee komt zoiets over zijn club te roepen. Ook al wordt Feyenoord vanaf nu vijftien jaar achter elkaar kampioen.” Krabbendam: “Dat grenzeloze zelfvertrouwen in Amsterdam werkt bij ons op de lachspieren. Daar kunnen we het dan rustig tien podcasts lang over hebben.” Aan de andere kant noemen de twee Feyenoord ‘de meest Zuid-Amerikaanse club van Nederland’. De intense liefde van de supporters is zowel de kracht als de zwakte van de club, zegt Van Egmond. “Als Feyenoord een keer kampioen wordt, springen hier mensen naakt in de fontein van het Hofplein. Op een begraafplaats in Rotterdam is een gedeelte met gras uit De Kuip en miniatuurlichtmastjes. Zo diep gaat het allemaal. Mooi, maar als het een keer slecht gaat en er ontstaan rellen, moet de politie pistolen trekken om de emoties tot bedaren te brengen.” Over die gespleten persoonlijkheid schreven de twee het volgende week te verschijnen boek Lourdes aan de Maas, waarin het huidige Feyenoord onder de nuchtere trainer Slot naast de kwajongensachtige bevlogenheid van oer-Feyenoorder en geweten van de club Fred Blankemeijer (1926-2010) wordt gelegd. Ook in het boek komen de verschillen met de club uit de hoofdstad aan de orde: ‘Wanneer Ajaxsupporters onderling gaan pochen, vertellen ze dat ze Johan Cruijff of Van Basten nog hebben zien spelen of dat ze erbij waren toen in Wenen de Champions League werd gewonnen,’ schrijft Van Egmond. ‘Als Feyenoorders gaan opscheppen hebben ze de neiging te benadrukken hoeveel ze wel niet hebben doorstaan voor hun club. Dat ze geen hap door hun keel krijgen na een nederlaag.’ En nu we het er toch over hebben, wil Van Egmond graag iets rechtzetten. “Iemand vroeg laatst of we echt een hekel aan Amsterdam hebben. Integendeel, ik vind het een prachtige stad. Kom er graag en vaak. Alleen moet ik dan altijd zo lachen om Amsterdammers die ’s avonds vragen: ‘Ga je nou nog helemaal terug? Of neem je een hotel?’ Er bestaan echt mensen die denken dat buiten de Ring een soort niemandsland begint. ‘Ik hoop dat ik het in elk geval tot Leiden haal,’ antwoord ik dan meestal maar.” In De Huismeester belopen de opnames inmiddels anderhalf uur. Normaal gesproken veel te lang voor een podcast, maar dergelijke formateringsregels zijn aan de makers niet besteed. Bovendien moet Mario Been nog worden gebeld. De oud-speler en -trainer is vaste gast. Met een accent zo Rotterdams als de Erasmusbrug becommentarieert Been de actualiteit. Probeerde hij aanvankelijk serieuze analyses aan de twee te slijten, inmiddels gaat het vaker over Beens golfprestaties of zijn voorliefde voor tuinieren. Van Egmond: “Wilfried de Jong luistert graag naar ons. Hij is Feyenoordsupporter, maar vindt het leukst wanneer het gaat over Martijn die tegen zijn zin met zijn vrouw mee moet naar de meubelboulevard.” Krabbendam: “Ik praat en schrijf de hele week in alle ernst over Feyenoord, het is lekker om het ook een keer luchtig te houden. Dat gaat tussen Michel en mij ook vanzelf. We hadden voor de eerste opname ook geen plan. We zijn gewoon tegenover elkaar gaan zitten en begonnen met lullen.” Van Egmond: “Ik dacht vooraf dat ik misschien wel uitgepraat was over Feyenoord, maar het tegengestelde blijkt waar. Fred Blankemeijer zegt in het boek dat elke wedstrijd in principe al een keer gespeeld is. Dat klopt. Maar toch zijn er steeds weer kleine variaties. Gelukkig maar, want die geven ons weer stof om uren door te ouwehoeren.” Lourdes aan de Maas van Michel van Egmond en Martijn Krabbendam verschijnt op 29 september.||https://www.parool.nl/kunst-media/de-dick-voormekaar-podcast-gaat-over-feyenoord-maar-is-juist-een-hit-in-amsterdam~b0079ba4/
2022-09-24||Nienke Bawa en Bob Kootte, twee reislustige levensgenieters, sprankelden in Colombia – tot het noodlot toesloeg||Colombia was het land dat hoog op het lijstje stond van Nienke Bawa en Bob Kootte van te bezoeken landen. Japan stond nummer 1 op de lijst, maar vanwege corona kon die wens niet in vervulling gaan: het land zat nog op slot voor buitenlandse toeristen. Het werd daarom deze zomer Colombia. De prachtige natuur van het Zuid-Amerikaanse land trok de reislustige Nienke Bawa en Bob Kootte, beiden ervaren reizigers. Kootte had op zijn e-reader de geschiedenis van Colombia gedownload, Bawa had het boek van Tanja Nijmeijer aangeschaft. Het stel verdiepte zich van tevoren altijd goed in een land en zijn cultuur. De reis werd minutieus uitgestippeld en de informatie – de data van de vluchten, af te leggen route, uitgezette tours, geboekte hotels en restaurants en andere activiteiten – zette Bawa in een Excelbestand. “Nienke documenteerde alles,” zegt haar zus Esther Bawa. Elke vakantie greep Bawa aan om eropuit te trekken. Ze was benieuwd naar verschillende culturen. Zelf was ze op 30 juli 1993 in Culemborg geboren als jongste kind van een Indiase vader en Nederlandse moeder. Ze kreeg de voornamen Nienke Guri Trishna. De Indiase voornamen – Nienkes vader is een Sikh uit India – betekenen ‘wens van God’. “Ze was een spring-in-’t-veld,” vertelt haar zus. “Een vrolijk kind, empathisch, vol energie en altijd lachend.” “Een kind dat dansend door het leven ging,” zegt haar vader Nina Bawa. Hij gaf zijn kinderen graag de ruimte, ‘zodat ze hoog kunnen vliegen’. “Al trok ik af en toe aan het touwtje van de vlieger zodat ze de goede richting vlogen.” Bawa ging in 2011 naar de Hotelschool Den Haag, waar ze lid werd van een dispuut. Ze werd een graag geziene gast op borrels. Het credo was al snel: ‘Nienke is binnen, het feest kan beginnen.’ Ze was een sociaal dier, zegt studiegenoot Leonie Idsinga: “Nienke was ongelooflijk geïnteresseerd in andere mensen. Ze stapte altijd als eerste op nieuwe mensen af en had veel vriendinnen.” Na de hotelschool ging ze in 2016 naar Nyenrode, waar Pien Stolk (28) haar leerde kennen. “Nienke stelde haar hart open. Had enorme energie. Soms hoorde ik achter elkaar ping, ping, ping op mijn telefoon. Dan wist ik meteen dat Nienke het was. Ze was altijd benieuwd hoe het met je ging.” Ze regelde alles voor haar vrienden: een studentenhuis, interviews voor een baan of nieuwe klanten voor hun onderneming. “Met haar charme kreeg ze alles voor elkaar,” zegt Stolk. Ook organiseerde ze feesten en regelde kaarten voor concerten van Ed Sheeran, Beyoncé of Marco Borsato. In 2016 had ze kaartjes op de kop getikt voor een concert van Adele. Esther: “Toen zij de tickets in huis had, zei ze: ‘O, by the way, het concert is in Kopenhagen.’ Ze zag nooit beren op de weg.” Wie op borreltijd bij haar langskwam, kon altijd mee-eten. Haar vader herkent in die gastvrijheid haar Indiase roots. “Ze had een mooie mix van twee werelden: de warmte uit India en de strakheid uit Nederland. Ze was een echte Punjabi. Ze was ondernemend en vooruitstrevend en kon tevens zakelijk zijn.” Met haar vader ging ze zes weken naar India om familieleden te bezoeken. Nina Bawa: “Nienke had een speciale band met mijn vader, opa India, die inmiddels 94 is. Hij was een internationale hockeyspeler en Nienke hockeyde ook.” In 2018 ging ze bij Friesland Campina werken, om na vier jaar over te stappen naar de multinational Procter & Gamble, waar ze als accountmanager aan de slag ging. Campina stuurde haar nieuwe werkgever een bericht: ‘Lucky you. Zij is een buitencategorie.’ “Haar sociale skills waren groot. Ze had een enorm netwerk, was gedreven en genereus. Ze wilde voor een groot internationaal merk werken, want het buitenland bleef lonken. Ze was avontuurlijk ingesteld en de wereld lag aan haar voeten,” zegt zus Esther. Van huis uit leerde ze geen onderscheid te maken tussen mensen. Esther: “Een straatmuzikant gaf je geld en de Daklozenkrant kocht je. We leerden oog te hebben voor de medemens.” Haar schoonmaakster uit de Filipijnen gaf ze kleren en ze zamelde geld in voor een vluchtelingenkamp waar een vriendin werkte. In 2017 leerde ze Bob Kootte kennen via een datingsite. De relatie paste als een handschoen. “Het was een gouden koppel, ze hadden dezelfde interesses, waren beiden bourgondiërs, hielden van reizen, lekker eten, feesten en borrels,” zeggen hun vrienden. Robert Gerrit Kootte, geboren op 15 juni 1991 in Rotterdam als oudste in het gezin van vier kinderen, was een nieuwsgierig kind. “Hij keek wijs uit zijn ogen en wilde de wereld ontdekken,” zegt zijn moeder Jeannie Pleumeekers. Door zijn leergierigheid was hij al snel het lieverdje van veel leerkrachten. “Hij had een fenomenaal geheugen en kende al op jonge leeftijd de vlaggen van alle landen uit zijn hoofd,” zegt zijn vader Gerrit Kootte. Later zat hij vaak op Wikipedia of in de Bosatlas te lezen. Hij was heel sociaal ingesteld. Op het Stedelijk Gymnasium in Breda, waar het gezin naar toe was verhuisd, organiseerde hij de galafeesten. Ook deed hij mee aan wiskunde- en debatcompetities. Kootte wilde na zijn studie economie aan de Erasmus Universiteit in Rotterdam het bedrijfsleven in. Zijn vader: “Hij wilde bankier worden en leven als God in Frankrijk en iedereen daarvan laten meegenieten. Investeren in vriendschappen en zijn familie was het belangrijkste in zijn leven.” Alexander Dijksman en Leonard Spigt zaten met hem in het Rotterdams Studenten Corps (RSC) en woonden in hetzelfde studentenhuis, met veertien jongens en één hond. Ze werden gezworen vrienden. Kootte was actief lid bij het RSC en organiseerde vele feestjes en barbecues. Dijksman: “Hij stond aan de basis van alles wat leuk was. Als iemand van onze jaarclub er een keer niet bij kon zijn, moest hij zich met een geldige reden afmelden bij Bob. Dat was geen regel van het corps, dat had Bob zelf verzonnen.” Spigt: “Hij was ook heel zorgzaam voor zijn vrienden en was trots als een ander iets bereikte. We gaven enorm om elkaar.” Tijdens zijn studie werkte Kootte als barkeeper in bar Cambrinus en draaide er oude hits uit de jaren tachtig en negentig: van Madonna tot Oasis en Julio Iglesias. “Hij was daar dol op en schaamde zich er niet voor. Bob bleef altijd zichzelf,” zegt Dijksman. Ook hield Kootte van lekker eten. “Bob had allerlei bijbaantjes om bijvoorbeeld langoustines en champagne te kunnen bestellen bij de viszaak om de hoek van ons studentenhuis,” zegt Dijksman. Hij hield lijstjes van sterrenrestaurants bij waar hij graag wilde eten. Zo ontdekte hij een nieuwe sterrenzaak op de Faeröer, de eilandengroep waar hij eens naar toe wilde. Hij ambieerde een internationale carrière en werkte een jaar in Londen voor de Zwitserse bank UBS. De familie zocht hem daar op. “Voor Moederdag had hij kaarten gekocht voor de musical Mamma Mia!. Ik dacht dat het voor onze moeder was, maar na afloop kon hij al die liedjes zingen. Bob was heel authentiek. Hij was ongegeneerd zichzelf,” zegt zijn zus Marieke. In 2019 maakte hij een overstap naar de internationale bank J.P. Morgan, waar hij als investment banker aan de slag ging. Hij legde de lat hoog en stelde hoge eisen aan zichzelf. “Bob was een keiharde werker en zat altijd als eerste op kantoor,” zeggen zijn collega’s. Op het werk hield hij de teamgeest hoog. “Hij zorgde voor een goede sfeer, had een enorm gevoel voor humor en genoot ervan als een ander het ook goed deed. Hij was de gangmaker en organiseerde de teamtrips. Bob was het kloppende hart van ons team.” De liefde voor zijn familie was net zo belangrijk. “Bob wilde dat we altijd op kerst bij elkaar kwamen, elkaar pakjes gaven en gedichten schreven. We vierden elke verjaardag en Bob zorgde ervoor dat iedereen kwam. Jaarlijks deed ons gezin mee aan de wielertour Limburgs Mooiste. Hij was de aanjager en hield van tradities,” zeggen zijn ouders. Enkele jaren na hun eerste ontmoeting ging het stel samenwonen in de Amsterdamse Rivierenbuurt. De picknicktafel voor hun huis zat ’s zomers vol met buurtgenoten voor een wijntje en een hapje. Het was altijd gezelligheid troef. Ook Bawa’s 29ste verjaardag werd eind juli nog uitbundig gevierd. Kort daarna, op 10 augustus, vlogen ze naar Colombia, waar ze tweeënhalve week zouden blijven. De foto’s en filmpjes die ze stuurden naar familie en vrienden toonden hun geluk. “Ze sprankelden samen, reden paard, gingen paragliden, wandelden door de natuur en namen salsales. Het was het paradijs voor hen,” zegt Bobs moeder Jeannie. Zondagochtend 21 augustus gingen ze naar de markt in Cartagena en aten in een restaurant samen met een ander stel. “Ze hielden van streetfood en lokale hapjes,” zegt Esther. Die nacht werden ze beiden ziek en de volgende dag belandden ze in het ziekenhuis. Nienke overleed op 23 augustus. Enkele uren later liet ook Bob het leven. Wat de oorzaak van hun overlijden was, is tot op de dag van vandaag nog niet duidelijk. Op maandag 5 september werd op een bijeenkomst in Strand Zuid het leven van het stel gevierd. Meer dan 700 mensen woonden dit bij. In een aparte ruimte was een museumpje ingericht met foto’s van het paar en enkele spullen, waaronder de New York Yankees-pet van Nienke en de grote paellapan van Bob. Hun lievelingsmuziek werd gedraaid. Toen het Indiase nummer Mundian To Bach Ke van de Brits-Indische rapper Panjabi MC klonk, liep de vader van Nienke naar de kist van zijn dochter en begon daar te dansen. “Het was de laatste dans met mijn dochter,” zegt hij geëmotioneerd. Nienke en Bob zijn dinsdag 6 september op Zorgvlied samen begraven, gewikkeld in doeken, dicht tegen elkaar aan.||https://www.parool.nl/amsterdam/nienke-bawa-en-bob-kootte-twee-reislustige-levensgenieters-sprankelden-in-colombia-tot-het-noodlot-toesloeg~ba5524a3/
2022-09-24||Actrice Annemarie Oster (79) schreef over de verzorging van haar zieke man: ‘Het voelde alsof ik hem verraadde’||Op de derde bladzijde van haar nieuwe boek, Mantelliefde, schrijft Annemarie Oster over het begin van de relatie met haar man, die vorig jaar overleed: Ik was zijn ‘project’, zoals een van zijn vrienden me later zou onthullen; hij ambieerde een vrouw van zijn leeftijd met een eigen leven. Haar beroep deed er niet zoveel toe, als ze maar iets voorstelde en hij niet te veel omkijken naar haar zou hebben. In het boek wordt zijn naam niet genoemd, ook in dit interview wil ze dat graag zo houden. “Ik weet niet of zijn zonen dat op prijs stellen.” Maar hij was advocaat op een groot kantoor in Amsterdam-Zuid en ze woonden twintig jaar samen in zijn huis op de Keizersgracht. Tot hij ziek werd. Nu zit ze aan een tafel in het American Hotel, tussen de ontbijtende toeristen. “Op De Kring, hier vlakbij. Hij had echt zijn zinnen op mij gezet. Een vriend bracht me een keer naar huis en ik hoorde een stem van die lange trap naar beneden joelen: je mag niet met vreemde mannen mee naar huis, hoor. Dat vond ik erg grappig. Toen was er nog niets tussen ons.” “Het begon in 2000, zo kan ik het altijd makkelijk uitrekenen. Ik liep tegen de zestig en was aangenaam verrast dat een man mij zoveel aandacht gaf. Mannen vinden me doorgaans niet onaantrekkelijk, maar ze denken vaak dat ik een soort femme fatale ben. Althans, dat beweren vriendinnen. Mannen durven me niet te benaderen. Dat deed hij wel. Heel persistent.” “Op een dag belde hij me op en schalde met zo’n studentenstem door de telefoon om een afspraak te maken. Ik zei dat ik op dat moment helemaal niet zo’n leuk gezelschap was. Ik woonde toen nog in Zandvoort en probeerde mijn huis te verkopen, wat maar niet lukte. En ik had nog wat andere problemen. Daar begreep hij helemaal niets van, hoe kon zo’n vrouw van de wereld nou geen leuk gezelschap zijn?” Dan: “Wat een zelfmedelijden, dit verhaal. Goed, een andere keer kwam hij op De Kring tegenover me zitten en begon van die wereldvreemde vragen naar me toe te roepen. Wat doe je nou eigenlijk, ben je actrice? Ik had toen een column in de Volkskrant, ik dacht dat zo’n advocaatje dat wel zou weten. Hij vroeg zelfs of ik een kinderboekenschrijfster was. Allemaal om me te plagen, begreep ik achteraf.” “Nee. In eerste instantie lagen onze werelden ver uit elkaar. We zijn steeds meer naar elkaar toe gegroeid.” “Mijn gevoel. Vooral toen hij ziek werd. Ik wist niet dat ik het in me had. Mijn wereld is die van toneel, film en televisie, daar weet ik veel van. Hem interesseerde dat niet. Als ik naar een hoogwaardige Engelse tv-serie keek, vroeg hij: zit je weer naar zo’n huisvrouwenserie te kijken? Hij kwam vaak plagerig uit de hoek.” “Maar ik ben kameleontisch van aard, ik kan me aanpassen aan andere milieus. Dat krijg je als je bij verschillende pleegouders bent opgegroeid. En hij gaf me dus aandacht. Mijn kinderhand was gauw gevuld. Het klinkt kinderachtig voor iemand die inmiddels bijna 80 is. Maar zo werkte het wel.” Na ongeveer vijftien jaar begon hij ziek te worden. Eerst wilde zij het niet zien. “Vasculair parkinsonisme. Hij ging raar lopen, het leek een beetje op de silly walk van John Cleese. Ik geloof dat dit in 2016 was, ik ben slecht in jaartallen. Erg hè, dat ik dat niet meer weet? En hij werd vergeetachtig. Het gaat geleidelijk. Wanneer je in iemands directe nabijheid bent, merk je dat niet. Als ik erop werd gewezen door een vriendin, die hem langer niet had gezien, verwierp ik het. Net als bij je ouders: je wilt iemand zo lang mogelijk in ere houden, de teloorgang niet erkennen.” “Op ons huwelijk hielden we allebei een toespraakje, alleen kon hij zijn eigen handschrift niet meer lezen. Hij moest ook even gaan liggen in een andere ruimte, terwijl het feestgedruis voortduurde. Op onze huwelijksreis moest ik op Schiphol een rolstoel voor hem organiseren. Zelfs toen dacht ik nog: ach, het gaat even niet zo goed, straks is hij vast weer beter.” “Niet zoveel. Hij was van 1939.” Met een quasi-ironisch huilgeluid: “Ik ben van 1942, boehoe.” De grote omslag kwam na een hersenbloeding, tegelijk werd een longembolie geconstateerd. “Waarschijnlijk had hij al eerder kleine TIA’s gehad, maar deze laatste veranderde alles. Een enorme schok. Eerst lag hij weken in het ziekenhuis, daarna maanden in een revalidatieoord. Toen hij daar werd ontslagen, moest hij thuis worden verzorgd. In het begin kostte me dat nogal wat moeite, later ging het me steeds beter af. Daar gaat het boek over. Ik heb geprobeerd een lichte toon aan te slaan over een zwaar onderwerp. “Zorgzaamheid en verantwoordelijkheidsgevoel wonnen het van egocentriciteit. Doordat hij zijn ziekte zo gelaten en heldhaftig onderging, ben ik steeds meer van hem gaan houden. Als ik er weleens uitging en een oppas had geregeld, net als vroeger bij mijn kinderen, kon ik er niet van genieten. Dan was ik ergens en zag ik alleen maar voor me hoe hij thuis in zijn stoel zat, waaruit hij niet kon opstaan. Het voelde alsof ik hem verraadde.” “Daar leek het gewoon op, het werd een vergelijkbare verhouding. Een liefdespaar waren we niet meer. Dat verandert sowieso als je langer bij elkaar bent. Op alle fronten was hij hulpbehoevend geworden. Zo hebben we de laatste vier, vijf jaar van zijn leven doorgebracht.” “Een voorbeeld: op Koningsdag ging ik altijd naar een champagnefeestje bij een kennis en daarna naar café Welling, tussen leeftijdsgenoten. Soortgenoten. Als je ouder wordt is dat steeds belangrijker.” “Nu zaten we thuis naar de televisie te kijken - hoe die koning een of andere kaatsbal in de lucht gooide. Ik deed niet meer mee, was veranderd in een toeschouwer. Thuis, gevangen. En als ik wel ergens heen ging, kon ik er niet van genieten. Een groot gevoel van medelijden, met mezelf en vooral met hem.” “Nooit. Dat was absoluut geen optie.” “Hij werkte op een groot advocatenkantoor. Geen miljonair, maar de verkoop van zijn huis leverde veel op.” “Wel een beetje. Hij was erg genereus. Zelf had ik een appeltje voor de dorst. Met hem leidde ik een lekkerder leventje dan daarvoor, als hapsnap actrice en schrijfster.” “De vertedering over de kleinkinderen deel je niet, dat vond ik soms jammer. Hij was sowieso niet familieachtig. Het had iets plichtmatigs. Hij paste weleens op zijn kleinkinderen, maar bleef wat onbetrokken. Zijn eigen jeugd was kil, zo heb ik dat tenminste begrepen. Hij had nooit geleerd zijn emoties te ventileren.” “De aanleiding is anders. En je hebt allebei al een hele leerschool achter de rug. Mijn leven is een aaneenschakeling geweest van met iemand zijn en weer weglopen. Ik verbeeld me in ieder geval dat ik het altijd was die wegliep. Bij hem heb ik het ook weleens overwogen, maar het niet gedaan. Ik bleef toch nieuwsgierig naar hem. En, heel belangrijk: hij liet me vrij.” In het boek wordt beschreven hoe mensen praten tegen de mantelzorger. Het advies om ook aan jezelf te denken. Of: je kunt me altijd bellen, hè. “Vage kennissen kwamen vaak met die praat. Alsof ik dat zelf niet kan bedenken. Het heeft iets beledigends om zulke dingen tegen iemand te zeggen. Daarmee onderschat je die persoon. En je weet: als je zou bellen omdat je ze echt nodig hebt, kunnen ze toch nooit.” Na hard geklop onder de tafel: “Goed. Behalve dat ik me weer gedraag alsof ik 50 ben. Ik ben een nieuwe fase ingegaan, alleen is dit mijn laatste fase. Ik ga veel uit, naar de film en het toneel. En ik kijk tv. Heb je Better Call Saul gezien?” “Uiteindelijk werkte niets meer, alles lag stil. Hij had vreselijke dorst, maar van de arts mocht hij bijna geen water, want het zou er niet uit kunnen, zelfs niet via het katheter. In het ziekenhuis zouden ze nog wel iets kunnen doen, maar eigenlijk wist ik al dat het een zinloze tocht was. In overleg met zijn kinderen deed ik dat toch maar, tegen beter weten in.” “Het was tijdens corona, ik mocht niet mee in de ziekenwagen. Als een dief in de nacht moest ik, in de regen, via een zijingang het OLVG in. De spookachtige sfeer leek op die van The Singing Detective. Een verlaten ziekenhuis met af en toe een enge verpleegster, echt een nachtmerrie. In dat ziekenhuis heb ik zijn hand vastgehouden en in een soort kindertaal, een moedertaal, tegen hem gepraat.” “Het deed me denken aan een geboorte, maar dan andersom. Je ziet iemand doodgaan. Dat hakt erin. Ik was helemaal alleen bij hem, tot zijn oudste zoon kwam, die hartstochtelijk begon te huilen. In dat ziekenhuis heeft hij nog maar heel kort geleefd.” Tot zijn dood woonde hij in het verzorgingstehuis in de Nieuwe Passeerdersstraat. “Daar hebben ze een afdeling met dementerenden die verzorging nodig hebben. En erboven zijn appartementen waar je zelfstandig kunt wonen. Ik heb een erg leuk appartement, met uitzicht over de hele stad. Zo kon ik dichtbij hem zijn. Die koppelverkoop zie je daar meer. Een man met een kamer in de verzorgingsafdeling en de vrouw in een appartement erboven.” “Het koffieuurtje was erg belangrijk voor ons. Koffie is toch een moment dat je samen kunt delen. Het was een vast ritueel. Iedere dag geef ik een kus op zijn kopje. Op die momenten denk ik aan hem.” “Graag zou ik een roman schrijven, alleen kan ik niets verzinnen. Autobiografisch schrijven kan ik wel, vind ik zelf. Waar het mij eerst vooral om ging: het zo grappig mogelijk proberen op te schrijven. Niet bagatelliseren, dat doe ik zeker niet, maar mijn eigen rol op de hak nemen. Ik begon zoals ik dat gewend ben: luchtig. En toen kreeg het verhaal me in zijn greep. Niet alleen meer over die mantelzorg, het werd persoonlijker. Ook over hoe onze relatie was.” “Over zoiets zwaars echt eerlijk schrijven, zonder teveel intimiteiten prijs te geven, dat vond ik het moeilijkst. Ik geloof dat ik daarin ben geslaagd.” “Ik was er zelf niet bij, ik dacht alleen: hoe kan ik dit zo goed mogelijk opschrijven? Bij het teruglezen en schaven werd ik soms wel verdrietig.” “Nee, natuurlijk niet. Het was een zeer rommelige carrière. Ik heb teveel gedaan wat op mijn pad kwam, het van anderen laten afhangen. Het is niet zo dat ik bij de telefoon zat te wachten, maar als ik werd gebeld, zei ik meestal ja. Ik had zelf meer de koers moeten bepalen. “Ooit speelde ik ineens in Baantjer op RTL4. Niet als lijk, maar in een gewone rol. Ik moest steeds hetzelfde pakje dragen, ook als ik uit de slaapkamer kwam. Dat vond ik zo raar, waarom moest dat? Ze zeiden dat het was om de kijkers te helpen, anders zouden ze niet onthouden dat het om hetzelfde personage ging.” “Eigenlijk had ik liever gestudeerd, maar ja, ik heb de middelbare school niet afgemaakt. Op die leeftijd waren mijn gedachten elders. Ik dacht alleen maar aan hoge hakken en schreef gedichten, ik was ook altijd verliefd. Ik had psychiater willen worden.” “Ik neem mezelf niet au sérieux als schoonheid. De foto’s voor bij dit interview zijn al gemaakt. Ik heb ze even snel bekeken, ik zie eruit als een verlopen Duitse actrice. Als je een ideaalbeeld van jezelf hebt is het moeilijk daaraan te voldoen. Vanaf mijn vroegste jeugd ben ik met mijn uiterlijk bezig geweest.” De ouders van Annemarie Oster waren de destijds beroemde acteurs en toneelgrootheden Guus Oster en Ank van der Moer. “Ik werd uitbesteed aan pleegouders. Een knap uiterlijk geeft in ieder geval een soort gevoel van eigenwaarde, het was iets van mezelf. Ik verslond de Margriet en de Libelle, die hadden ze daar bij mijn pleegouders, en dacht: later wil ik er uitzien zoals de vrouwen op die foto’s.” “Aan mijn man probeerde ik uit te leggen waarom het uiterlijk belangrijk voor me was, bij gebrek aan gevoel van eigenwaarde. Daar begreep hij niets van, hij had weinig psychologisch inzicht. Hij zei alleen dat ik toch succes had en ik zag er mooi uit, wat was dan het probleem?” “Ik heb me ook altijd boos gemaakt over de bekende afglijdende blikken, het moment waarop mannen niet meer naar je kijken. Ik was het gewend om sjans te hebben en er komt een dag waarop dat stopt.” “Tot zeker mijn vijftigste heb ik het toch wel volgehouden. Ik dacht dat het om mij ging. Maar het was gewoon mijn jeugd.” “Omdat ik niet interessant genoeg ben voor een biografie nadat ik dood ben, doe ik het nu maar zelf. Ik ben bezig met een autobiografie aan de hand van de mannen in mijn leven, beginnend met mijn vader en eindigend met mijn kleinzoon. Eigenlijk zou dat boek er moeten zijn met mijn tachtigste verjaardag, dat gaat niet lukken, maar ja, zo’n getal zegt ook niets, het maakt niet uit.” “Niet anders, er komt wel meer boven. Ik heb er altijd veel aan teruggedacht, dat is niet zo veranderd. Zelf dacht ik altijd dat ik een goed geheugen heb, maar ik ontmoette laatst een vrouw die ik nog kende uit Leusden, waar ik bij mijn pleegouders woonde. In mijn herinnering was mijn pleegmoeder zo lief voor me. Zij vertelde me dat ze helemaal niet zo aardig voor me was.” Bijna aan het einde van het boek staat een scène waarin Annemarie Oster beschrijft hoe ze, in coronatijd, achter de rolstoel van haar man door een verlaten Leidsestraat loopt: Ook nu weer lopen er nauwelijks mensen en rijden er (nagenoeg lege) trams. Vanwege dat virus. Nu mijn man en ik, hij in de rolstoel, ik erachter, een tochtje maken door de stad, zijn we in diezelfde Leidsestraat terechtgekomen. Je waant je in de jaren vijftig, in een zwartwit, uitgestorven Amsterdam. Alleen loop ik nu op platte schoenen. Niet meer ongeduldig, niet meer nieuwsgierig, niet meer belust op wat dan ook. “Ik liep daar toch maar, met een man van wie ik hield en voor wie ik zorgde. Daar was ik toch een beetje trots op. Het was zo spookachtig, zonder mensen en zonder verkeer. Je kreeg een tijdloos beeld van Amsterdam. Vroeger was ik nooit trots op mezelf. Nu had ik de touwtjes in handen. Ik was niet meer onzeker, al die ballast had ik achter me gelaten.”||https://www.parool.nl/ps/actrice-annemarie-oster-79-schreef-over-de-verzorging-van-haar-zieke-man-het-voelde-alsof-ik-hem-verraadde~b74dab48/
2022-09-24||KNMI-onderzoeker: ‘Nederland warmt twee keer zo snel op als het wereldgemiddelde’||In kranten uit 1921 – voor heel Europa het droogste jaar sinds het begin van de metingen – las Gerard van der Schrier, klimaatonderzoeker bij het KNMI, dat in het vroege voorjaar al de eerste bermbrandjes ontstonden. In juli lag de Maas gedeeltelijk droog en in Drenthe waren de kanalen opgedroogd. De Zuiderzeewerken uit die tijd lagen stil in de zomer, omdat de rijnaken met stortsteen niet meer over de Friese meren konden varen. Later in het jaar ontstonden drinkwaterproblemen. Ook het vee heeft eronder geleden: door de droogte was er weinig hooi en gras en werd een deel van de koeien voortijdig geslacht. Van der Schrier: “Tot aan september is 2022 een heel droog jaar. Maar 1921 gaat het niet meer inhalen. Dat was een recordjaar, ook al omdat het niet alleen in de zomer droog was, maar ook in de lente, winter en herfst die daaraan voorafgingen.” “In het voorjaar was de buffer in de waterreservoirs eigenlijk al op. Dan begin je al met een 1-0 achterstand als het eenmaal warm begint te worden. Dit jaar stond de Rijn laag in de zomer, maar in 1921 was dat al in het voorjaar het geval. Ik heb een foto gezien ter hoogte van Schaffhausen uit maart 1921, daarop kon je de bodem van de Rijn zien.” “De oorzaak van de droogte in zowel 1921 als 2022 schuilt in een omvangrijk hogedrukgebied boven de Britse eilanden dat maar niet van zijn plaats kwam. Het voorjaar van 1921 was niet bijzonder warm, maar wel heel zonnig met heel weinig regen. Je krijgt geen water, maar verliest wel veel water door de verdamping.” “Als de aarde warm wordt, gaat ie verdampen, om af te koelen. Net als wij mensen gaan zweten bij het sporten. Maar als er geen vocht is om te verdampen, moet de aarde een andere manier vinden om zijn warmte kwijt te raken. Dat doet hij door een kacheltje te worden, de bodem gaat warmte uitstralen. De hitte-extremen die we de afgelopen jaren hebben gehad hebben voor een deel te maken met een tekort aan vocht in de bodem.” Peter Siegmund, ook KNMI-klimaatonderzoeker: “In West-Europa hebben we van nature hoge- en lagedrukgebieden die elkaar afwisselen. Vaak is het gewoon toeval wanneer je, zoals in 2022, langere tijd een hogedrukgebied hebt met droog en zonnig weer of, in regenachtige zomers, een opeenvolging van lagedrukgebieden.” “De droogte van 2022 is in die zin vooral een kwestie van toeval. De rol van het veranderende klimaat is daarbij klein. Wel zorgt de opwarming van Nederland voor meer verdamping, en wordt zo de droogte versterkt.” Siegmund: “De temperatuur gaat verder omhoog. Nederland warmt twee keer zo snel op als het wereldgemiddelde, vooral omdat we zoveel zon hebben. De luchtdruk in de lente en zomer is echt aan het stijgen. De allerwarmste dagen van het jaar gaan zelfs drie à vier keer zo snel omhoog als het wereldgemiddelde. We verwachten dat het in de toekomst met name in de zomer zonniger en droger zal worden, de winters iets warmer en natter.” “Mondiaal gezien wordt het natter. Maar het gebied waarin die regen valt, neemt af. Andere gebieden worden juist droger. Dat is een gevolg van de klimaatverandering. Je ziet dat als het regent, het ook vaker stortregent.” “Zuid-Europa wordt naar verwachting droger, Noord-Europa natter en wij zitten daartussen. Hoe droog het hier wordt in de zomer, hangt sterk af van de hoeveelheid fossiele brandstoffen die we verstoken.” “De aarde ontvangt zonlicht, energie die hij ook weer kwijt moet, anders blijft hij opwarmen. Koolstofdioxide in de atmosfeer, een product van de fossiele brandstoffen, houdt die warmte-uitstraling van de aarde tegen. Er ligt als het ware een dikke koolstofdeken om de aarde heen. Met satellieten kunnen we zien dat er meer zonne- en warmtestraling de atmosfeer ingaat dan eruit komt. Dat zien we terug in de oceanen, die warmer worden.” “Nee, Amsterdam is het nieuwe Parijs. De hoofdstad heeft de jaargemiddelde temperatuur van Parijs, 50 jaar terug. In de lente is de temperatuur in Amsterdam zelfs te vergelijken met die in Nice in de jaren zeventig.”||https://www.parool.nl/wereld/knmi-onderzoeker-nederland-warmt-twee-keer-zo-snel-op-als-het-wereldgemiddelde~b694b50c/
2022-09-24||De visuele haiku’s van fotograaf Paul Cupido (50): ‘Snapshots van de spelende mens’||Telefoon van Paul Cupido, met wie ik afgesproken dacht te hebben in galerie Bildhalle op de Willemsparkweg. Hij had een uur later doorgekregen. Maar hij zit al in de taxi, vanuit zijn woonplaats Laren. Over 20 minuten kan hij er zijn. “Excuses, dit is een force majeure,” zegt hij. “Maar we kunnen wel alvast beginnen met het interview, anders zit ik toch maar niks te doen.” Cupido werkte als sounddesigner in de reclamewereld, voor grote klanten als Heineken, KLM en BMW. “Een leven vol deadlines en met beperkte creativiteit, omdat je altijd moet voldoen aan de wensen van anderen. Ik werd daar gek van.” Na zijn veertigste ging het roer rigoureus om: Cupido meldde zich bij de Fotoacademie in Amsterdam. Tijdens het laatste jaar werd hij uitgenodigd voor een door Magnum georganiseerde workshop in Tokio, onder leiding van de Franse fotograaf en filmregisseur Antoine D’Agata. “Dat was een levensveranderende gebeurtenis. Er werd iets bij mij doorgespoeld, ik weet niet hoe ik het anders kan omschrijven.” “D’Agata is nogal radicaal; hij gooide al mijn foto’s op de vloer, op één na. Het was allemaal studentenwerk, vond hij. Productie. Een spelletje voor de camera. Hij wilde dat ik naar binnen zou gaan. Diep naar binnen. Hij heeft me vervolgens de nacht in gestuurd, vijf dagen achter elkaar, en ik moest elke ochtend terugkomen met nieuw werk. Zo belandde ik in een reptielenmodus, want ik kreeg geen slaap, waardoor ik niet anders kon dan vertrouwen op mijn instinct en mijn zintuigen. Daardoor ontstond werk waar emotie in zit. Het was fotografisch misschien niet eens zo goed, maar het was wel geladen met emotie.” De enige foto die D’Agata wél aanstond, was Suave, een beeld van Cupido’s eertijdse vrouw. “Het was een snapshot uit het echte leven, niet geproduceerd. We waren destijds ontzettend verliefd. En hij zag dat en zei: dit is echt. Dit klopt. Het is nog steeds mijn belangrijkste beeld. Mijn key-image, die mijn wereldwijde doorbraak betekende. Het beeld heeft op de voorpagina van The New York Times gestaan, bij een artikel van Meghan Markle over verlies, rouw en heling. Ze had het werk zien hangen in een galerie in New York en heeft me vervolgens een persoonlijke, handgeschreven brief geschreven of ze ’m mocht gebruiken.” Cupido was niet lang in Japan, maar hij werd direct verliefd op het land. Op het land en op de esthetiek. En hij besloot terug te gaan voor een pelgrimstocht van Tokio naar Abashiri, in het uiterste noorden van Japan, tegen Siberië aan, in de voetsporen van de grote haikumeester Matsuo Bashō. “Het was de allereerste keer dat ik helemaal op de bonnefooi iets ben gaan doen. Zonder ook maar iets te plannen. Ik wist bijvoorbeeld niet waar ik ging slapen. Die tocht heeft iets met me gedaan; ik heb erop leren vertrouwen dat het wel goed komt. Het was een totale berusting. En ik voelde troost bij allerlei levensvragen waarmee ik worstelde. En bij het feit dat het leven eindig is, dat er een cyclus is.” Als ik voorzichtig over een midlifecrisis begin, moet hij lachen. “Ja, daar kun je kunt gerust van spreken.” Met het werk dat hij tijdens zijn tocht maakte, Searching for Mu getiteld, studeerde Cupido in 2017 cum laude af aan de Fotoacademie. Hij werd benaderd door een galerie en besloot zijn hart te volgen en sloot de deur van zijn geluidsstudio. “Het leek me beter om te focussen. En ik had het vertrouwen dat ik kon leven van mijn fotografie.” Zijn werk draait sindsdien om het Japanse principe van ‘mu’. “Mu betekent eigenlijk leegte, maar het is leegte die zich weer kan vullen met iets. Een leegte vol potentieel. Aanvankelijk had ik het over ‘zoeken naar Mu’, nu spreek ik van ‘ontdekken’. Want het is er al. Maar dat wist ik op dat moment nog niet.” Zijn foto’s maakt Cupido onderweg. “Ik hou ervan om op pad te gaan, alleen of met iemand, en om ontvankelijk te zijn. Te vertrouwen op mijn zintuigen en als een kind verwonderd te raken. Het klinkt misschien cliché, maar zo is het wel. Ik heb het onlangs weer ervaren in België, toen ik ging wandelen met een bevriende actrice. Bij een meer vonden we een vogelveertje en daar zijn we mee gaan spelen. En die spelende mens legde ik vast in snapshots. Er is geen visagie, geen licht en ik let niet op techniek. Ik probeer mijn ego te laten oplossen – dat hoort ook bij mu – en samen iets te maken. In evenwicht, we zijn even belangrijk. Ik probeer me te voegen, dienstig te zijn aan de situatie.” Als hij fotografeert, is Cupido er niet mee bezig dat zijn foto’s in een galerie of museum komen te hangen. “Wil je van je fotografie kunnen leven, dan moet je natuurlijk wel iets maken dat verkoopt. Maar ik maak gewoon wat ik wil maken, volledig intuïtief. Daarna ga ik mijn studio schuiven met negatieven en foto’s, net zo lang tot er verbindingen ontstaan tussen twee los van elkaar gemaakte beelden. Ik zie het als visuele haiku’s. Daarbij speelt de ratio wél een rol, ik ga net zo lang door tot ik de perfecte compositie én de perfecte afdruk heb.” Pas daarna laat Cupido Mirjam Cavegn, de oprichter van Bildhalle Zurich en Amsterdam, de beelden uitkiezen waarvan zij denkt dat ze het goed doen in de galerie. “Mirjam heeft de fijnbesnaardheid om de ruis eruit te halen, zodat de foto’s overblijven die mensen een goed gevoel kunnen geven. Dat vind ik belangrijk. Ik ben ervan overtuigd dat mensen in de buurt van kunst het beste gevoel in zichzelf naar boven kunnen halen.” Maar uiteindelijk is het aan degene die voor zijn werk staat wat hij erin ziet. “Ik hoop dan opgelost te zijn als kunstenaar; losgemaakt van het werk. Het is aan de kijker om met een leven vol emoties, levenservaring en herinneringen een eigen verbinding met het werk te maken.” De deur gaat open. Paul Cupido stapt de galerie binnen en kijkt goedkeurend in de rondte. Als hij aan tafel is komen zitten, laat hij een fraai boekje zien met afdrukken van de ginkgobladeren, symbool van een lang leven, die hij ochtend na ochtend, blaadje na blaadje heeft gefotografeerd. “Een conceptuele, repetitieve serie, gemaakt ter nagedachtenis aan dierbaren.” Ik vraag hem of hij nog wel eens terugdenkt aan zijn eigen ‘vorige leven’: opdrachtwerk in de geluidsstudio. “Ik zie wel bepaalde parallellen. In de geluidsstudio ben ik begonnen als componist. En op een bepaalde manier ben ik nog steeds aan het componeren, maar nu met beeld. Ik probeer mijn beelden zo harmonieus mogelijk samen te stellen. En ik heb ook nog steeds deadlines. Zo’n galerieopening bijvoorbeeld, zorgt voor veel deadlines, en ik had net ook weer een deadline om bij jou te komen. Ik heb op iets teveel dingen ja gezegd Het zijn allemaal leuke dingen – een solo hier, een residentie daar – maar dat levert nu eenmaal deadlines op. Met het gevaar dat je toch weer gaat produceren. En dat wil ik niet; ik wil niet meer terug naar de geluidsstudio en op bestelling creatief zijn. Ik ben nu 50, het is tijd om nog dichter naar mu toe te gaan. De totale berusting, zonder de sexy, ego-gerelateerde dingen, als je begrijpt wat ik bedoel.” De solotentoonstelling Remembering You van Paul Cupido is tot en met 12 November te zien bij galerie Bildhalle, Willemsparkweg 134.Werk van Paul Cupido is ook te zien in de tentoonstelling Wabi-sabi, Japanse esthetiek in fotografie en keramiek, t/m 15 januari 2023 in Japanmuseum SieboldHuis, Rapenburg 19 Leiden.||https://www.parool.nl/ps/de-visuele-haiku-s-van-fotograaf-paul-cupido-50-snapshots-van-de-spelende-mens~b5d89559/
2022-09-24||De opkomst en ondergang en ook de losse handjes van Mike Tyson ||Bokslegende Mike Tyson omschreef zichzelf ooit als ‘de meest genadeloze kampioen aller tijden. Niemand kan me tegenhouden.’ De enige die de wereldkampioen – die met ongekende slagkracht zijn tegenstanders vaak al in de eerste ronde knock-out sloeg – kon stoppen was Iron Mike zelf. Dat blijkt overduidelijk uit de dramaserie Mike waarin zijn jeugd, opkomst en ondergang in de boksring op een verrassende manier worden naverteld. Al in de eerste scène wordt duidelijk dat de serie geen doorsnee aanpak heeft. We zien hoe Tyson in zijn beruchte gevecht uit 1997 zijn tanden zet in de oorlel van zijn tegenstander Evander Holyfield. Het meest bekende moment uit zijn carrière wordt meteen onderbroken door de dader zelf. “Is dit wie ik ben?” vraagt Tyson (buitengewoon sterk vertolkt door Trevante Rhodes) aan het publiek dat in een theater het door hem zelf vertelde levensverhaal aanhoort. “Yeah. No.” Die opmerking leidt een terugblik op zijn jeugd in. De complexe verhouding met zijn liefdeloze moeder, het opgroeien zonder vaderfiguur, zijn talloze op jonge leeftijd doodgeschoten vrienden. Maar ook de kortstondige verhouding met zijn vrouw (televisiester Robin Givens die een vreselijke, hebzuchtige schoonmoeder meenam) en de managers in zijn leven die hem maakten en uitbuiten passeren de revue. Tyson, die als te dik kind op de basisschool in elkaar werd geslagen, wekt in deze miniserie de indruk dat hij open kaart speelt. Hij spaart zichzelf niet en bekent ruiterlijk zijn fouten die hem onder meer voor verkrachting in de gevangenis deden belanden waardoor zijn miljoenenfortuin verdween. Op 13-jarige leeftijd was hij in Brooklyn al 38 keer door de politie opgepakt. Maar in de gevangenis werd wel zijn bokstalent ontdekt. De suggestie dat deze dramareeks een eerlijk beeld van het vechtbeest geeft, blijkt uit de momenten als Tyson direct het woord tot de kijker richt. Een voorbeeld: zijn moeder beticht hem van diefstal bij de buren. De jonge Mike ontkent glashard, maar de volwassen versie van Mike laat in dezelfde scène weten dat hij wel degelijk schuldig was. Ook in zijn excessieve en respectloze omgang met vrouwen – er komen nogal wat scènes vol groepsseks voor – is hij eerlijk over zijn zonden. Wat zijn de beweegredenen van deze soms olijke aanpak? Is Tyson een slachtoffer van zijn jeugd? Door toedoen van zijn ouders die elkaar de hersens insloegen? Is hij zijn hele leven op zoek geweest naar een echte vaderfiguur? Die hij uiteindelijk vond in zijn coach Cus D’Amato (prachtig gespeeld door Harvey Keitel) die hem klaarstoomde voor zijn professionele doorbraak. Kon Tyson de weelde van de roem niet verdragen? Had hij last van een enorm minderwaardigheidscomplex omdat velen hem beschouwden als een neanderthaler met een laag IQ? Op al deze vragen luidt het antwoord bevestigend. Zelf heeft Tyson geen bemoeienis met deze dramatisering van zijn leven gehad. Ondanks de positieve, empathische benadering is hij, inmiddels 56, niet te spreken over het resultaat. Op sociale media liet hij weten: “Het voelt aan alsof een slavenhandelaar mijn leven heeft afgenomen.” Zo kennen we Mike weer.||https://www.parool.nl/kunst-media/de-opkomst-en-ondergang-en-ook-de-losse-handjes-van-mike-tyson~bda2ed77/
2022-09-24||Straks kan ik kastelen bouwen van lijken, dacht de dictator||De dictator staarde naar het scherm. Hij zag de gemobiliseerde jonge mannen die in bussen werden gelaten om duizenden kilometer verderop te gaan vechten. Naast hem stond zijn belangrijkste generaal. “Denk je dat dit gaat helpen?” vroeg de dictator. “Natuurlijk… Het zijn jonge, sterke mannen…” “Maar kunnen ze vechten?” “Ze hoeven alleen maar een trekker over te halen.” “Maar kunnen ze dat?” De generaal lachte veel te luid. Mijn generaal is een slijmbal, dacht de dictator, en daardoor kan ik straks kastelen bouwen van de lijken. En daarna een stad… Hij stelde zich een Dubai voor van doodskisten als legosteentjes, waar het uiteraard stil was en donker, waar de volgevreten gieren lui waren geworden en waar hij het enige levende wezen was. “Gaan we winnen, generaal?” vroeg de dictator. “Met groot gemak, mijnheer de president.” Waarom schoot hij zijn eigen generaal niet neer? Hij glimlachte: dood deed hem niks meer. Ook zijn eigen dood niet. De hemel was hem beloofd. Niemand gelooft het, maar ik wilde uiteindelijk iets goeds doen met mijn macht, dacht hij bijna hardop. Ik heb alles bereikt wat ik wilde bereiken. Geld, vrouwen, huizen… Maar wat moet je verder met macht? Macht dwingt je tot goedheid, en om die goedheid wilde ik het land uitbreiden. En ja, dat kost mensenlevens. Maar uiteindelijk zouden we Jeruzalem zien… “Zijn er protesten in het land, generaal?” vroeg hij. “Geen enkele, mijnheer de president.” “Ik hoorde dat er aan de grens een kilometerslange file was van mensen die ons wilden ontvluchten.” “Vijandelijke propaganda, mijnheer de president. Iedereen is dolgelukkig dat ze ons land mogen dienen om die gevaarlijke vijand te verslaan.” “En hoe zit het met de referenda?” “De uitslagen zijn al binnen, maar de stembiljetten zijn nog niet gedrukt. Die zijn hopelijk overmorgen af.” “Mooi,” zei de dictator. Zou zijn generaal niet begrijpen dat wanneer het misging hij ook geliquideerd zou worden? “We hebben al iets moois neergezet, vind je niet?” vroeg hij aan de generaal. “Dat wilde ik net tegen u zeggen, mijnheer de president.” “Hoe is het met de vijand?” “Die stort in. Ze vertellen leugens aan hun volk. Ze kunnen geen vuist maken.” “Is dat zo?” “Ze bewonderen ons, mijnheer de president.” Waarom sprak zijn generaal hem zo naar de mond? Was het de ironie van de angst? “Het duurt niet lang meer, generaal.” “Dat denk ik ook niet, mijnheer de president.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/straks-kan-ik-kastelen-bouwen-van-lijken-dacht-de-dictator~b1047635/
2022-09-24||Leider wilde hij zijn, en niet in Nederland met zijn ‘verwaten plebeërmentaliteit’: de langverwachte biografie van Theo van Doesburg||Theo van Doesburg (1883-1931) stierf jong, maar hij heeft een niet te overschatten invloed gehad op de Europese avant-garde. Hij was een alleskunner: schilder, essayist, architect, dichter, interieurontwerper en bovenal oprichter van het in 1917 opgerichte tijdschrift De Stijl, waaraan namen als Piet Mondriaan, Bart van der Leck, J.J.P. Oud en Gerrit Rietveld zijn verbonden. Via het immense netwerk dat hij opbouwde tijdens een jarenlang verblijf in Weimar en Parijs, streefde Van Doesburg naar een leidende rol. Hij trachtte die te bemachtigen door het publiceren van manifesten en theoretische beschouwingen, en door zich actief te bemoeien met een veelheid aan kunstenaarsgroepen en tijdschriften. Steeds opnieuw verkondigde hij met een enorme gedrevenheid zijn boodschap. Dat mensen aan hun eigen opvattingen vasthielden snapte hij niet. Hij verbond zijn opvattingen over schilderkunst al snel met architectuur en zag kleur als middel om beide disciplines in elkaar op te laten gaan. Begin jaren twintig probeerde hij een docentschap aan het beroemde Bauhaus in Weimar te bemachtigen. Zijn ideeën vonden daar weerklank bij een aantal studenten, maar hij riep bij de docenten zoveel weerstand op dat zijn pogingen mislukten. In 1926 kreeg hij eindelijk een grote opdracht. Samen met Hans Arp en diens vrouw Sophie Taeuber de Aubette vertrok hij naar Straatsburg om daar een achttiende-eeuws gebouw ‘om te beelden’. Van Doesburg maakte ontwerpen voor diverse ruimtes, onder meer voor een Ciné-dancing op de eerste verdieping. Tegenover vrienden klaagde Van Doesburg dat de hele verbouwing hem niets dan ellende had bezorgd: ‘Financieel was het beter gegaan als die Aubette er niet tusschen gekomen was, doch ik dacht door dat giganteske werk meerdere opdrachten te krijgen. Doch niets, niets. Naar Holland terug gaan is ook niet mogelijk. Het leven daar is heelemaal niet uit te houden. Een stomme verwaten plebeërmentaliteit, en stomvervelend gedweep met half veretterde godsdienstrestanten.’ Van Doesburg realiseerde zich langzamerhand dat de wereld niet op hem zat te wachten. Niettemin bleef hij hoopvol. Nadat de Aubette in 1928 was voltooid, schreef hij in zijn dagboek: ‘Terug? Nee… Verder…’ Van Doesburgs ambities betreffende architectuur zouden culmineren in het ontwerp voor zijn eigen atelierwoning in Meudon, ten zuidwesten van Parijs, waaraan hij van de tweede helft van 1927 tot eind 1930 werkte. Het was een huis met een zakelijke, praktische uitstraling. Hier had hij eindelijk zijn ideeën volledig in praktijk willen brengen. Het budget was echter beperkt en Van Doesburg heeft zich door fysieke beslommeringen niet geheel aan het ontwerp kunnen wijden op de manier waarop hijzelf het waarschijnlijk had gewild. Het huis maakt een in zichzelf gekeerde indruk, met een zo goed als gesloten witte voorzijde die Van Doesburg ‒ met de gele garagedeur, een achter de façade weggewerkte buitentrap naar de blauwe voordeur op de eerste verdieping, en de rode deur van het dakterras op de tweede verdieping ‒ de aanblik van een Stijl-schilderij heeft willen geven. Van Doesburg voorzag grote mogelijkheden voor zijn huis. Hij schreef hoopvol aan zijn boezemvriend Antony Kok: ‘Voor het huis hoop ik veel nieuws te kunnen ondernemen, ’n soort Bauhaus of Akademie voor nieuwe Kunst’. Maar het huis leent zich nauwelijks voor het ontvangen van grotere gezelschappen. De dood zou de uitvoering van Van Doesburgs weinig realistische plan verhinderen. Aan Oud schreef Van Doesburg tijdens de bouw van het huis in Meudon: ‘Ik hoop dat ik door dit huis mijn positie zal kunnen verbeteren, daar ik altijd zoo primitief geïnstalleerd was, dat ik nooit iemand durfde te ontvangen, wat me heel wat schade berokkend heeft.’ ‘Ik moet zo waanzinnig hard werken om het leven te houden, dat ik maar niet op adem komen kan,’ schreef Van Doesburg begin 1929. Hij was uit Straatsburg ‘financieel zoogoed als geruïneerd en moreel zoogoed als stompzinnig’ teruggekeerd, naar zijn zeggen ‘geestelijk berooid en bestolen’. Voor zijn gevoel moest hij in Parijs weer van voren af aan beginnen. Nelly van Moorsel, Van Doesburgs derde vrouw, klaagde in maart 1930 tegen de architect Cornelis van Eesteren: ‘Does heeft verder heelemaal geen opdrachten en schrijft zich een “aap” om wat te verdienen!’ Pas in de loop van december 1930 konden de Van Doesburgs hun huis in Meudon betrekken. Het was nog maar half ingericht. Van Doesburg was al ernstig ziek en had sinds augustus nauwelijks inkomsten gehad. Nelly schetste een somber beeld: ‘Hij kan niet werken, rust uit, en leeft op streng dieet en het is nu weer zóó dat hij zelfs ’s nachts niet in bed kan liggen, maar in ’n groote stoel aan tafel slaapt. Je begrijpt dat hem dit alles ontzettend verslapt en vermagerd.’ Volgens zijn arts moest Van Doesburg voor herstel naar een sanatorium in de bergen. De financiële middelen voor een dergelijk verblijf ontbraken echter, zodat de Arps met hulp van Van Eesteren begin februari een aantal vrienden en kennissen om financiële hulp verzocht om een verblijf in Zwitserland mogelijk te maken. Uiteindelijk vertrokken de Van Doesburgs 24 februari 1931 naar het hoger gelegen Davos. ‘Ik hoop zoo van harte dat Does daar weer volkomen gezond van terug zal komen,’ schreef Nelly. Van Doesburgs tweede vrouw, Lena Milius, bekommerde zich ook na hun scheiding over Van Doesburg. Tijdens zijn ziekte schreef ze: ‘Dat duurt nu al maanden en hoewel Nel zich tot dusver buitengewoon dapper gehouden heeft en voor alle drukte en narigheid alleen stond, kreeg ik gisteren zoo’n wanhoopige brief van haar, dat ik er het liefst direct heen zou gaan om ze wat op te beuren. Ik stuur ze natuurlijk zooveel geld als ik missen kan, maar nu het zoo lang duurt, gaat hij zich zoo bezorgd maken dat er telkens hevige benauwdheden op volgen.’ Eind 1930 reisde ze naar Parijs om te helpen met de verhuizing naar Meudon, maar in maart 1931 arriveerde ze te laat in Davos om Van Doesburg nog levend aan te treffen: haar ‘eigen heerlijke domme, knappe, sterke malle, blonde, hartstochtelijke jongen’ was twee dagen tevoren volkomen onverwacht aan een hartaanval bezweken. Op de allerlaatste foto die van hem is gemaakt, toen hij dood op zijn bed lag, had Van Doesburg een tevreden uitdrukking op zijn gezicht. Van Doesburg was zevenenveertig jaar geworden. ‘Je kunt wel zeggen, het is jong, maar het was middenin zijn werk,’ vond Nelly. ‘’t Was helemaal het karakter van Doesburg, hij was levendig en dan ook maar ineens dood.’||https://www.parool.nl/kunst-media/leider-wilde-hij-zijn-en-niet-in-nederland-met-zijn-verwaten-plebeermentaliteit-de-langverwachte-biografie-van-theo-van-doesburg~b2c51937/
2022-09-24||Om de boeken van schrijver Guillermo Arriaga wordt in de gevangenis gevochten||Het vuur redden gaat over de rijke, verveelde choreografe Marina. En over José Cuauhtemoc, die beschadigd is door een jeugd onder het harde regime van een fysiek en psychologisch gewelddadige vader, die hij op een dag dus maar in de fik stak. En nu zit José Cuauhtemoc in de bak. Als Marina wordt gevraagd om met haar dansgezelschap op te treden in de gevangenis, ziet ze hem voor het eerst. En hij haar. Er ontstaat een omgang, eerst voorzichtig, Marina is per slot van rekening getrouwd – maar al gauw loopt het helemaal uit de klauwen. De aantrekkingskracht is dierlijk, de seks in vieze ondergrondse kamertjes ook. Wie uit Marina’s omgeving op de hoogte is, is in shock. Arriaga: “Er worden in Mexico veel projecten georganiseerd voor gevangenen. En ik begreep dat het geregeld gebeurt dat iemand verliefd wordt op een gevangene. Als ik deze vrouwen vroeg wat ze dan zo leuk vonden aan deze mannen, kreeg ik vaak terug dat ze heel slim zijn. En ze zijn minder macho, want gebroken door een leven in de gevangenis. Ze zijn gevoelig en staan erg open voor liefde.” “Het is een politiek manifest over sociale klassen binnen Mexico. Er is een groep die veel geld heeft en erg bang is dit te verliezen. Ze wonen in wijken met bewakers en doen hun boodschappen in bewaakte winkelcentra. Er is ook een grote groep Mexicanen die geen kansen heeft. Die, hoe erg ze hun best ook doen, niet vooruitkomen. Ik heb iemand horen zeggen: ‘De honden in reclames eten beter dan wij.’ Dat genereert woede.” “Bovenal raciaal. Toch ontkennen wij dat we een racistisch land zijn. We hebben toch allemaal inheems bloed, zeggen we. Maar de kleur van je huid bepaalt voor een groot deel de kansen die je hebt. Dit zie je terug in films, telenovelas en reclames. Ook op hoge posities binnen de regering zie je ook voornamelijk witte mensen. De natives worden niet vertegenwoordigd.” “Ze ontkennen het. Ze worden ook boos als je het aanstipt. Zeggen dat het niet klopt. Maar het mooie was dat ik op mijn boek juist dankbare reacties kreeg. Van mensen die zeiden dat ik hen de ogen had geopend. Dat het oproept tot zelfreflectie, maar ook reflectie op de situatie in het land. Op onrecht, politiek, corruptie en de drugshandel.” “Seferino is buitenshuis de grootste held van het boek. Hij is een intellectueel die constant probeert iedereen de ogen te openen over de ongelijkheid in het land. Maar binnenshuis is het een monster. Hij kon zich niet vrijmaken van het machismo, van de woede en reageert dat af op zijn gezin.” “Men zegt wel dat Het vuur redden gaat over een rijke vrouw die verliefd wordt op een arme man. Maar hoewel José Cuauhtemoc in de gevangenis zit, behoort hij ook tot een soort elite. Hij is hoogopgeleid, spreekt meerdere talen, had een intellectuele vader. Intellectuelen in Mexico verdienen overigens niet veel geld, en hebben ook niet zo veel aanzien. Er is ook een verschil tussen de intellectueel en de schrijver. Een intellectueel opent gesprekken over de politiek. Een schrijver is een verhalenverteller en houdt zich bezig met taal. Wij schrijvers zijn over het algemeen populairder dan intellectuelen.” “Een goed verhaal te vertellen hebben, is een goed startpunt. En als je dan ook nog goed kunt schrijven, is het een geweldige combinatie. Het is overigens niet nodig om in de gevangenis te hebben gezeten om een goed verhaal te kunnen vertellen. Ik schrijft niet per se vanuit ervaring, maar vanuit mijn binnenwereld en verbeelding.” “Nee, ik wist dat ik die wel geloofwaardig kon neerzetten. Ik groeide op in een buurt die op economisch niveau lage middenklasse was, maar hoogopgeleid. Op economisch gebied behoor ik nu tot de hoge klasse, maar ik voel me nog steeds erg verwant met de buurt waar ik ben opgegroeid.” “Mijn uitgeverij heeft er meteen nog een paar dozen met het boek heengestuurd. Het idee voor het schrijfproject voor gevangenen kwam hieruit voort. Helaas heb ik Het vuur redden nog niet kunnen sturen, het is nog niet vertaald in het Portugees. Maar mijn boek is wel in een aantal andere gevangenissen gelezen. Ik ben naar een bijeenkomst geweest van zware jeugddelinquenten die, in navolging van de gevangenen in mijn boek, brieven schreven waarin ze vertelden over de moorden die ze hadden gepleegd. Voor veel van hen was mijn boek het eerste boek dat ze in hun leven lazen.” “Als je geen toegang hebt tot kunst of cultuur, en dan opeens wel, dan ben je heel ontvankelijk. Mijn eerdere roman Zoete geur van de dood speelt zich af in een dorpje waar ik veel kom. Het heeft tachtig, vooral analfabete inwoners. Toen het boek uitkwam, bracht ik een exemplaar naar het dorp. Toen ik later eens terugkwam was het helemaal beduimeld. Toen bleek dat een schoolgaand meisje elke avond had voorgelezen en dat de meeste dorpsbewoners kwamen luisteren. Ze vonden het een geweldige ervaring en lazen het nog een keer. En nog een keer. Ze waren niet gewend om te lezen, maar waren er juist daarom zo ontvankelijk voor. Hetzelfde geldt voor de gevangenen. Ze worden compleet door het optreden overvallen.” “In Mexico heb je literaire clubjes met schrijvers. Ze hebben hun eigen kranten of literaire magazines en bespreken daarin vooral het werk van andere schrijvers uit datzelfde clubje. Ik behoor niet tot zo’n groep, dus over mij wordt weinig geschreven. Het vuur redden was gedurende een jaar en drie maanden het meestverkochte boek van Mexico, maar er is geen enkele recensie over verschenen in Mexico. Dat is toch opmerkelijk. Ik leef van het schrijven, maar in Mexico zijn er niet veel die dat kunnen zeggen. Maar er zijn andere manieren om boeken te verkopen.” “Dat hielp inderdaad. De Alfaguara is een soort Booker Prize, maar dan in Spaans taalgebied. Als je Alfaguara wint word je meteen in alle Spaanstalige landen uitgegeven, en in grote oplages. Het is echt een big deal.”||https://www.parool.nl/kunst-media/om-de-boeken-van-schrijver-guillermo-arriaga-wordt-in-de-gevangenis-gevochten~bec34914/
2022-09-24||De aarde wordt onnodig nog iets sneller naar de kloten geholpen||“Ik heb niet het gevoel dat er een langetermijnbeleid is uitgestippeld voor de komende decennia. We hebben als samenleving nog geen lijn die we kunnen volhouden over onderwerpen als stikstof, wooncrisis en klimaat. We zijn brandjes aan het blussen,” zei Rutger Claassen, hoogleraar politieke filosofie en economische ethiek aan de Universiteit van Utrecht, tijdens zijn interview in de podcast van Jort Kelder. Ik vrees dat hij gelijk heeft. Het was een historische Prinsjesdag. Gejoel en geschreeuw voor de Koninklijke Schouwburg in Den Haag, omgekeerde vlaggen en ik heb voor het eerst in m’n bewuste leven gezien dat de koning werd uitgefloten. Niet onbegrijpelijk; het vertrouwen in de politiek is gedaald tot een historisch dieptepunt. Ook het vertrouwen in het koningshuis is gedaald volgens jaarlijkse peilingen van de NOS. Er is verbittering over energierekeningen die niet meer betaald kunnen worden, woningen die niet verkrijgbaar zijn, de torenhoge benzineprijs en spaargeld dat verdampt door de inflatie. Er zijn geen handen aan het bed, geen bevoegde docenten voor de klas en er is gesteggel met de boeren en over het asielbeleid. 90 procent van het Nederlandse gas is verkocht aan buurlanden die het goedkoop verkopen aan hun eigen burgers, terwijl wij daardoor gas moeten importeren voor de hoofdprijs. Ondertussen hebben wij het meeste last van de sancties, want de Russen hebben nu meer inkomsten door de hogere prijs van het gas. En dat terwijl Rusland aan de Finse grens dagelijks 10 miljoen euro aan gas opbrandt in de lucht. Klimaatexperts maken zich zorgen dat de enorme hoeveelheid CO2-uitstoot het smelten van sneeuw en ijskappen op de Noordpool versnelt en daarmee de nadelige gevolgen van klimaatverandering vergroot. Poetin wordt rijker en wordt tegelijkertijd militair in het nauw gedreven. Welke rare sprongen hij gaat maken in de toekomst is volledig onvoorspelbaar. Nederlanders worden armer en Europa heeft geen langetermijnstrategie voor een betaalbare energietoevoer. De aarde wordt onnodig nog iets sneller naar de kloten geholpen. Het zijn geen leuke tijden om in de politiek te zitten of op enige manier verantwoordelijkheid te dragen. En toch moet het juist nu, meer dan ooit. “Als we kijken naar de wooncrisis, kun je in principe maar twee kanten op gaan; bepalen dat je geen nieuwkomers meer toelaat óf bepalen dat je dat wel doet en die van woningen voorziet. We hebben nu acht miljoen woningen en we moeten naar negen miljoen. Je moet je afvragen: hoeveel mensen kunnen we aan, hoeveel hebben we nodig, hoeveel willen we? En daar maak je een plan voor,” vindt Jort Kelder in zijn interview met Claassen. Dan moet je wel een overheid hebben die ver vooruit kijkt, in plaats van tijdens de vorige financiële crisis door kortetermijndenken bouwprojecten afzegt en toestaat dat veel vastgoed aan buitenlandse investeerders wordt verkocht. Het is een kwestie van knopen doorhakken voor de lange termijn. Maar ik vraag me af of een systeem waarin we om de vier jaar van regering veranderen in staat is om langetermijnoplossingen te vervaardigen. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/de-aarde-wordt-onnodig-nog-iets-sneller-naar-de-kloten-geholpen~bae7debf4/
2022-09-24||Ik heb zo’n billenspuit in het toilet opgehangen nadat ik jarenlang een fles water had staan||“De auto rijdt beter als-ie schoon is,” zegt mijn lief. Ik geloof het meteen, net zoals ik ook altijd merk dat mijn dag beter verloopt als ik lievelingskleren aan heb. Net zoals schoenen beter lopen als ze gepoetst zijn. Net zoals ik beter schrijf als het bureau opgeruimd is en beter slaap op een vers hoofdkussen. Maar dat van die auto wist ik nog niet. Het is zaterdagmiddag en onder een late maar hete septemberzon kijk ik mijn ogen uit bij het autowasplein waar ik mee naartoe ben genomen. Ik ken het, de carwash, maar alleen uit de videoclip van Rose Royce waar mannen in oranje pakken al dansend, grappend en flirtend auto’s inzepen. Thuis hadden we vroeger geen auto. Wel buren die zich op zaterdagmiddag met sponsen over hun auto’s bogen, maar zelf heb ik het nog nooit gedaan. Om mij heen zie ik mensen driftig in de weer met slangen, borstels, geurautomaten, mattenwassers, hogedrukspuiten, stofzuigers en waslagen. Vaders die zoontjes laten meehelpen, jongemannen die elkaar over de motorkap begroeten, stellen die simultaan soppen, tieners op scooters die poetsen tot het glimt. Terwijl mijn zoon behendig de zeven stappen van het wasprogramma doorloopt, bekijk ik het schouwspel, dat me doet denken aan een waterballet en een ontmoetingsplek ineen. Een hogedrukspuit die stof en vogelpoep in een mum van tijd laat verdwijnen, het lijkt me heerlijk om zo ook even het huis rap te ontdoen van stof en vuiligheid. Het is dan wel geen hogedrukspuit, maar een paar jaar geleden heb ik zo’n billenspuit, ook wel bidetkraan of handdouche, in het toilet opgehangen nadat ik jarenlang een fles water had staan. Tijdens een bezoek aan Soedan had ik in veel toiletten zo’n hogedrukreiniger voor de billen getroffen. Zoveel hygiënischer. Toen ik op de laatste dag van mijn verblijf aldaar een workshop gaf aan jonge spokenworddichters in de woning van de Nederlandse ambassadeur, en ik nietsvermoedend de spuit aanzette tijdens mijn toiletbezoek, was ik totaal onvoorbereid op de kracht van de straal. Die blies me bijna het toilet af en met een doorweekte jurk probeerde ik vervolgens zo onzichtbaar mogelijk weer plaats te nemen tussen het gezelschap. Sindsdien check ik altijd even hoe de straal staat afgesteld. Toch apart hoe het geheugen werkt, denk ik, terwijl ik in de lome warmte de ene na de andere auto zie komen en gaan. Gepoetst, gebalsemd en gepolijst zoeven we even later terug in onze glimmende bak. We glijden door bochten, pakken zonder moeite een heuvel, geruisloos stoppen we voor zebrapaden, voegen in, ritsen alsof we het asfalt nauwelijks raken en ik parkeer in als ware ik een volleerd rijinstructeur. De auto rijdt beter als-ie schoon is. Spokenwordartiest, schrijver en ­docent Babs Gons maakt ons deelgenoot van haar belevenissen. Lees al haar columns hier terug. Reageren? b.gons@parool.nl||https://www.parool.nl/columns-opinie/ik-heb-zo-n-billenspuit-in-het-toilet-opgehangen-nadat-ik-jarenlang-een-fles-water-had-staan~bdcf4b04/
2022-09-24||Hoe het Amsterdamse kasteel Slot Ilpenstein in de polder verdween||Na de totstandkoming van de Beemster lieten twee schatrijke Amsterdammers hun oog vallen op het nabijgelegen Purmermeer. Eén van hen was Dirck van Oss, een drijvende kracht achter de inpoldering van de Beemster. Als beide initiatiefnemers kort na elkaar overlijden, neemt een aantal andere welgestelde Amsterdammers hun plannen over. Op 10 juni 1617 verleenden de Staten het aangevraagde octrooi. Maar de droogmaking kwam pas ruim twee jaar later goed op gang. In 1622 was de droogmaking voltooid, en werd ook Slot Ilpenstein opgeleverd. Van Slot Ilpenstein is nu geen steen meer terug te vinden. Slechts een oprijlaan en de straatnaam Hofweg herinneren aan het indrukwekkende buitenplaats, gebouwd op een hoger gelegen deel van de Nes waar in 1574 de Spanjaarden een schans hadden gemaakt. In verschillende historische documenten wordt de naam ‘Het Slot’ gebruikt. Al had Ilpenstein het uiterlijk van een kasteel, het was in feite een buitenplaats voor de eerste eigenaar Volkert Overlander (1570-1630), een puissant rijke Amsterdamse koopman. Volkert Overlander trouwde in 1599 met Geertruid Hooft, na zijn studie rechten aan de universiteit van Leiden en promotie aan de universiteit van Bazel. Uit dit huwelijk werden tien kinderen geboren, onder wie Maria en Geertruid Overlander. Maria trouwde met Frans Banninck Cocq, de kapitein op Rembrandts Nachtwacht. Volkert Overlander woonde in een groot grachtenpand aan het Singel. Naast functies bij de Amsterdamse Wisselbank en de Admiraliteit van Amsterdam werd hij in 1621 en 1628 benoemd tot een van de burgemeesters. De Purmerheerlijkheid, bestaande uit Purmerend, Ilpendam en Purmerland, was in 1410 door de graaf van Holland in erfleen geschonken aan Willem Eggert en nadien aan de graven van Egmond. De feodale bestuursvorm hield stand tot 1582, toen de stad Purmerend zich losmaakte uit de leenband. De dorpen Purmerland en Ilpendam bleven toebehoren aan de graaf. In 1609 kwam deze heerlijkheid te koop en werden de steden Monnickendam en Edam eigenaar. Tien jaar later verkochten de steden de rechten aan Volkert Overlander, die zich met de adellijke titel heer van Purmerland en Ilpendam mocht tooien. Met de koop van de heerlijkheid kreeg Overlander een deel van de Purmer in handen. De bedijkers dienden dus rekening te houden met de belangen van deze eigenaar. Bij de kavelverdeling bleek hij de grootste investeerder. Hij werd niet alleen lid van het college van hoofdingelanden, maar tevens hun voorzitter. Slechts enkele prenten en wat foto’s geven een indruk van Slot Ilpenstein. Ook is uit diverse schriftelijke bronnen nog iets bekend van het interieur en de inrichting van enkele kamers, met aan de wand schilderijen van familieleden en wapenborden. De families bewaarden op Ilpenstein ook graag zaken van geschiedkundige waarde, zoals de zilveren troffel waarmee de eerste steen van het stadhuis van Amsterdam is gelegd. Andere voorbeelden zijn de mantel van aangetrouwd familielid raadpensionaris Johan de Witt en de stoel waarop prins Willem I vaak zat wanneer hij in Amsterdam was. In een beschrijving werd de oprijlaan genoemd, omdat daar een grote Romeinse altaarsteen stond met afbeelding en inscriptie van de heidense godin Nehalennia (zie kader). Het huwelijk van Maria Overlander en Frans Banninck Cocq bleef kinderloos, waarna het slot en de heerlijkheid overgingen naar erfgenamen van de familie De Graeff. Deze erfgenamen hebben de heerlijkheid in bezit gehad tot de Franse tijd en hebben Ilpenstein bewoond tot de sloop in 1872. Leden van deze rijke en machtige familie waren burgemeester van Amsterdam en vervulden tal van invloedrijke ambten. De familieleden De Graeff verloren langzamerhand de aandacht voor Ilpenstein. In de kerk in Ilpendam was wel een hofbank met familiewapen voor hen gereserveerd, maar de vraag is of zij ’s zomers nog veel aanwezig waren. Het slot leed aan een gebrek aan onderhoud en bood weinig comfort. De laatste vrouwe van het hof, Christina Elisabeth de Graeff, verbleef er waarschijnlijk permanent omdat zij getrouwd was met Jacob van Garderen, gemeenteontvanger en latere burgemeester van Ilpendam. Tot haar overlijden in 1872 heeft zij op Ilpenstein gewoond. Zij is begraven in de grafkelder van de familie, die in 1850 buiten tegen de noordmuur van de kerk in Ilpendam was gebouwd. De grafkelder is ook uit de belangstelling van de familie geraakt en in 1939 gesloopt, maar in 1973 door de leden van de Oudheidkundige Commissie Ilpendam weer in oude staat herbouwd. Notaris Merens stelde een verkoopadvertentie op voor de veiling van Ilpenstein op 3 december 1872. Van 7 tot en met 10 oktober was al de veiling van de inboedel geweest en de schilderijen en antiquiteiten werden 3 december op een veiling in Amsterdam verkocht. De Purmerendse ondernemers Nicolaas en Cornelis Brantjes werden de nieuwe eigenaren van het slot en zij lieten aannemer Oderkerk ‘het bestaande amoveren’ – dat wil zeggen slopen en een nieuwe boerderij bouwen. Jan Meijer en Ben Treijtel zijn leden van de Oudheidkundig Vereniging Ilpendam. Dit artikel is een bewerking van het artikel dat ze schreven voor het jubileumboek De Purmer is mijn gebied 1622-2022, uitgeverij Noord-Holland.||https://www.parool.nl/amsterdam/hoe-het-amsterdamse-kasteel-slot-ilpenstein-in-de-polder-verdween~b8c067dd/
2022-09-24||Opinie: ‘Bij vrije keuze past geen enkele vorm van vaccinatiedwang’||Maandag is een nieuwe coronavaccinatiecampagne begonnen. Daarmee komt helaas ook het vergiftigde debat over vaccinatie weer op gang. De opstellingen van de verschillende kampen lijken zich te hebben verhard en dus is de vraag hoe we weer tot elkaar komen. Het advies van het OMT-V om een herhaalprik te halen, is gericht op mensen van boven de 60 of met onderliggende aandoeningen. Andere mensen hebben niet zo veel baat bij het vaccin, zeggen de voornaamste adviseurs van de regering. Toch lees je dat vrijwel nergens terug. Eerlijke communicatie over dit advies zou de angel al aardig uit het debat halen. Juist het OMT-V wijst erop dat je wel of niet laten vaccineren, een persoonlijke afweging is. De vraag wordt dan of we als maatschappij bereid zijn iedereen zelf die afweging te laten maken. Vrijwel gelijktijdig met de presentatie van het advies van het OMT-V komt de overheid met een pakket maatregelen per sector die samen het nieuwe beleid tegen corona zouden moeten vormen. Opvallend genoeg wordt het coronatoegangsbewijs daarin bij diverse sectoren als optie vermeld. Hoe valt dat nog uit te leggen, terwijl het merendeel van de bevolking helemaal niet wordt geadviseerd een prik te nemen? Daar verlies je draagvlak mee. Het coronatoegangsbewijs heeft bovendien geen zin. Het vaccin vermindert de kans om als gevolg van een Covid-19-besmetting in een ziekenhuis te belanden, maar biedt geen significante bescherming tegen overdracht van het virus. Dat is belangrijk omdat veel van de maatregelen die onderscheid maken tussen groepen mensen gefundeerd zijn op de foutieve aanname dat het die bescherming wél biedt. Het toegangsbewijs is een drukmiddel, onder het mom van ‘keuzes hebben consequenties’. Waarom heb je een drukmiddel nodig als enkel risicogroepen wordt geadviseerd de herhaalprik te laten zetten? Iedereen is vrij om de prik te laten zetten. Vooral als je een gerede kans hebt iets ernstigs aan corona over te houden, of daar bang voor bent, kan het een goed idee zijn. Gelukkig geldt dat voor de meesten van ons niet. Veel mensen hebben mogelijk niet door wat het drukmiddel doet met mensen die om wat voor reden dan ook geen injectie willen. Iemand die ervoor heeft gekozen zich niet te laten vaccineren en die om die reden onder de luifel van een terras wordt weggestuurd als hij of zij daar even wil schuilen voor de regen, haakt af. Die verliest het vertrouwen in de overheid, de medische stand en het publiek dat dit laat gebeuren. Niet raar dus dat bijna een miljoen mensen hun handtekening hebben gezet onder de petitie Onverdeeld Open, tegen elke inzet van de coronapas. En hoewel de coronapas wel opduikt in de maatregelenladder, lijkt hij niet terug te keren in de maatregelen die op dit moment als wetsvoorstel bij de Tweede Kamer liggen. Maar onze bestuurders weten daar wel raad mee. Er is een zogeheten vangnetbepaling in de wet opgenomen die de minister de bevoegdheid geeft alle beperkingen in te stellen die hem noodzakelijk lijken. In de toelichting bij deze bepaling wordt expliciet verwezen naar het coronatoegangsbewijs. Zo wordt de enige collectieve maatregel waarvan is vastgesteld dat hij niét werkt, via de achterdeur alsnog mogelijk gemaakt. Opvallend is overigens dat het kabinet zo’n vangnetbepaling eerder ook al in de Tijdelijke wet maatregelen Covid-19 wilde stoppen. Met een Kamerbreed gesteund amendement heeft de Tweede Kamer die bepaling toen uit die wet gehaald. Dat moet het parlement opnieuw doen. Wetten zijn vooral bedoeld om de bevolking te beschermen tegen al te ongebreidelde macht van de overheid. Daar past een bepaling als deze niet bij. We mogen ook verwachten van wetgeving dat ze eenduidig en helder is. Zodat niet alleen de Tweede Kamer en de bevolking weten waar ze aan toe zijn, maar ook deze en volgende regeringen. We weten immers nooit wie er de volgende keer in het Torentje zit, of de keer erna. Overheidsfalen lijkt in toenemende mate te worden afgewenteld op de burger door die rechten te ontnemen en bepaald gedrag af te dwingen. Daar ligt een ronduit regenteske opvatting van sturing aan ten grondslag. Het is funest voor het vertrouwen in het beleid en het splijt de samenleving. Het is geen duurzame oplossing om de opvolgende crises te bestrijden door specifieke groepen burgers rechten te ontnemen. Zo komen we nooit tot elkaar.||https://www.parool.nl/columns-opinie/opinie-bij-vrije-keuze-past-geen-enkele-vorm-van-vaccinatiedwang~bdf3bdf1/
2022-09-24||Opinie: ‘Extreemrechts in Europa staart zich blind op niet heel oorspronkelijke authentieke cultuur’||Zondag gaat Italië naar de stembus. Grote favoriet voor de eindzege is Giorgia Meloni, leider van de extreemrechtse partij Fratelli d’Italia. Haar politiek cv is gerust ongebruikelijk te noemen. Ze was in haar jeugd actief voor de jongerenafdeling van de neofascistische Movimento Sociale Italiano, in 1946 opgericht door aanhangers van Mussolini. In een video uit 1996, waar ze inmiddels afstand van heeft genomen, zien we een jonge Meloni op de Franse televisie verklaren dat Mussolini een goede politicus was, die altijd in het belang van Italië heeft gehandeld. Dergelijke positieve uitlatingen over Mussolini, waarin hij in verband wordt gebracht met betere tijden, zijn in Italië niet zeldzaam. Historicus Francesco Filippo noemt het een voorbeeld van historische amnesie. Volgens hem zou het accurater zijn Mussolini te beschrijven als ‘de grootste slager uit de geschiedenis van Italië’. Nu rijst natuurlijk de vraag waarom een partij als Fratelli d’Italia, die openlijk flirt met het fascisme van Mussolini, het zo ver kan schoppen in een democratisch systeem. Volgens de peilingen is de partij op dit moment goed voor ongeveer een kwart van de stemmen. Bij de vorige verkiezingen, in 2018, bleef Fratelli d’Italia nog op een schamele 4,4 procent steken. Terwijl andere partijen onder premier Mario Draghi een coalitie van nationale eenheid vormden, bleef Meloni’s partij altijd oppositie voeren. In een tijd waarin de crises elkaar opvolgen, biedt haar partij veel Italianen kennelijk een aantrekkelijk alternatief. Tegelijkertijd past de populariteit van Fratelli d’Italia in een bredere Europese trend. Denk bijvoorbeeld aan de recente winst van de Zweden Democraten en de historisch hoge score van Marine Le Pen tijdens de Franse presidentsverkiezingen van dit jaar. Betekent dit dan een grote ommezwaai voor het Italië dat de afgelopen jaren door voormalig EU-bankier Draghi werd geleid? Volgens specialisten ligt een anti-EU-koers niet voor de hand, niet in het minst omdat Italië grote sommen geld ontvangt uit de Europese coronafondsen. Meloni’s nationalisme lijkt dan ook niet zozeer politiek of economisch van aard – hoewel ze wel voorstander is van lagere belastingen voor bedrijven – maar richt zich vooral op het behoud van de Italiaanse cultuur. In dat opzicht is Meloni’s discours niet heel anders dan dat van bijvoorbeeld Le Pen. Meloni verdedigt de traditionele Italiaanse familie, waarmee ze zichzelf als vrouw en als moeder identificeert en is tegen de uitbreiding van LHBT-rechten en ‘genderideologie’. Christelijke waarden spelen in haar definitie van de Italiaanse cultuur een centrale rol, zo is zij ook tegen het recht op abortus en euthanasie. Het is een nostalgisch nationalisme dat verlies van culturele waarden en tradities wil voorkomen. De Italiaanse identiteit staat volgens Meloni en haar partij onder druk door de toestroom van niet-westerse immigranten, moslims, de verregaande invloed van de Europese Unie en de wereldwijde ideologie van het zogenaamde ‘wokisme’. Die visie op nationale cultuur is vergelijkbaar met die van andere extreemrechtse partijen in Europa, zoals bijvoorbeeld ons eigen Forum voor Democratie. Maar wat mogelijk zorgelijker is, is dat dergelijke ideeën ook steeds meer hun weg vinden naar de verkiezingsprogramma’s van middenpartijen. Het idee van het Italiaanse volk dat in de verdrukking komt verschilt niet zo veel van het discours van de Franse centrumrechtse partij Les Républicains. In hun laatste verkiezingsprogramma stelden zij onder andere geboortepremies voor, om zo Franse gezinnen te stimuleren meer kinderen te krijgen. Dit valt rechtstreeks te linken aan de omvolkingstheorie van filosoof Renaud Camus, die stelt dat de Franse bevolking uiteindelijk zal worden verdreven door immigranten, die gemiddeld gezien meer kinderen krijgen dan Fransen zonder migratieachtergrond. In Nederland sprak VVD-minister Dilan Yesilgöz zich onlangs uit tegen het ‘wokisme’, dat zij bestempelde als een van de grote bedreigingen van de rechtsstaat. Daarnaast wordt op dit moment met belastinggeld een omroep gefinancierd die zich herhaaldelijk openlijk racistisch uitlaat op de nationale televisie. Deze voorbeelden laten zien dat extreemrechts gedachtengoed allang salonfähig is: cultureel nationalisme manifesteert zich ook in Nederland bij mainstreampartijen, in de media en in de publieke ruimte. Het moge duidelijk zijn dat een discours dat er enkel op is gericht warme, nostalgische gevoelens over het eigen volk aan te wakkeren en anderen uit te sluiten, niet opgewassen zal zijn tegen de actuele politieke en economische uitdagingen. Anderzijds, een politiek verhaal dat voorbijgaat aan de emoties en reële zorgen van de bevolking zal nooit het vertrouwen van de meerderheid krijgen. Dit werd afgelopen dinsdag nog pijnlijk duidelijk uit cijfers die onderzoeksbureau I&O Research publiceerde: zo’n 80 procent van de Nederlanders heeft geen vertrouwen in het kabinet-Rutte IV. Waar rechtspopulisme een verdeling creëert tussen wij en zij op basis van een culturele definitie van het authentieke volk, ontstaat er in de Nederlandse politiek een steeds grotere afstand tussen politiek en burgers. Dan rest de vraag of er een alternatief bestaat voor bovenstaande politieke ontwikkelingen. Een deel van de oplossing ligt ongetwijfeld in het realiseren van meer direct contact tussen bestuurders en burgers. Als cultuur- en letterkundige zou ik daarnaast willen pleiten voor een alternatief cultureel verhaal. Niet Meloni’s simplistische en reductionistische interpretatie die de Italiaanse cultuur beperkt tot de landsgrenzen, maar cultuur als het resultaat van eeuwenlang menselijk contact en samenleven, ook (juist!) buiten de huidige landsgrenzen om. Een cultuur die zich isoleert, is gedoemd te mislukken.||https://www.parool.nl/columns-opinie/opinie-extreemrechts-in-europa-staart-zich-blind-op-niet-heel-oorspronkelijke-authentieke-cultuur~b40fd30f/
2022-09-24||Zanger Kenny B: ‘Het is best wel apart om mij te zijn’||“Ik ben er geboren, maar mijn familie komt uit het binnenland. In mijn jeugd was Suriname nog niet onafhankelijk, maar van Nederland merkte je niet veel. In sommige radioprogramma’s werd wel Nederlandse muziek gedraaid. The Cats waren ook bij ons populair. En Heintje had een grote hit in Suriname: ‘Maaaama, je bent de allerliefste van de heeeele wereld.’ Op school was het onderwijs wel heel Nederlands. We gebruikten De Kleine Bosatlas; van de Nederlandse provincies wisten we alles, maar er stond maar één pagina Suriname in. We leerden ook over kraaien, spreeuwen en meeuwen, maar niets over Surinaamse vogels.” “Ik aarzel het woord te gebruiken want het betekent oorspronkelijk ‘weggelopen vee’. Ik ben een nazaat van tot slaaf gemaakten die wisten weg te vluchten van de plantages en zich vestigden in het binnenland. Pas lang na de afschaffing van de slavernij zijn ze mondjesmaat richting Paramaribo getrokken. De houding was: jullie kunnen wel zeggen dat we vrij zijn, maar we moeten het nog maar eens zien. Marrons zijn niet altijd vriendelijk ontvangen in Paramaribo. Als ik als jongen in Paramaribo op straat liep, maakten andere kinderen oerwoudgeluiden. Nu hangt in de Domineestraat, een belangrijke winkelstraat, een heel groot doek met daarop een foto van mij en de tekst ‘Welcome to the city of Kenny B’.” “Geweldig om te doen. En ik sta versteld van mezelf: ik wist al dat ik kon zingen, maar nu blijk ik ook nog iets te vertellen te hebben. Ik heb het in The Story of Kenny B over waar ik ben geboren, over hoe het thuis was, over hoe ik me daarna heb ontwikkeld. Ik ben ter voorbereiding echt diep aan het graven geweest in mijn eigen leven. Ik had al een breed publiek, maar nu is er ook het theaterpubliek bijgekomen. Ik wist niet eens dat dat bestond. Oudere mensen vooral, ja. Maar dat vind ik wel leuk. Ik heb fans in de leeftijd van 0 tot 100 jaar, maar de harde kern is ergens tussen de 20 en 25 jaar oud. Ik vind het fantastisch dat die jonge mensen mijn muziek leuk vinden, maar het voelt ook goed te worden gewaardeerd door mensen die al wat meer hebben meegemaakt.” “Het nummer dat voor mij alles heeft veranderd, ook financieel. Ik vind het zelf niet eens mijn mooiste nummer, maar het publiek is de baas natuurlijk. Toen het zo’n grote hit werd, zeiden mensen: ‘Je droom is uitgekomen.’ Maar ik heb nooit zo groot durven dromen. Ik wilde gewoon muziek maken, dat was alles. Mijn moeder kon heel mooi zingen, van haar heb ik het. Ik was nog nooit in Frankrijk geweest toen ik Parijs schreef. Het begon met de woorden ‘Frisse morgen in Parijs...’ Toen werd het een love story. Een vriend van me zei dat ik er ook de Champs-Élysées in moest noemen. Ik wist niet eens wat het was. De Seine? Nooit van gehoord. Bij het filmen van de clip heb ik het allemaal voor het eerst gezien.” “In Suriname is Paramaribo mijn thuis, hier is Tilburg home. Ik heb er, voor ik doorbrak met Parijs, zó veel baantjes gehad. Taarten bakken, kasten bouwen, tuinstoelen in elkaar zetten, ik heb echt alles gedaan. Nu staat Tilburg voor mij vooral voor rust. Mijn werk speelt zich meestal ergens anders af, ik interact er ook niet veel. Ik zou kunnen verhuizen, maar ik vind het wel lekker zo.” “The man himself. Ik ben niet zo gelovig en al helemaal niet zweverig, maar met hem heb ik wel een heel speciale band. Hij is vier keer in mijn dromen verschenen, de eerste keer toen ik 15 was. In het dagelijks leven triggert hij me ook. In die tijd dat ik al die verschillen baantjes had, zat ik in de auto een keer te twijfelen of ik wel of niet bij een baas moest blijven. Ik zette de radio aan: Bob Marley met Buffalo Soldier. Ik dacht: Oké, dit is mijn clue, ik ben weg hier. Bob Marley was en is heel populair in Suriname. Ik was als jongen diep onder de indruk toen ik hem voor het eerst hoorde. Ik kende alleen maar liefdesliedjes. Hij zong politiek geladen songs als War. In The Story of Kenny B zing ik van hem Guiltiness.” “Familie van me. Zijn en mijn vader waren volle neven. Zijn familie komt uit hetzelfde dorp als die van mij. En nu is hij vice-president van Suriname. Ik was dienstplichtig militair in Suriname toen hij als rekruut het leger in kwam. Een man met heel veel pit, zag ik meteen. Tijdens de binnenlandse oorlog in Suriname was ik woordvoerder van zijn Junglecommando en heb ik vredesonderhandelingen gevoerd. Later zijn we onze eigen weg gegaan, maar ik beschouw hem wel als mijn brother, ik zou klaar staan als hij me nodig heeft. Maar verwacht hier van mij geen politieke uitspraken. Als het om Suriname gaat, sta ik boven de partijen. Ik voel me met geen enkele partij verbonden, maar draag iedereen die het beste met het land voorheeft een warm hart toe.” “Heb ik al zó lang. Een jaar of zeventien geleden heb ik ze eens afgeknipt. Ik kon een baan krijgen als intercedent bij een uitzendbureau, maar dan moest wel mijn haar eraf. Het was kiezen tussen brood en dreadlocks. Ik koos voor mijn brood. Om vervolgens twee weken later te worden ontslagen. Ik ben geen rastafari, ik vind het gewoon mooi zo, het heeft geen spirituele betekenis. Witte mensen met dreadlocks? Van mij mag het, absoluut. Ik vind het juist verbindend werken als mensen dingen uit elkaars cultuur overnemen. Ik vind het echt onzin dat die mevrouw Koblenko er zo hard op is aangevallen dat ze vlechtjes had die alleen zwarte vrouwen zouden mogen dragen. Ik draag vaak een pangi, een omslagdoek zoals ook mijn voorouders in de binnenlanden van Suriname die droegen. Als jij zo’n doek mooi vindt en ook zou willen dragen, zeg ik: ga je gang. Bij een indianentooi zou ik wel zeggen: Denk er nog even over.” “In Nederland heb ik maar één nummer 1-hit gehad. In Suriname wel dertien, geloof ik. Zeker twaalf. Waar ik bekender ben? In Suriname wonen veel minder mensen natuurlijk, ergens tussen de 550.000 en 600.000 mensen, dus dan kent al snel iedereen je. Maar laatst was ik op Kwakoe en ben ik vier uur lang aan niets anders toegekomen dan met mensen op de foto te gaan.” “Vis eet ik nog wel, dat is goed voor je hersenen, maar vijftien jaar geleden ben ik gestopt met het eten van vlees. Ik vond het te veel lijken op mijn eigen vlees. Om me heen zie ik wel mannen die sterker en gespierder worden van vlees, voor mij deed het niets. Het eten ervan begon me echt tegen te staan. En als je niet kan zwemmen, moet je het niet doen. Ik vind de manier waarop we met dieren omgaan ook vreselijk. Hun hele leven zitten ze in een hok en worden ze vetgemest, als ze er eindelijk uit mogen, worden ze geslacht. Maar ook dieren die in vrijheid leven verdienen het niet om door mij te worden opgegeten. In het binnenland van Suriname aten we apen. Daar jaagden we op in het bos. Natuurlijk wilden die beesten niet dood en renden ze weg met hun kinderen. Wreed, denk ik nu.” “Ik ben als asielzoeker naar Nederland gekomen. Het was de tijd dat er sprake van was dat zich buitenlandse militairen bij het Junglecommando zouden aansluiten. Adviseurs hadden daar bij Brunswijk op aangedrongen. Ik was daar fel op tegen. Het idee dat mensen van buiten op Surinamers zouden schieten! Ik zei, en public: daar doe ik niet aan mee. Dat bracht me wel in problemen natuurlijk. De Nederlandse ambassade heeft me geholpen naar Nederland te vluchten. Daar zat ik eerst een paar maanden in het asielzoekerscentrum in Zeewolde. Een heel leerzame periode.” “Wij hadden serieuze problemen in Suriname, maar in Zeewolde bleek onze binnenlandse oorlog een oorlogje te zijn vergeleken met wat andere mensen in het kamp hadden meegemaakt. Ze waren totaal ontredderd. Ik sprak mannen die hun vrouw waren kwijtgeraakt, die hun kinderen hadden zien sterven. Ik heb met Joegoslaviërs live op tv gezien hoe hun stad werd platgebombardeerd. Helaas heb ik met niemand uit die tijd contact meer. In Tilburg is wel een junk die ik nog ken uit het kamp. Hij was ook muzikant, maar is totaal aan lager wal geraakt. Het is of ik een variant op mezelf zie. Hij is linksaf gegaan, ik rechtsaf.” “Ja, bizar dat ik zo oud al ben. Ik ben een laatbloeier, was al 53 toen ik scoorde met Parijs. De meeste mannen van mijn leeftijd liggen op de bank met een biertje en denken: ze zoeken het maar uit met de wereld. Ik verkeer sinds die hit in een heel andere wereld. Ik moet daarna een keer 54 zijn geworden en 55 en... maar het is net of ik maar niet ouder word. Het is best wel apart om mij te zijn. Mijn publiek bestaat dus voor een groot deel uit twintigers, maar ik zou ook de papa kunnen zijn van de jongens in mijn band. En ik sta vaak op festivals met van die jonge gasten. Ik moet dan soms oppassen ze niet te gaan corrigeren. Ik ben niet hun vader, ik ben hun collega.” “Mijn nieuwe single. Een eenvoudige love song, echt een feelgoodnummer. Nee, ik voel bij het schrijven van een nummer nooit de druk om met een nieuw Parijs te komen. Er bestaat geen recept voor een hit. Het is echt niet zo dat Parijs met chirurgische precisie tot stand is gekomen, het was gewoon geluk hebben. Guus Meeuwis heeft veel hits gehad, maar hij heeft ook geen pasklare methode. Als hij die wel had, schreef hij elke dag een hit. En weet je nog, dat Koningslied? Daar kwamen toch heel wat deskundigen aan te pas, maar de mensen vonden het helemaal niks.” The Story of Kenny B, De Kleine Komedie, zondag 25 september om 20.15 uur||https://www.parool.nl/kunst-media/zanger-kenny-b-het-is-best-wel-apart-om-mij-te-zijn~b6b753b9d/
2022-09-24||De smaakvolle, veelzijdige keuken van Judith Cyrus zien we in De buitenvrouw maar deels terug (7)||Laten we het hebben over Judith Cyrus, een vrouw met een tomeloze energie. Ze werd geboren in Paramaribo, maar groeide op in Koog aan de Zaan, waar ze werd grootgebracht met het beste van twee werelden: roti en rode wijn, oesters en okersoep, bakkeljauw en bruine boterhammen. Ze volgde een koksopleiding en liep in Londen stage bij haar held Yotam Ottolenghi. Inmiddels is ze behalve kok ook cateraar, kookboekenschrijver, workshopdocent én oma. Dat laatste zou je totaal niet zeggen, want Judith ziet er standaard uit alsof ze net een videoclip heeft geregisseerd. Enfin. Vorig jaar verscheen haar eerste kookboek, Paramaribo. Het gaat over de smeltkroes die Suriname is: van de Creoolse keuken tot de Hindoestaanse en van de Javaanse tot de Chinese, alles komt aan bod en de receptuur is zo goed dat Paramaribo wekenlang op mijn nachtkastje lag. Dus toen ik hoorde dat Judith tegenwoordig een eigen lunchroom heeft, kon ik niet wachten om langs te gaan. Je kunt er op werkdagen van half tien tot twee uur aanschuiven voor ontbijt en lunch. Later op de dag gebruikt ze de ruimte voor besloten diners. Makkelijk te vinden is het niet, want De Buitenvrouw zit op de binnenplaats van een bedrijventerrein in Bos en Lommer. Om er te komen, moet je eerst langs een slagboom en een portier. Eenmaal binnen blijkt het een gezellige kruising tussen een bedrijfskantine en een huis­kamer, eenvoudig en kleurrijk, met een open keuken, muurschilderingen en talloze tekeningen aan de muur. Judith zien we alleen nergens. Ook geen ander personeel, op een kokkin na. De radio staat keihard, ze heeft airpods in en zodra we gaan zitten verdwijnt ze naar de keuken. Als ik na een tijdje voorzichtig informeer of ik wat mag bestellen, krijg ik te horen dat dat aan de balie moet: “We zijn een lunchroom, géén restaurant!” Voor de dui­delijkheid: ik stá aan de balie. Daarnaast had ze dit eerder mogen zeggen – en vooral vriendelijker. Er zijn mensen die bij zo’n ontvangst rechtsomkeert maken. Ik doe dat niet, want de hele stad kampt met personeelstekort en van een kokkin die alles alleen moet doen, kun je nu eenmaal niet verwachten dat ze ook nog eens glimlachend aan de balie gaat staan. Bovendien: Judith mag dan niet aanwezig zijn, haar eten is er wél. En als het ook maar enigszins zo goed is als haar boek doet vermoeden, kan ik best een sneer verdragen. Ik krijg gelijk. Zo kil als de ontvangst is, zo hartverwarmend is het eten. Alleen al de soep van de dag: een rijk gevulde linzensoep. Niet plomp en log zoals linzensoepen kunnen zijn, maar licht en toch vullend, met de juiste pittigheid en zoveel smaak dat de wereld er opeens heel anders uitziet: zelfs de kokkin lacht weer. Het broodje bakkeljauw is een van de beste die ik in tijden proefde: perfect op smaak en nog lekker zout en smeuïg. Fijn, want bij veel broodjeszaken in de stad vind ik hem te droog. Wat ook helpt, is het zelfgemaakte, knapperig zuur dat erbij komt. Dat laatste kan ook ­bijna niet anders, want Judith heeft een voorliefde voor inmaken. Ook het broodje hete kip is goed, al had de kip wat pittiger en vooral minder zoet gemogen. Dat geldt ook voor het gemberbier. De egg roll die niet op de bon blijkt te staan (hij kost 4 euro) is een opgerolde eierflens, gevuld met onder meer taugé en kool. Een gulle portie en wederom supersmakelijk, zonder het vet van een gefrituurde loempia, maar met hetzelfde ‘comfort’-­gehalte: voor 4 euro een prima vegetarisch lunchgerecht. Probleem is alleen dat er verder geen Surinaamse gerechten op de kaart staan. Wél uitsmijters en broodjes kaas, maar daar komen we natuurlijk niet voor. We komen voor de kippenworst met madame-jeanette die Judith normaal zelf draait, haar eenpansrijstgerecht mok­sâleysi waarover ik in haar boek had gelezen, en haar drankje pandan dawet waarop ik me zo had verheugd. Maar het is er allemaal niet. Als Judith zelf eenmaal binnen is, en me herkent, krijgen we op de valreep te horen dat er wél vegetarische pasteitjes zijn. Dat blijken heerlijke liefdes­baby’s van de Engelse en Surinaamse keuken: mooi goudgeel pasteideeg, gevuld met flink veel groenten en ei. Prettig vettig en geserveerd met een heerlijk stroperige saus waar bij navraag ketjap en chili-olie in blijkt te zitten. We willen méér van dit. Want hoe smaakvol en veelzijdig Judiths keuken is, zien we hier maar deels terug. Kwestie van slechte timing, verzekert ze me: ze is bezig met een nieuw menu waar je vanaf volgende week van kunt bestellen. Dat is precies als deze krant verschijnt. Doe daar dus uw voordeel mee. Dan proeft u ongetwijfeld de dikke 8 die dit eigenlijk had moeten zijn. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/de-smaakvolle-veelzijdige-keuken-van-judith-cyrus-zien-we-in-de-buitenvrouw-maar-deels-terug-7~b972096f/
2022-09-24||De stijl van Frederique Kok: ‘Ik weet nu zeker dat dit is wie ik graag wil zijn’||“Ik heb de meeste dingen uit winkels waar je gewoon, net als elke vrouw, binnenstapt en van alles hebt. De riem bijvoorbeeld komt uit een kledingzaak bij De Hallen en de rok en blouse zijn van C&A. De tas heb ik gevonden bij een uitdeeltafel in een buurthuis en de schoenen zijn van een zaak uit het dorp waar ik vandaan kom en waar ik al vele jaren schoenen koop.” “Ik heb een mooi klassieke, damesachtige stijl: ik kan goed voor de dag komen. Ik draag graag plissérokken, blousejurken en denim jurken. De kleuren die ik draag zijn overwegend bruin en zwart en in de zomer veel blauw. Net als de meeste kunstenaars heb ik net andere kleding aan dan de doorsneemens, omdat we artistiek zijn. Uiteraard kan dit heel erg uiteenlopen: er zijn vele soorten kunstenaars. Wat ik draag, ligt een beetje aan mijn gevoel, maar omdat ik mij vrijwel elke dag goed voel, kleed ik me ook altijd leuk aan.” “Ik ben transgender en ging tot een paar jaar geleden nog als man door het leven. In de jaren tachtig begon ik met kleine aanpassingen in mijn uiterlijk, zodat ik er eerst zelf aan kon wennen en nergens spijt van zou krijgen. Het begon met het dragen van een kilt, wat overigens niet erg geaccepteerd werd in die tijd. Ik ging van genderneutraal naar travestiet en ben geëindigd als een vrouw, inclusief dameskapsel, make-up, rokken en jurken. Ik weet nu zeker dat dit is wat ik graag wil en ik voel geen obstakels te zijn wie ik wil zijn.” “Wees jezelf, er is geen ander om te zijn. Je moet kleren dragen die jouw persoonlijkheid het beste doen uitkomen. Probeer hier en daar een beetje rebels te zijn. Als dat je lukt, straal je vanzelf steeds meer zelfvertrouwen uit en krijg je waarschijnlijk ook meer complimentjes van je omgeving.”||https://www.parool.nl/ps/de-stijl-van-frederique-kok-ik-weet-nu-zeker-dat-dit-is-wie-ik-graag-wil-zijn~b4f49be4/
2022-09-24||De verzekeringsarts had ongeveer een week dood in huis gelegen||De maden kropen over de twee dure, met bloed vervuilde, handgeknoopte tapijten. Hij had ongeveer een week dood in huis gelegen. Zijn hart was plotseling gestopt met kloppen, werd ons verteld. Op het dressoir lag een pasje met zijn foto erop geprint. ‘Verzekeringsarts’ stond er naast zijn naam. “Arts?” vroeg mijn collega verbaasd. Ik snapte zijn verbazing. Afgezien van de twee dure tapijten stond er niets van aanzienlijke waarde in de woning. Alleen talloze snuisterijen die gedurende een periode van pak ’m beet dertig jaar waren verzameld. Hij was geen hoarder. Gewoon iemand die hield van tierelantijntjes. Bijna alle kasten en lades stonden vol. Wat moeten mensen toch met al die spullen, vraag ik mezelf steeds weer af. Ik word er claustrofobisch van. Troep belemmert je denk­vermogen. Hoe minder spullen, hoe meer leegte in je hoofd en des te meer ruimte om na te denken. Afgezien van een aantal decoratieve objecten staat er in mijn huis haast niets dat geen functie heeft. Als ik iets minstens twaalf maanden niet heb gebruikt of gedragen, geef of gooi ik het weg. Dure spullen inbegrepen. “Ik wil mijn huis graag opruimen, maar ik weet niet waar te beginnen,” hoor ik vaak van klanten. Dat is ook lastig als alles helemaal vol staat. Je woning opruimen doe je nooit in één dag. Begin klein en doe het stapsgewijs. Het is een reeks van kleine overwinningen, waarna je de finish behaalt. Met regelmaat sta ik in extreem vervuilde, overvolle woningen. Het is normaal om naar een berg met afval te kijken en jezelf af te vragen hoe je dit ooit weg gaat krijgen. Maar dan gaat de knop om. We beginnen altijd in de kleinste ruimte. Die is het snelst leeg te ruimen en dat zorgt voor de eerste overwinning – en geeft hoop voor de rest van de race. Moeilijker is het loslaten. Het idee dat je de spullen die in je woning staan écht nodig hebt. Maar hoeveel spullen heeft een mens nu werkelijk nodig? Uiteindelijk komen we te overlijden en nemen we niets mee ons graf in. Het merendeel van onze spullen wordt weggegooid en verbrand. De eeuwige race naar het vergaren van meer en meer verblindt ons, totdat het te laat is en we met spijt terugkijken. Een leven alleen geleefd om iets op te bouwen, dat de dood in één adem van ons afneemt. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/de-verzekeringsarts-had-ongeveer-een-week-dood-in-huis-gelegen~b2ac5beb/
2022-09-24||Het Amsterdam Heleen van Ketwich Verschuur: ‘In de zomer is Borneo-eiland net een vakantiedorp’||“Mijn vader zat in het kabinet van oud-burgemeester Samkalden. Mijn eerste bewuste herinnering aan de stad is dat ik op mijn vierde met mijn moeder naar het stadhuis ging. Daar rende ik de hele tijd in en uit een oude paternosterlift, dat vond ik superspannend.” “Op 5 juni 1987 had ik mijn eerste werkdag bij de Nieuwe Kerk. Vanaf het station liep ik over de Dam naar dat imposante gebouw. Ik weet nog dat ik dacht: deze kerk gaat een heel belangrijke rol spelen in mijn leven. Ik heb er uiteindelijk 29 jaar gewerkt, onder andere als commercieel manager, en ben er nog steeds ieder jaar op 4 mei als vrijwilliger bij de Nationale Herdenking.” “Sinds 2005 woon ik op Borneo-eiland, op een oud binnenvaartschip. Er is zo’n cohesie in de buurt. In de zomer is het net een vakantiedorp met mensen in bootjes en mensen die ’s ochtends vroeg in hun badjas naar de zwemsteiger lopen. En dan het water. Water speelt een belangrijke rol in mijn leven en Amsterdam ís het water. Het staat symbool voor de vrijheid. Ik heb hier alles wat ik nodig heb.” “Mijn viszaak is Peter Tol in winkelcentrum Brazilië. Sinds ik daar voor het eerst haring heb gekocht, wil ik niet anders meer. Die haring is zo verschrikkelijk goed.” “Er waren al vijf mannelijke amateurteams bij Ajax, maar dit seizoen is er voor het eerst een vrouwenteam opgericht: Ajax Vrouwen Zaterdag. Daar ben ik teammanager van geworden. Ik zou heel graag een keer met de staf en het team een avond op stap willen. Ze zijn al fanatiek als we op training tikkertje gaan doen. Die gedrevenheid is zo’n genot om naar te kijken.” “Ik ben groot fan van Ajax en groot fan van de Johan Cruijff Arena. Amsterdam is gezegend met twee heel mooie stadions. Het Olympisch Stadion is echt een monument en ademt historie. De Arena niet, die is nog maar 26 jaar oud, maar het is wel een iconisch gebouw dat voetbal ademt.” “Ik ben helemaal niet zo karaktervast in de zin dat ik altijd naar dezelfde zaken ga, maar mijn kapper is Lu van Snap Hair ­Studio. Ze verhuisde in 2003 voor de liefde vanuit Brazilië naar Amsterdam. Los van het feit dat ze echt heel goed is en goed kleurt, behandelt ze iedere klant als een koningin. Ik ontmoet daar altijd de leukste mensen, echt een fantastische plek.” “Voor mij is dat buiten, lopend dan wel fietsend. Bij voorkeur met de playlist die Heleen & Annie heet. Op 20 maart 2020 zei ik tegen Annie, een van mijn beste vriendinnen, laten we elkaar elke dag een liedje sturen over hoe we ons voelen. Niet wetende hoe lang de pandemie zou aanhouden. We hebben elkaar meer dan twee jaar lang elke dag een liedje gestuurd. Het is een gevarieerde lijst geworden met een hoge concentratie jaren seventiesmuziek. Ik kan het iedereen aanraden, het heeft onze vriendschap een andere dimensie gegeven.” “Op mijn negende heb ik vijftig gulden op straat gevonden. Dat moest ik naar de politie brengen van mijn vader, de burgemeester. Toen dat geld niet werd opgehaald, zei hij: ‘Koop het liedjesalbum van Wim Sonneveld, een dubbelelpee.’ Ik heb hem nog steeds. Het eerste liedje van de eerste kant is Aan de Amsterdamse grachten. Ik vond dat zo’n mooi lied dat ik het altijd twee keer opzette – en als ik dan ging eten of gestoord werd, begon ik weer aan het begin van de plaat. Ik heb dat nummer eindeloos geluisterd.” “Vier tot zes keer per week fiets ik langs de Riekermolen en het standbeeld van Rembrandt langs de Amstel naar Amstelveen. Bij dat punt voel je de historie van Amsterdam. Ik heb altijd het idee, zeker als ik er ’s ochtends vroeg fiets, dat ik in de zeventiende eeuw ben. Al zit ik wel op een ­e-bike.” “Johan Cruijff. Los van het feit dat hij de allerbeste voetballer is, vind ik hem vooral heel bijzonder door zijn foundation, die geld beschikbaar stelt voor kinderen voor wie het niet vanzelfsprekend is om te sporten. En dan zijn er nog de Cruyff Courts, die vind ik ook fantastisch.” “Bij het Rosa Spier Huis in Laren wonen ouderen die hun hele leven in de culturele sector hebben gewerkt of kunstenaar zijn. Ik zou graag zo’n huis oprichten voor sporters of mensen die altijd in de sport hebben gewerkt. Casa Sportiva noem ik het dan. Met een zwembad, want zwemmen is het allerbeste voor ouderen. Ik heb er ook een beeld bij, dat we op zondagavond met z’n allen Studio Sport kijken.”||https://www.parool.nl/ps/het-amsterdam-heleen-van-ketwich-verschuur-in-de-zomer-is-borneo-eiland-net-een-vakantiedorp~bb94c2e9/
2022-09-24||Joris Bijdendijk helpt in de keuken: wanneer is courgette giftig?||Lezer Alexander vroeg me: kan courgette bitter zijn? Want, schrijft hij, onlangs maakte zijn vrouw courgettesoep die een bittere smaak had. “Niet eten, deze courgette en soep zijn giftig!” riep zijn tafelgast. En dat kan kloppen. Zelf heb ik het nooit meegemaakt, maar er zijn courgettes en pompoenen die giftig zijn. Het gaat dan om de giftige stof cucurbitacine. De groenten die je in de winkel of op de markt koopt, zijn veilig. Maar bij eigen kweek kan het misgaan. Dat had mijn goede vriendin Nadia Zerouali ook een keer, met haar prachtige pompoenbloemen uit eigen tuin. Dat zit zo. Het kan zijn dat er een giftige pompoen in de buurt groeit, een sierpompoen bijvoorbeeld. Sierpompoenen zijn niet om te eten – nu weet je waarom. Als bijen bezig zijn nectar te verzamelen, bevruchten ze direct ook de bloemen met het stuifmeel dat ze van bloem naar bloem dragen. Daarbij kan het gebeuren dat een niet-giftige bloem wordt bevrucht met stuifmeel van een giftige soort. Hierdoor ontstaan zaden die pompoenen geven die niet te onderscheiden zijn van giftige soorten. In je moestuin of volkstuin oogst je vervolgens trots je groenten en die kook je tot iets lekkers. Maar voordat je het weet, krijg je verschrikkelijke last van je buik. Je kunt er goed ziek van worden. Symptomen kunnen snel optreden na het eten van slechts een klein hapje. Vaak begint het met misselijkheid, buikpijn, buikkrampen, overgeven en diarree. Als je dat merkt, is het nuttig om goed te blijven drinken. Zodra je symptomen krijgt, snel je direct naar een huisarts. En wees gewaarschuwd: een bittere courgette of pompoen spuug je uit en laat je lekker staan. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-wanneer-is-courgette-giftig~b5090cd5/
2022-09-24||Deze drie weekendtips wil je niet missen||Jasmin Hoek, draait onder de naam DJ Jasmín: “Garage Noord is een fijne club, met een rauwe, niet al te gelikte sfeer. Dit weekend vind je er artiesten die niet zo vaak in Amsterdam te zien zijn en die een bijzondere, kunstzinnige slag hebben. Kasper Marott bijvoorbeeld, draait clubby muziek en rave classics. Door overdrijving vergroot hij het genre flink uit, waardoor zijn optreden een soort een portret van een subcultuur wordt. Joeri Woudstra, die draait onder de naam Torus, is een interdisciplinair artiest die naast muziek ook verbluffende lichtinstallaties maakt. Hij pakt uit met een spectaculaire combinatie van licht, laser, rook, strobes en nog veel meer lichtkunst. Boven in BAR40, komt Via App, een vette producer uit Brooklyn New York die experimentele, maar dansbare techno draait en daarbij de grenzen van het genre opzoekt.” Laser Garage #2 op zaterdag 24 september Thomas Streekstra, programmeur van Studio/K: “Net terug van vakantie? Dan is Sundown een goede film om het bioscoopseizoen mee af te trappen. Het gaat namelijk over de ergste vakantie denkbaar: een rijke Britse familie viert vakantie in Mexico, maar door een sterfgeval moeten ze in allerijl hun vakantie afbreken. In plaats van terug naar huis te vliegen, doet hoofdrolspeler Neil (Tim Roth) alsof hij zijn paspoort is vergeten en blijft hij achter op zijn vakantieadres zonder gehoor te geven aan zijn gezin. Toen Sundown vorig jaar in Venetië in première ging, waren er twee kampen: mensen vonden het fantastisch, of verschrikkelijk vulgair. Ik vind het een hele goede, sterke film die intrigeert omdat het anderhalf uur ontzettend ongemakkelijk is en Neil vrijwel niets zegt, terwijl je zo graag wilt weten wat er in zijn hoofd allemaal afspeelt.” Sundown draait nu in de bioscoop Sara Luijters, journalist voor Het Parool: “Dit weekend exposeert onder andere kunstenaar Tycho tijdens Klimaat op Straat van het Klimaatmuseum in Zuidoost. Met een flinke dosis Amsterdamse humor maakt hij statements over urgente onderwerpen als gentrificatie, woningnood en klimaat. Zo maakte hij eerder samen met Hans de Tweede een ‘peukenstembus’ waar je kon stemmen of Amsterdam de allerbeste stad ter wereld is, of helemaal naar de tering gaat. Ook maakten ze het Rad van (On)Fortuin, over de woningcrisis, vanaf deze week te zien in het Amsterdam Museum. Voor Klimaat op Straat maakte Tycho een aantal prikkelende interventies over de stad en het klimaat. De gratis kunstroute is sowieso een goede reden om Zuidoost op een andere manier te ontdekken.” Zondag 25 september, in en rond kunstbroedplaats Lola Buitenpost. Om 14:30 worden de kunstwerken van Tycho en straatkunstenaars Chris Marmier en Maarten van der Glas onthuld en zullen daarna langer te zien zijn.||https://www.parool.nl/ps/deze-drie-weekendtips-wil-je-niet-missen~b205314b/
2022-09-24||Het Stedelijk toont werken dwars door elkaar, en geeft Jeff Koons stof tot nadenken ||Ushering in Banality, beter bekend als ‘het Varkentje van Koons’, geldt als een publiekslieveling uit de collectie van het Stedelijk Museum en steevast van de partij in de vaste opstelling, wordt op zaal goed te grazen genomen. Ook nu, in de nieuwste collectiepresentatie van het Stedelijk, is het werk van de Amerikaanse kunstenaar Jeff Koons aanwezig. Het kitscherige beeld wordt ditmaal echter omgeven door de feministische blik van vrouwelijke kunstenaars als Louise Lawler, Cosima von Bonin en het collectief Guerrilla Girls. Op het schilderij Big Artists van Marlene Dumas is een stel kleuters aan het spelen met hun veel te groot uitgevallen pikken, die ook wel aan verfkwasten doen denken. Een humoristisch commentaar van Dumas op machtsverhoudingen in de kunstwereld en op de manier waarop mannelijke kunstenaars over hun werk praten. Koons, die zijn eigen seksleven onderwerp van zijn kunst maakte, wordt hier even de maat genomen. Zijn onwrikbare positie in het Stedelijk Museum is allerminst vanzelfsprekend meer. We zijn in het tweede deel van een drietrapsraket, die samen de nieuwe collectiepresentatie van het Stedelijk Museum omvat. De collectie is door elkaar gehusseld: andere plekken, andere kunstwerken, andere thema’s en andere verhalen. Kunst is niet louter chronologisch of stilistisch ingedeeld; de nieuwe opstelling is het visitekaartje van Rein Wolfs, sinds 2019 directeur van het museum, die met een kritische en geëngageerde blik naar de collectie wil kijken. Het Stedelijk neemt ook afscheid van de opstelling in de kelder van ‘de Badkuip’. Gelukkig maar, want daar kwamen de kunstwerken totaal niet tot hun recht. De werken werden zo op elkaar gepropt dat de presentatie vooral deed denken aan de kijkdagen van een boedelveiling. Inhoudelijk borduurt de nieuwe collectiepresentatie van het Stedelijk wel voort op wat al eerder in gang werd gezet. De strenge scheiding tussen kunst en design is losgelaten en verschillende disciplines worden door elkaar getoond. Verder wil het museum meer werk van vrouwen en kunstenaars van kleur laten zien. De collectiepresentatie bestaat uit drie delen. Tomorrow is a Different World, met werken uit de periode 1980 tot nu, werd als eerste geopend. Daarna volgde Everyday, Someday and Other Stories, met werk van 1950 tot 1980. En nu is het derde deel geopend, Yesterday Today, dat gaat over kunst tot 1950. Zo duidelijk als het eerste deel begon, zo stroef is het laatste deel. In de eerste zaal hangen de kunstwerken drie rijen hoog, een knipoog naar de manier waarop in de negentiende eeuw schilderijen werden tentoongesteld. Zo’n zaal zien we terug op een foto, die gemaakt werd vlak na de opening van het gebouw in 1895. Het museum werd destijds opgericht door een aantal Amsterdamse burgers die ‘de Vereeniging tot het Vormen van een openbare verzameling van Hedendaagsche Kunst’ oprichtten, die in de wandeling de VVHK of ‘de vereniging met de lange naam’ zou gaan heten. Op de bewuste foto zie je een bank in het midden van de zaal staan; nu is daar een vitrine geplaatst waarop toegepaste kunst wordt getoond. Er wordt in teksten verteld over kunstenaarsvereniging De Onafhankelijken, die in 1912 werd opgericht naar voorbeeld van de Salon des Indépendants in Parijs. Er wordt verteld over de collectie Regnault, genoemd naar de ondernemer die een grote collectie moderne kunst bezat die uiteindelijk in het Stedelijk terechtkwam. In de zaal is aandacht voor de collectie Khardzhiev, sinds 2001 in het Stedelijk. Zaalteksten wijzen op de rol die vrouwelijke verzamelaars hebben gehad in het totstandkomen van de collectie. We lezen hier dus veel, heel veel verhalen, en de kunst zelf hangt erbij als illustratie. Schilderijen en foto’s van Paul Cézanne, Gino Severini, Eva Besnyö, Leo Gestel, Jackson Pollock, Wally Moes en vele anderen hangen kriskras door elkaar, liefdeloos gerangschikt, als een postzegelverzameling zonder kop of staart. De enscenering is al even bloedeloos: op spierwitte wanden komen veel van deze kunstwerken totaal niet tot hun recht. In het vervolg van het zalenparcours staat steeds een thema centraal. Utopieën in Europa, met het Bauhaus en De Stijl, de Tweede Wereldoorlog, de onafhankelijkheid van Indonesië en Suriname. In een enkele zaal worden jazzplaatjes gedraaid, om de bezoeker onder te dompelen in de sfeer van de naoorlogse jaren. In een zaal over ‘massa en macht’ hangen twee schilderijen van George Grosz en Max Ernst in een opvallend karige zaal met datavisualisaties en infographics van Peter Alma en Willem Sandberg. De versnippering van het verleden in allerlei ongelijksoortige thema’s is niet altijd verhelderend, maar het levert wel verrassende combinaties op. Suikerzoete beeldjes van Susi Singer van de Wiener Werkstätte worden gecombineerd met een poppenhuis en een zelfportret van Max Beckmann. Het Stedelijk wil graag een meerstemmig instituut zijn, maar de kleuren van de wanden zijn nog steeds voornamelijk wit. In de nieuwe collectiepresentatie is af en toe een wand in een bepaalde kleur gesausd, maar waarom, dat blijft raadselachtig. Juist voor de wat oudere kunstwerken liggen andere presentatievormen meer voor de hand.||https://www.parool.nl/kunst-media/het-stedelijk-toont-werken-dwars-door-elkaar-en-geeft-jeff-koons-stof-tot-nadenken~bcf1a8fb/
2022-09-24||Ondernemer Won Yip: ‘Mensen die denken: die rijke Chinees heeft makkelijk praten – ik nodig ze uit een dag met me mee te lopen’ ||Toen Won Yip in 2016 het ‘duurste appartement van Nederland’ kocht, het penthouse van de Pontsteiger, gaf dat geen euforisch gevoel. “Ik had alleen maar stress. Hoe moest ik het financieel rondkrijgen? En hoe kon ik die andere drie appartementen verkopen?” Het ging oorspronkelijk om één penthouse, van bij elkaar bijna 1500 vierkante meter, dat bestaat uit vier appartementen – maar voor de publiciteit wilde de projectontwikkelaar het per se als één geheel verkopen. Zittend op zijn balkon met uitzicht over, nou ja, de hele stad, zegt Won Yip: “Mensen dachten dat ik die andere drie appartementen erbij nam om winst te maken. Zo was het niet. Ik had al bekeken dat je vanaf deze kant het uitzicht over de stad had. Om dit appartement te krijgen moest ik eerst de hele verdieping kopen.” “Iedereen verklaarde me voor gek dat ik zo’n hoog bedrag betaalde voor een appartement dat ik nooit had gezien. Toen ik het kocht was er niets. Hier stroomde alleen water, alles moest nog worden gebouwd.” “Dat bedrag werd genoemd. Het was iets minder. Wel meer dan tien miljoen. Met de wetenschap van nu was het een koopje. Geen slechte deal. Al had ik bij nader inzien die andere drie appartementen later moeten verkopen, ik wist niet dat de huizenmarkt zo booming zou worden. Ze zijn ook alle drie alweer doorverkocht.” “Nederlanders, al zijn ze ook vaak in het buitenland. Het is bekend dat Marcel Boekhoorn in een van de penthouses woont, de ondernemer. In een andere zit Adriaan Mol, van Mollie.” Vanaf de Pontsteiger vertrekt een pontje naar Amsterdam-Noord. Won Yip staat weleens op dat pontje – ‘tussen het volk’, zoals hij het zelf noemt. “Die mensen kijken dan omhoog, naar het gebouw, en zeggen tegen elkaar dat je schofterig veel geld moet verdienen om daar te wonen.” “Niets. Ik kijk naar de grond.” Won Yip werd geboren in Brabant en groeide op in Zeeland. In Vlissingen hadden zijn ouders een Chinees restaurant, China Garden. Later kwam daar een tweede bij. “New China Garden. Je hoeft niet ingewikkeld te doen. Mijn jeugd valt samen te vatten in één woord: werk. Het was geen vraag, we wisten niet beter.” “Zeven jaar? Afwassen, knoflook en uien pellen, wortels schoonmaken. Moederdag, kerst, Pasen – die dagen bestonden niet. Dat was voor andere mensen, die kwamen dan bij ons eten.” Na de mavo bezocht Won Yip kortstondig de havo. “Dat was in de fase dat ik het beter wist dan mijn ouders. Mijn moeder kwam uit de stad, uit Sjanghai, mijn vader was een boer. Zij vond dat ik meer opleiding moest hebben, hij vond dat ik door hier te wonen al meer perspectief had dan een boer op het platteland in China. Ik zag dat mijn vader naar Nederland kwam en zonder opleiding dertig jaar later in een vrijstaand huis woonde. Ik had een toekomst voor ogen en vond dat ik daar geen opleiding voor nodig had.” “Geld verdienen.” “Hard werken. Ik heb alles gedaan wat je in Zeeland kon doen: vis wegen en sorteren, vanaf mijn vijftiende in een discotheek glazen ophalen. Onderaan beginnen en elk jaar een treetje hoger. En je ogen en oren goed open houden.” “Dat is weleens ingewikkeld. We geven ze dingen en in hun beleving is dat vanzelfsprekend. Toch zeg ik er elke keer bij dat het niet vanzelfsprekend is.” “Heel raar. Ik had twee jaar bij mijn ouders gewerkt en leende op verschillende plekken geld, zonder dat die mensen het van elkaar wisten. Ik wilde de horeca in en moest ergens beginnen. Koken kon ik niet, bier tappen wel. Pubbles heette het, voor die tijd een trendy café op de Grote Markt in Goes.” “Een jaar later ging ik naar Amsterdam. Op de hoek van de Dam en de Damstraat begon ik Café Zwart te pachten. Dat werd nog raarder gevonden. Een Brabantse Chinees uit Zeeland die Bavariabier kwam verkopen op de Dam. In Amsterdam was alles Heineken. Freddy Heineken stopte regelmatig voor de deur, met drie auto’s, hij werd toen al bewaakt. Hij kwam binnen, bestelde een glas melk en zei: ‘Als niemand hier bier drinkt, doe ik het ook niet.’” “In Goes zat ik in een overleg met alle plaatselijke kasteleinen. Die waren twee keer zo oud als ik, hun buiken waren drie keer zo groot, van al het bier. Dit wil ik niet, dacht ik, hier moet ik weg.” “Waar gebeurt het in Nederland? In Amsterdam, de hoofdstad. Waar zijn de meeste mensen? Op de Dam keek ik om me heen. Je hebt het Centraal Station, de Bijenkorf, erachter de Wallen. Als je hier met horeca geen geld kunt verdienen, waar dan wel?” Na Café Zwart volgde op de Dam de aankoop van Majestic en de Euro Pub, aan de kant van de Bijenkorf, en Yip Fellows, naast Krasnapolsky. “Dertig jaar geleden was de Dam rotzooi. Wild west. Dealers, criminaliteit. Of eigenlijk was het nog penoze, dat is iets anders dan criminaliteit. Penoze, dat is een van ons, die alleen op een andere manier zijn geld verdient. Later werd het grote criminaliteit.” “Op de Dam bestaat het grootste deel uit toeristen, die ik weer onderverdeel in internationaal en dagjesmensen. Aan mijn klanten kan ik zien wanneer de Huishoudbeurs is, elk jaar zijn dat dezelfde gezichten. En ik zit hier 32 jaar hè, ik ken veel mensen in Amsterdam, die komen ook. Waar ga je iets drinken? Bij iemand die je kent.” “De Dam heb ik al, dan wordt het Leidseplein de volgende move? Nee, daar is mijn leven te kort voor. Ik ben 53, ik denk dat ik over vijf jaar wil stoppen. De eerste vijftien jaar heb ik zeven dagen per week doorgewerkt, zonder vakantie. Het kwam niet eens bij me op om vrij te nemen.” “Gran Canaria, vijf dagen. Ik lag in de zon en dacht alleen maar: ik zou nu ook de btw-aangifte kunnen doen.” “Hoe kan ik dit op een nette manier zeggen? Wij zien werken als een plicht. Of ik nou 6 dagen achter elkaar heb gewerkt, of 43 of 300 – ik denk er niet bij na. Wanneer een Nederlander voor de tweede week 6 dagen heeft gewerkt, denkt hij al: dit wordt wel veel.” “Hier wonen heeft me de coronatijd door geholpen, toen de horeca dicht moest. We werden harder getroffen dan andere sectoren. Ik kon over de stad kijken en denken: krijg allemaal de kolere, zo slecht heb ik het niet gedaan. Het uitzicht maakt me rustiger.” “De dertig jaar hiervoor woonde ik op de Dam, boven de zaak. Altijd druk, elk moment van de dag kon ik naar beneden worden geroepen. Daar had ik ook een terras met een prachtig uitzicht, maar ik heb er nooit op gezeten. In één maand heb ik hier meer gezeten dan daar in dertig jaar.” “Nee, want ik heb er hard voor gewerkt. Alle mensen die kritiek hebben en denken: die rijke Chinees heeft makkelijk praten – ik nodig ze uit een dag met me mee te lopen. Aan het einde van de avond vallen ze neer. Die zijn af. Ik ga dan nog een paar uur door met werken.” “In Londen heb ik een belang in een restaurant. Mensen die in het centrum van Londen willen wonen, hebben drie banen. Daar gaan we hier ook naartoe. Op 1 augustus is in Nederland een wet aangenomen: een werkgever mag geen bezwaar meer maken als een werknemer een tweede baan aanneemt. Ik let op dat soort beslissingen, die worden niet voor niets genomen. We zullen eraan moeten wennen dat niet iedere Amsterdammer in het centrum kan wonen, of in de buurt daarvan. Anders moet je twee banen nemen, of drie.”||https://www.parool.nl/amsterdam/ondernemer-won-yip-mensen-die-denken-die-rijke-chinees-heeft-makkelijk-praten-ik-nodig-ze-uit-een-dag-met-me-mee-te-lopen~bfffadcb/
2022-09-24||Mee naar Diemen(Zuid) met Baas B: ‘Na het Diemerfestijn ging het bij ’t Pandje helemaal los!’||Tijdens de eerste lockdown in 2020 nam Zeilstra’s vader, die nog in Diemen woont, hem mee naar het Diemerbos. “We begonnen met meeneemkoffie van House of Bird en zetten dan de wandeling in. Ik heb lang in Diemen gewoond, maar dit voelde als een geheim plekje.” De sereniteit doet je beseffen waarom natuurliefhebbers liever geen festivals in zulke gebieden hebben. Zeilstra ziet dat anders: “Voor de beestjes is dat natuurlijk een schok, maar dit is juist ook een fijne feestomgeving.” Over het fijne leven gesproken, na de heropening ontdekte Zeilstra dat je bij House of Bird ook heel smaakvolle speciaalbiertjes kunt bestellen.Diemerbospad 1a, Diemen Vanuit het Diemerbos neemt Baas B ons mee richting het centrum van Diemen. Daar vind je naast het gemeentehuis en tegenover het winkelcentrum Theater De Omval, ‘het culturele hart van Diemen’, in een gebouw dat doet denken aan een grote blauwe zeecontainer op betonnen pilaren. Het café van De Omval, Grand Café Blauw, wordt gerund door het broertje van Lange Frans, die onder de naam Brutus ook deel uitmaakte van de Diemer rapscene. Zeilstra: “Met vrienden eet ik op dinsdagavonden bij de moeder van een vriend hier in de buurt. Daarna doen we een drankje bij Thijs.”Ouddiemerlaan 104, Diemen In zijn jongere jaren stapte Zeilstra liever op de fiets naar het nachtleven in Amsterdam dan dat hij in Diemen de kroeg indook. Maar eens per jaar was café ’t Pandje aan de Ouddiemerlaan zijn place to be: “Na het Diemerfestijn ging het hier helemaal los – de afterparty na de kermis.” Naast het karakteristieke uithangbord (‘Biljart, petit restaurant’) hangt het bijna anonieme witte exemplaar van Stick-up Indofood, een zaakje waar Zeilstra meer recentere herinneringen aan koestert: “Het is hier redelijk nieuw volgens mij. Voor weinig kan je er goed eten. Ik neem graag de pepesan, makreel met sambal, en ik ben ook groot fan van de ramen speciaal met rendang en hete kip.”Ouddiemerlaan 11 en 15, Diemen Officieel gaan de deuren van Surinaams eetcafé Bean There om vier uur open, maar de goedlachse gastvrouw laat ons om kwart voor al binnen. De keuken is nog gesloten en we bestellen alvast een gemberbier en een gele Fernandes. Niet veel later geniet Zeilstra van een kleine telo met bakkeljauw en een saotosoep. De liefde voor de Surinaamse keuken deed hij op via de kookgrage Nederlandse moeder van een Surinaams-Nederlandse jeugdvriend. En als twintiger lieten zijn Surinaamse rapvrienden zien waar de Surinamers Surinaams eten. Bean There ­voldoet aan zijn hoge maatstaf, al komt Zeilstra er eigenlijk alleen als hij bij zijn vader in Diemen is: “Ik woon dicht bij De Pijp. Voor lekker Surinaams eten ga ik naar Warung Mini.”Muiderstraatweg 2-2A, Diemen In zijn studententijd stond hij hier achter de bar en Zeilstra krijgt nog steeds uitnodigingen voor bedrijfsuitjes: “Binnenkort gaan we varen. Het Wapen van Diemen is van dezelfde lieve mensen als twintig jaar geleden.” Het eetcafé heeft volgens Zeilstra de gezellige sfeer van een bruine kroeg en de gasten zijn er hartelijk. Wat je er kunt eten? “Wat je van een eetcafé kan verwachten: biefstuk, kipsaté, vis. Gewoon een lekker happie en een drankje. Voor als je niet ingewikkeld wilt doen.”Ouderkerkerlaan 8, Diemen “Vroeger ging ik hier langs voordat ik muziek ging opnemen. In de studio waren ze bijna blijer om de broodjes te zien dan mij,” zegt Zeilstra lachend. Hij waardeert zowel de broodjes als de sfeer van de zaak, vertelt hij, terwijl hij naar een hamburgerposter voor het raam wijst: “Ze maken er echt hun eigen ding van. De eigenaar heet Fred en ze verkopen de McFreds. Nog nooit gegeten, maar dat doen ze goed.”Kruidenhof 24, Diemen In zijn kindertijd hield het Diemen van Baas B op bij ­station Diemen-Zuid. Daarachter ­doemde een grauw bedrijventerrein op dat buiten kantooruren ­verlaten was. Inmiddels komt het tot studentencampus omgetoverde grensland juist na werk­tijden tot leven. Zeilstra proeft de internationale sfeer bij pizzeria Margherita Tutta La Vita. Nog vaker is hij om de hoek te vinden bij Foodbar Barabas met de groene parasols: “Ik hou niet zo van kaas en hier ben ik dan aan het juiste adres. Ze hebben goed bier en kleine hapjes, streetfood. Laatst nam ik de bao buns met Koreaans vuurvlees, maar de vegetarische variant mag er ook zijn. Je kunt er ook fijn dimsummen.” Kortom: genoeg redenen om mee naar Diemen (Zuid) te komen.Dalsteindreef 7033, Diemen||https://www.parool.nl/ps/mee-naar-diemen-zuid-met-baas-b-na-het-diemerfestijn-ging-het-bij-t-pandje-helemaal-los~b6ff1c4f/
2022-09-24||De dochter schrok zich de tandjes: antidepressiva kunnen manies juist vergroten||‘Zomer 2014, op 22 jaar stond ik in de bloei van mijn leven. Ik zat in een (…) relatie met het meisje van mijn dromen, ik woonde in de hipste buurt van Den Haag. Ik (…) studeerde culturele antropologie en ontwikkelingssociologie, geïnspireerd door mijn tussenjaar vrijwilligerswerk in Zuid-Afrika. Ik had niet kunnen weten dat ik aan de vooravond stond van een jarenlange depressie, waarin ik steeds meer de grip op mezelf en uiteindelijk de werkelijkheid zou verliezen.’ Dit is Thijs. Afgelopen week tekende Baas Haan van NRC zijn kippenvel brengende verhaal op, inclusief verslagen van die jongen zelf. Die schreef Thijs vanuit de gevangenis. Thijs is een gewone student, bezig met zijn scriptie, in wiens hoofd het opeens misgaat. Hij snijdt zijn polsen, enkels en nek door. Een psychose. Thijs moet worden opgenomen, maar er is geen plek. Zijn ouders nemen hem in huis. Behandelaars diagnosticeren ADHD en schrijven dexamfetamine voor, een middel dat psychoses kan veroorzaken én verergeren. Thijs glijdt af. De behandelend psychiater ziet hij nauwelijks, al trekken zijn ouders geregeld aan de bel. Thijs verandert in een zombie. Zijn felblauwe ogen lijken zwart. Op een dag komt hij thuis met een mes in zijn hand. Thijs heeft een vrouw in Den Haag doodgestoken die haar hondje uitliet, en twee mensen op de Brunssummerheide. Thijs’ verhaal lijkt een horrorfilm. Een uitzonderlijke opeenstapeling van behandelingsfouten. Iets wat zelden voorkomt, denk je. Was het maar waar. Want er zijn meer Thijsen. Emma was er een. Een keurig zestigjarig vrouwtje. Trotse oma, moeder en echtgenote met een glanzend leven, zo op het oog. Maar haar donker werd dieper, zo diep dat ze bij de crisisdienst belandde. En in een GGZ-traject. Bij talloze psychiaters. Die zich, ondanks een bloedlijn vol bipolaire stoornissen, strak hielden aan het ‘depressieprotocol’ en haar antidepressiva voorschreven. Toen ze uiteindelijk wel bipolair bleek en haar dochter las wat haar medicatie had kunnen aanrichten, schrok deze zich de tandjes. Want antidepressiva kunnen manies juist vergroten. Zo erg dat mensen denken dat ze kunnen vliegen, zich onoverwinnelijk wanen of suïcide plegen. De dochter vroeg zich af: hoe vaak gebeurt dit? Hoeveel mensen springen er, verkeerd gediagnosticeerd, niet van het dak? Die dochter ben ik. Ik schreef eerder hierover en ontving talloze ervaringsverhalen. De psychische gezondheidszorg is dermate uitgehold en gebureaucratiseerd dat woorden als ‘depressieprotocollen’ gemeengoed zijn, een opnameplek amper te vinden is en de ambulante zorg die ooit plechtig werd beloofd toen talloze bedden werden weggesaneerd nooit van de grond kwam, want hé: bezuinigingen. Nu zitten we met z’n allen op een puinhoopberg vol wanhoop en verdriet. Want hoeveel Thijsen zijn er? Hoeveel Emma’s? Hoeveel anderen? Thijs’ verhaal is zo extreem dat we er deze week allemaal over praatten. Maar in de stilte ligt veel meer. Alle psychisch kwetsbaren die de juiste hulp niet krijgen. Die slachtoffers maken. Of slachtoffer worden van zichzelf. Het OM stelt dat in de psychische behandeling van Thijs niets is misgegaan. En ik vraag me almaar af of we als maatschappij niet totaal mesjokke geworden zijn. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/de-dochter-schrok-zich-de-tandjes-antidepressiva-kunnen-manies-juist-vergroten~bb9b14be/
2022-09-24||Het Amsterdamse radiostation Echobox Radio geeft jonge makers een podium: ‘Iedereen kan bij ons pitchen’||Radio maken is geen onbekend terrein voor het team achter Echobox Radio: DJ en programmeur Rachella Groen (34), producer en presentator Chalice Cox-Hynd (31), zendermanager Mohamed Ghabri (41) en algemeen manager Lorenzo Milelli (50, niet bij het gesprek aanwezig). In de coronazomer van 2020 besloten de vier een onafhankelijk online radiostation op te richten om dj’s en creatievelingen uit Amsterdam samen te brengen. Het radiostation bevindt zich in Amsterdam-West, waar een deel van het kantoor is omgebouwd tot geluidsdichte studio. Verschillende makers komen hier langs om hun ideeën om te zetten in radioprogramma’s en te delen met Amsterdam en de rest van de wereld. Echobox Radio is genomineerd voor de Amsterdamprijs voor de Kunst, in de categorie Werk van het Jaar. De jury prees het radiostation om de diverse programmering, waar zowel amateurs als professionals een plek krijgen om te groeien: ‘Echobox gaat bijzondere samenwerkingen aan om nieuw talent op te sporen en in de spotlights te zetten, en blijft zo voeling houden met de nieuwste ontwikkelingen.’ Chalice Cox-Hynd: “We wilden vooral een platform creëren om verschillende makers te inspireren. De afgelopen jaren is de muziekindustrie steeds minder toegankelijk geworden. Omdat we ons in een bevoorrechte positie bevinden, proberen we zo veel mogelijk kansen te bieden.” Mohamed Ghabri: “We willen een rechtvaardig proces creëren waarbij mensen met alle verschillende ervaringen en achtergronden zich kunnen aanmelden met hun pitches. We verwelkomen 140 verschillende makers per maand. Bij ons kunnen ze zich verder ontwikkelen en met andere makers in contact komen. Daarnaast begeleiden we het volledig proces. De makers geven ons feedback en wij gaan met hen in gesprek.” Cox-Hynd: “Het was belangrijk voor ons om er achter te komen wat radio voor ons betekent. We willen het liefst de FM-kwaliteit met een divers programma. ’s Ochtends en ’s middags hebben we talkshows, in de avond is het programma op muziek gericht.” Ghabri: “Door onze achtergronden hebben we een groot netwerk, maar tegelijkertijd willen we niet alles uit dat netwerk halen. Iedereen kan zich aanmelden voor een pitch. Sommigen hebben weinig tot geen ervaring, anderen heel veel. We focussen op nieuw talent met goede ideeën.” Rachella Groen: “Je cv speelt hier geen rol en dat maakt Echobox Radio bijzonder. Het maakt ons niet uit of je al in de grootste clubs hebt gespeeld.” Cox-Hynd: “Sommigen van ons zijn in Amsterdam opgegroeid, anderen kozen ervoor om hier naartoe te verhuizen. We hebben verschillende achtergronden en identiteiten, maar we verenigen ons in hetgeen dat we willen vertegenwoordigen.” Groen: “Amsterdam heeft mijn kijk op de wereld veranderd. We willen een reflectie zijn van wat er zich in de stad afspeelt, zoals het nachtleven, de kunst die er te zien is, maar ook de mentale problemen waar we mee worstelen.” Ghabri: “Ik ben een geboren en getogen Amsterdammer. De verscheidenheid van muziek in Amsterdam is groot en verschillende genres komen samen, zoals hiphop, elektronische muziek en nog veel meer. Daarnaast absorbeert de stad muziek heel goed, er is veel muzikale tolerantie. We willen Amsterdam laten leven bij Echobox Radio. Dat komt deels van buitenaf, maar ook vanuit onszelf.” Ghabri: “Via sociale media en onze website, maar ook buiten het radiostation. Als we ergens op locatie zitten, zoals het Skatecafe, komen we rechtstreeks in contact met onze luisteraars. Daarnaast hebben we samenwerkingen met Dekmantel en Fiber Festival.” Groen: “We willen in alle delen van de stad aanwezig zijn en focussen ons niet op één soort publiek.” Ghabri: “Hopelijk zenden we tegen die tijd zeven dagen per week uit, nu zijn dat er vier. Het programma zal zowel online als offline verder uitbreid worden.” Cox-Hynd: “We willen Echobox Radio in de gemeenschap brengen en op verschillende locaties in de stad live uitzendingen maken. Als we twee kanalen hebben kun je ook naar ons luisteren terwijl we in een café, club of park zitten.” Groen: “We geven cursussen bij productiehuis Nowhere, dat willen we verder uitbreiden. De informatieve kant is belangrijk voor ons, we willen iets terugdoen voor de gemeenschap. Zo vinden we het belangrijk om samenwerkingen aan te gaan met scholen en zo veel mogelijk van onze kennis te delen.” Ghabri: “Vieren! We hebben zelf heel veel geld geïnvesteerd en tot nu toe hebben we nog geen inkomsten. Dus we gaan de balans rechttrekken; een van de ideeën is om te investeren in een lidmaatschapssysteem zodat we ook onze makers kunnen betalen.” Groen: “We willen niet afhankelijk zijn van streamingplatforms. Als je zelfvoorzienend bent, geef je mensen ook een reden om een member te worden. Dat zou een groot verschil maken.” Echobox Radio zendt donderdag en vrijdag uit van 10.00 tot 22.00 uur, zaterdag van 11.00 tot 20.00 uur en zondag van 11.00 tot 17.00 uur.||https://www.parool.nl/kunst-media/het-amsterdamse-radiostation-echobox-radio-geeft-jonge-makers-een-podium-iedereen-kan-bij-ons-pitchen~b737ab02/
2022-09-24||Van uitstel kwam geen afstel: zij gaven elkaar na corona eindelijk het jawoord||Trouwen is in Nederland allang niet meer vanzelfsprekend. Volgens het CBS is in 2022 44,8 procent van de volwassen bevolking getrouwd (hieronder valt ook het geregistreerd partnerschap). De rest kiest vaak voor ongehuwd samenwonen. Sinds de jaren zestig en zeventig, door ontkerkelijking, emancipatie en individualisering, binden minder mensen zich in formele relatievormen.Toch kiezen veel stellen nog altijd voor het huwelijk. Voor hen waren de coronajaren geen pretje: sommigen moesten hun feestdag zelfs meerdere keren uitstellen, met als gevolg een enorme run op trouwlocaties in 2022 én 2023. Stichting Trouwbranch Nederland vreest zelfs voor een ‘stuwmeer aan bruiloften,’ aldus de NOS. “Het is momenteel heel druk bij ons,” bevestigt Jojanneke van der Veer, officemanager bij de populaire trouwlocatie Het Rijk van de Keizer in Amsterdam-West. “In 2022 zijn bijna alle data geboekt en 2023 begint nu ook vol te raken.” De trouwbranche heeft volgens Van der Veer nogal wat klappen op te vangen, met inkomsten die jaren achtereen wegvielen en personeelstekorten. Daarom is ze blij met de huidige drukte. “Bij veel mensen leeft de gedachte: vier het leven.” Janine: “Ik heb altijd in mijn hoofd gehad dat ik heel graag wilde trouwen, én dat ik wilde trouwen voordat ik een kind kreeg. Mijn moeder is al 33 jaar beëdigd ambtenaar van de burgerlijke stand, BABS, dus ik ben opgegroeid met: ‘Kijk eens hoe leuk trouwen is.’ Mijn moeder heeft ons ook getrouwd.” Laurens: “Ook ik heb altijd graag ­willen trouwen. Ik ben nooit zo’n man geweest die z’n hakken in het zand zet, of die het alleen maar doet omdat de vrouw dat per se wil.” Janine: “Daarnaast wilde ik graag dezelfde achternaam als mijn kinderen. Ik wilde voorkomen dat we halsoverkop iets moesten gaan regelen als we kinderen zouden krijgen. Niet dat daar iets mis mee is, overigens.” Laurens: “Toen we een tijdje samen waren, heb je de druk wel opgevoerd.” Janine: “Uiteindelijk heeft Laurens me in 2020 ten huwelijk gevraagd aan de keukentafel. Ik wilde niet hem vragen, zo traditioneel ben ik dus, haha. Hij had zijn grijze joggingpak aan en ik een roze badjas. Want ik had ooit gezegd dat ik hem in zijn grijze joggingpak het aller-aantrekkelijkst vond.” “Wat ik eigenlijk het leukst vond aan ons huwelijk, was het trouwen voor de wet met een klein clubje mensen. Het moment dat we ‘ja’ tegen elkaar zeiden, vond ik zo mooi. Daar ging het mij eigenlijk allemaal om.” Laurens: “Ik vond de napret heel leuk. Achteraf hoor je pas alle roddels die je op de dag zelf helemaal niet hebt meegekregen – die heeft zitten huilen op het toilet, die hadden ruzie, die hebben getongd.” Janine: “En op de huwelijksnacht is onze zoon Maurits verwekt. Dat was helemaal niet zo getimed, het was pure mazzel. Ik vind het wel geestig dat bij ons alles precies ging ‘zoals het hoort’.” Laurens: “In Nederland kunnen mensen nog weleens een beetje bekrompen zijn over trouwen, dat dat ­zogenaamd burgerlijk zou zijn. Een ­beetje makkelijk vind ik dat. Durf die commitment maar eens aan te gaan, spreek jezelf uit! Natuurlijk ligt het vaak genuanceerder. Maar ik zie om me heen regelmatig dat mannen op dat gebied wat lafjes zijn. Put your money where your mouth is. En als je het niet wil, ook prima, maar wees daar dan ­eerlijk over.” Janine: “Mijn zwager is een paar jaar geleden op 38-jarige leeftijd overleden aan een hersentumor. Vlak voordat hij overleed, hebben mijn zus en hij nog uitgebreid hun huwelijk kunnen vieren. Dat heeft ons doen beseffen dat je de mooie momentjes die je hebt in je leven moet vieren. Het is zonde om alles altijd maar weg te wuiven.” Laurens: “Je weet dat ellende altijd om de hoek ligt, vroeger of later. Dus de leuke dingen moet je vieren.” Guillaume: “Ik heb Inessa ten huwelijk gevraagd op ons tienjarig jubileum, in Armenië, haar geboorteland. We zouden eigenlijk in 2020 trouwen, maar dat is later geworden door corona.’” Inessa: “Armenië is mijn thuis en wie ik ben, dus ik had me geen mooier aanzoek kunnen bedenken.” Guillaume: “Het plannen van de bruiloft vond ik het leukst. We wilden een grote bruiloft met zo’n driehonderd gasten. En we wilden alles zelf doen, zonder weddingplanner. We begonnen met een moodboard en een Pinterestpagina. Alles hebben we tot in de puntjes uitgedacht: van het lettertype op de menukaartjes tot de aankleding en de tafelzetting.” Inessa: “We zitten allebei nogal op de details.” Guillaume: “Ik heb zelfs een maand vrij genomen om alles te regelen.” Inessa, lachend: “Ik niet hoor, ik was gewoon fulltime aan het werk!” Guillaume: “We vonden het vooral heel belangrijk om onze verschillende culturen naar voren te brengen in ons huwelijk. Haar Armeense, mijn Surinaamse, maar ook onze Nederlandse cultuur. In de hapjes, in de muziek, in alles eigenlijk.” Inessa: “We hebben een aantal Armeense tradities in ere gehouden. Na de ceremonie hebben we bijvoorbeeld borden gebroken, als symbool om al het slechte uit je leven te breken en aan te geven dat er een nieuw hoofdstuk begint. Tijdens het feest heeft de Guillaumes moeder lavash, Armeens brood, over mijn schouder gedaan. Dat betekent dat je altijd genoeg eten zult hebben. En we kregen allebei een lepeltje honing, wat betekent dat je huwelijk altijd zoet zal zijn. De pastoor van onze kerk in Amsterdam heeft ons getrouwd. Hij vertelde tijdens de ceremonie over de vier soorten liefde uit de Bijbel, maar wel op een manier die voor iedereen invoelbaar was, ook de gasten die niet in God geloven.” Guillaume: “Qua muziek hadden we een gospelkoor voor de ceremonie, een Surinaamse band tijdens de receptie, een Armeense zanger en meerdere dj’s voor het feest, dat tot diep in de nacht doorging.” Inessa: “Het was echt een enorme productie, maar heel leuk om te doen. Na onze huidige carrières kunnen we altijd nog aan de slag als weddingplanners.” Sarah Famke: “Anne heeft mij in 2018 ten huwelijk gevraagd, toen we al zeven jaar bij elkaar waren. Ik was erg verrast omdat Anne altijd had gezegd dat ze trouwen onzin vond. Ze heeft zelfs eerst braaf om mijn hand gevraagd bij mijn moeder.” Anne: “Heel lang vond ik trouwen echt onnodig. Maar ineens dacht ik: waarom niet?” Sarah Famke: “Als gay stel zouden wij op veel plekken in de wereld helemaal niet kunnen trouwen, in veel landen is homoseksualiteit zelfs strafbaar. Ik zie het als een groot goed dat wij dat wel mogen.” Anne: “Sommige mensen reageerden verbaasd. Mijn vader begreep het bijvoorbeeld echt niet. Hij komt nog uit de hippietijd, toen trouwen werd beschouwd als iets superburgerlijks. Waarom zou je een hele show opvoeren die ook nog eens heel veel geld kost? Daar kun je nuttigere dingen van doen. Maar hij vond het heel leuk voor ons en heeft zelfs gespeecht op de ­bruiloft.” “Net nadat we de bruiloft een jaar vooruit hadden gepland, brak de pandemie uit. Door de maatregelen moesten we de helft van de uitnodigingen intrekken, dat was niet makkelijk. Maar uiteindelijk zijn we precies op de dag getrouwd dat heel veel maatregelen weer werden losgelaten. We hebben lastminute nog een dj geregeld omdat er tóch gedanst mocht worden.” Sarah Famke: “Tijdens het feest droop het zweet van de muren. Het voelde echt als een uitlaatklep voor iedereen na een rottige tijd.” “Op de bruiloft hebben we elkaar geen eeuwige trouw beloofd, maar meer de intentie uitgesproken om samen te blijven omdat we ondanks onze verschillen het beste in elkaar naar boven halen. En dat ik altijd de vaatwasser mag inruimen, want dat kan Anne niet.” Anne: “We voelen ons eigenlijk precies hetzelfde als voordat we getrouwd waren. Alleen kreeg Sarah Famke kort na ons huwelijk een brief van DUO dat haar maandelijkse aflossingsbedrag omhoogging, dat was wel jammer, haha. Ik zie ons huwelijk vooral als een bezegeling van onze liefde en als een mooie dag om op terug te kijken.” Teuntje: “Waarom jij mij hebt gevraagd om met je te trouwen, is omdat ik het heb afgedwongen. Ik had een paar jaar de running gag, bij het tandenpoetsen of tijdens het koken, dat ik zei: ‘Ik denk dat dit een mooi moment is om me ten huwelijk te vragen.’ En net toen ik dacht dat het echt niet meer ging gebeuren, vroeg je me ineens. Op het strand van Terschelling.” Tim: “Ik heb je ook een ring proberen aan te meten, maar dat viel helemaal verkeerd.” Teuntje: “Ja, want ik raak altijd alles kwijt. Dus nu hebben we matching tatoeages op onze ringvingers.” Tim: “Het was ook gewoon makkelijker om te trouwen, want we hebben een kind samen en Teuntje is ondernemer. Het was ook een handige manier om alle rompslomp in één klap te regelen.” “Tegen mijn eigen verwachting in vond ik het ceremoniegedeelte het leukst aan onze trouwdag.” Teuntje: “Ik vond de geloftes het leukst. Ik hou heel erg van gezelligheid en dat er een kaarsje aan staat; Tim heeft in zijn geloftes beloofd dat hij een kaarsje aansteekt als ik ’s avonds thuiskom van mijn werk. We hebben ook beloofd dat we elke dag ons best zullen doen voor elkaar. En van die vanzelfsprekende dingen, zoals dat je voor de ander zorgt als ie ziek is.” “Het feest daarna was ook superleuk. We houden allebei van Ajax, dus we hadden fakkels in Ajaxkleuren. Onze eerste dans was op een reggaetonliedje. Dat was helemaal niet het plan, want volgens Tim kan ik niet dansen.” Tim: “De meerwaarde van trouwen kan ik niet zo goed onder woorden brengen. Behalve dat het voelt alsof het nu voor het echie is.” Teuntje: “Er zit nu een gouden randje omheen. We zijn nóg liever voor elkaar sinds we getrouwd zijn. In coronatijd hadden we vaker ruzie dan normaal omdat we allebei veel stress hadden. Tim was net begonnen met een nieuwe studie en voor mij als ondernemer was het ook pittig. Maar op een gegeven moment, mede dankzij een goede vriend die een ernstig ongeluk kreeg, realiseerden we ons dat het leven te kort is voor onzinruzies. Je moet het leven vieren, vinden we. En als kers op de taart kwamen we er de dag na onze bruiloft achter dat ik zwanger was van ons tweede kindje. Heel romantisch.”||https://www.parool.nl/ps/van-uitstel-kwam-geen-afstel-zij-gaven-elkaar-na-corona-eindelijk-het-jawoord~b08cffa4/
2022-09-24||Tennisicoon Federer in tranen na verloren laatste partij||Hoewel het een emotionele avond was voor de 41-jarige Zwitser, had hij er vooral ook van genoten, vertelde Federer na afloop. “Ik vond het een prachtige dag. Ik zei net ook tegen de jongens dat ik blij ben en niet verdrietig. Het voelt geweldig om hier te zijn. Ik heb ervan genoten om nog een keer te spelen. Dit was precies waar ik vooraf op hoopte”, aldus de twintigvoudig grandslamwinnaar, die tijdens het interview op de baan overmand werd door emoties. Hij bedankte zijn vrouw Mirka (“zij gaf me toestemming om door te gaan met tennis, ze is geweldig”), zijn ouders (“we geven mijn moeder altijd de schuld van alles, want zonder haar was ik hier niet geweest”) en het publiek in The O2 in Londen. De 41-jarige Zwitser speelde op de Laver Cup zijn eerste partij in ruim een jaar. Vanwege aanhoudende knieklachten stopt de twintigvoudig grandslamwinnaar nu met tennissen. “Het was een geweldige reis. Ik had nooit verwacht dat ik zo’n carrière zou beleven. Ik was vroeger gewoon blij dat ik kon tennissen. En nu eindigt het hier. Ik zou het zo weer overdoen, het was een perfecte reis”, zei Federer tussen de tranen door. Zijn jarenlange rivaal en vriend Nadal hield het langs de kant ook niet droog. De Britse zangeres Ellie Goulding zong als afsluiting haar hit Still Falling For You. Federer kondigde vorige week aan aan dat hij in The O2 in Londen zijn lange en rijke tenniscarrière zou beëindigen. Vorig jaar na Wimbledon onderging hij weer een knieoperatie en het herstel van de voormalig nummer 1 van de wereld duurde langer dan verwacht. Onlangs trok hij de conclusie dat een rentree op de ATP Tour niet meer haalbaar is. Hij wilde wel nog één keer in actie komen, op de Laver Cup. De Zwitser vormt samen met onder anderen Nadal, Novak Djokovic en Andy Murray het Europese team, dat het in Londen opneemt tegen Team World. Na de eerste dag is de stand 2-2. Een partij in het enkelspel bleek niet mogelijk voor Federer, die de afgelopen jaren vanwege fysieke problemen al weinig in actie kwam. Samen met de 36-jarige Nadal dubbelen zag hij wel zitten. De Zwitser en de Spanjaard waren jarenlang elkaars grootste rivalen op de baan, maar zijn ook goed bevriend geraakt. Enkele uren voor hun partij tegen Sock en Tiafoe gaven Federer en Nadal via een livestream op Instagram een inkijkje in hun voorbereiding. De video begon in het busje op weg naar The O2. Te zien is dat de twee tennisiconen, die bij elkaar 42 grandslamtitels hebben veroverd, de grootste lol hebben. De Zwitser bekende dat hij best nerveus was voor de partij die zijn rentree én afscheid betekende. “Ik heb dit duizenden keren gedaan, maar deze partij voelt anders”, aldus de man die in totaal 310 weken de wereldranglijst aanvoerde en 103 ATP-titels veroverde. Federer betrad de hardcourtbaan onder een ovationeel applaus. De veertiger liet daarna zien dat hij, ondanks zijn lange afwezigheid, nog altijd kan tennissen. Federer liet het meeste loopwerk over aan Nadal, maar trakteerde het publiek wel op enkele fraaie passeerslagen, sterke services en alerte acties aan het net. In de matchtiebreak mocht hij op 9-8 zelf serveren voor de winst, maar de stugge Amerikanen Sock en Tiafoe knokten zich wederom terug en trokken de winst naar zich toe.||https://www.parool.nl/nieuws/tennisicoon-federer-in-tranen-na-verloren-laatste-partij~b09b5e0b/
