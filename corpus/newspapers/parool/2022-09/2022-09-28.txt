2022-09-28||Oud-Kamervoorzitter Arib woest na klachten over ‘schrikbewind’: ‘Vera Bergkamp steekt dolk in mijn rug’||Volgens de NRC zijn er twee anonieme brieven met klachten binnengekomen over Arib waarin gesproken wordt over ‘machtsmisbruik’, ‘een schrikbewind’ en ‘een onveilige werkomgeving’. Advocatenbureau Pels Rijcken, waar landsadvocaat Reimer Veldhuis werkt, zou gesteld hebben dat het zou ‘passen bij eerdere (concrete en ernstige) signalen van een onveilige werkomgeving’. De huidige leiding van de Tweede Kamer, voorgezeten door Kamervoorzitter Vera Bergkamp, zou op basis van het advies van de landsadvocaat hebben besloten tot een extern onderzoek. Arib zelf reageert woedend op de beschuldigingen. Ze spreekt van ‘een dolk in mijn rug’. “Vera Bergkamp is hier verantwoordelijk voor. Dit is de lelijke kant van de politiek. De vorige dolk was het stuk op de site van RTL Nieuws, toen ik kandidaat was voor het Kamervoorzitterschap. Daar heeft Bergkamp ook een rol in gespeeld. Dat was kennelijk niet genoeg.” RTL bracht vorig jaar een artikel waarin anonieme bronnen in de Kamer klaagden over een ‘schrikbewind’ dat Arib zou voeren. Volgens Reimer Veldhuis wijzen de klachten uit de anonieme brieven op een breder, structureel probleem. Het zou niet gaan om een incident. Volgens NRC hebben de juristen ‘concrete en duidelijke signalen’ ontvangen ‘dat er (mogelijk) sprake is (geweest) van een zeer onveilige werkomgeving’. De Tweede Kamer heeft als werkgever ‘zonder meer een verplichting tot handelen’, aldus de landsadvocaat. In juli werd Arib nog benoemd tot voorzitter van de Tijdelijke Commissie Corona, die een parlementaire enquête moet voorbereiden naar het coronabeleid. Volgens NRC zou dit voor een van de anonieme klagers aanleiding zijn geweest voor het alsnog melden van misstanden uit de tijd dat Arib Kamervoorzitter was. Bergkamp is vooralsnog niet bereikbaar voor commentaar. De huidige Kamervoorzitter ligt eveneens onder vuur, maar dan om een andere reden. Kamerleden klagen dat ze te laks is in het handhaven van de orde tijdens debatten.||https://www.parool.nl/nederland/oud-kamervoorzitter-arib-woest-na-klachten-over-schrikbewind-vera-bergkamp-steekt-dolk-in-mijn-rug~b6124a84/
2022-09-28||Vivianne Miedema schiet Champions League-droom van Ajax Vrouwen aan diggelen||Enigszins onverwachts hield Ajax vorige week Arsenal in Londen op 2-2, door twee doelpunten van Oranje-international Romée Leuchter. Dat bood natuurlijk veel perspectief voor de wedstrijd van vanavond, die zou beslissen of Ajax dit jaar in de groepsfase van de Champions League speelt of toch ‘gewoon’ Arsenal, de kwartfinalist van vorig jaar en de nummer twee van de Engelse Women’s Super League vorig seizoen. Ajax schakelde in aanloop naar de wedstrijd tegen Arsenal al Kristanstads (Zweden) en het Duitse Eintracht Frankfurt uit en wilde vandaag de Champions League-stunt tegen Arsenal voltooien. Bij de Engelsen is Vivianne Miedema (26) sterspeelster en zij kende een goede generale afgelopen weekend in de North London Derby tegen Tottenham Hotspur, met twee doelpunten (4-0). Bij die wedstrijd werd een toeschouwersrecord gevestigd met bijna 50.000 fans op de tribunes van het Emirates Stadium. Ook in een wat troostelozer decor, in de stromende regen op de wel uitverkochte Toekomst, onderscheidde Oranjes topscorer aller tijden Miedema zich. In wat lange tijd een uiterst stroperige wedstrijd was schoot zij vlak na rust van buiten het strafschopgebied raak, hard en strak over de grond in de hoek. Invaller Tiny Hoekstra miste nog een grote kans op de gelijkmaker. Ajax kan zich na de uitschakeling gaan richten op de titelstrijd met FC Twente in de eredivisie. Kampioen Twente werd ook al in een voorronde van de Champions League uitgeschakeld door Benfica en dus doen er geen Nederlandse teams mee dit jaar in de groepsfase van het Europese toernooi, dat eindigt met een finale in het Philips Stadion in Eindhoven. Al ligt de eredivisie voorlopig ook even stil: de Oranjevrouwen oefenen in de komende twee weken tegen Zambia en Noorwegen.||https://www.parool.nl/sport/vivianne-miedema-schiet-champions-league-droom-van-ajax-vrouwen-aan-diggelen~b0d6cf6d/
2022-09-28||Opinie: ‘Het weren van toeristen uit coffeeshops is een misleidende maatregel’||Bewonersverenigingen pleitten er dinsdag in deze krant voor om toeristen uit de coffeeshops te weren (Het Parool, 27 september). Daarmee hopen zij de overlast van niet-Amsterdamse bezoekers terug te dringen. Burgemeester Femke Halsema weet dat dit niet werkt, maar ziet geen alternatief. Het weren van toeristen uit de coffeeshops is symboolpolitiek. Donderdag debatteert de gemeenteraad over handhaving van het zogenoemde ingezetenencriterium, op basis waarvan buitenlandse toeristen toegang tot de coffeeshops kan worden ontzegd. De burgemeester denkt dat de cannabismarkt zo kleiner en beheersbaarder kan worden gemaakt. Die kleinere markt is niet zozeer nodig om overlast van toeristen tegen te gaan: Halsema beweert dat de cannabismarkt verweven is geraakt met de cocaïnemarkt en georganiseerde misdaad. Gemeenteraadsleden zijn hier tijdens een besloten vergadering over geïnformeerd. Eerder deze maand ontvingen zij ook een geheime notitie over het onderwerp. Verwevenheid van de cannabismarkt met de cocaïnemarkt is een ernstige zaak die om ingrijpen vraagt van politie en justitie. De betrokken zaken moeten gericht worden aangepakt. De Amsterdamse driehoek lijkt te weten om welke coffeeshops het gaat. Waarom pleit het dan voor een generieke maatregel zoals het ingezetenencriterium? Of is de driehoek van mening dat de hele Amsterdamse coffeeshopsector onderdeel is geworden van de georganiseerde misdaad? De driehoek zwabbert. Eerder werd het ingezetenencriterium aangedragen om overlast van toeristen te verminderen. Dat idee is achterhaald. Uit onderzoek van de gemeente blijkt dat de overlast in het Wallengebied vooral bestaat uit geschreeuw van dronken toeristen op straat, harde muziek uit cafés en rondslingerend afval van fastfoodketens. Er is meer onderzoek gedaan. Zo blijkt dat Amsterdammers denken dat toeristen vooral komen voor de Wallen en de coffeeshops terwijl de meesten liever een rondje over de grachten lopen en onze musea bezoeken. Een klein deel van de toeristen vertoont vervelend gedrag en die beïnvloeden de perceptie van bewoners. Dat Amsterdammers overlast associëren met coffeeshops is ook niet verwonderlijk nadat de driehoek de sector in zo’n negatief frame heeft geplaatst. De overlast van massatoerisme maakt veel Amsterdammers wanhopig. Een kat in het nauw maakt rare sprongen. Er is geen reden om aan te nemen dat overlast afneemt wanneer toeristen uit coffeeshops worden geweerd. Sterker: Eindhoven, Roermond, Tilburg, Venlo en Vlissingen kregen na handhaving van het ingezetenencriterium, en ondanks extra politie-inzet, te maken met een groeiende illegale straathandel, oftewel: meer criminaliteit, meer overlast. Toch zeggen enkele bewonersverenigingen: laten we het proberen. Amsterdam moet iets doen aan de overlast van bezoekers. De coffeeshops worden echter tot zondebok gemaakt. Door besloten informatiebijeenkomsten te organiseren te versturen heeft de driehoek een frame neergezet dat coffeeshops koppelt aan georganiseerde misdaad. Wij roepen de driehoek op om open kaart te spelen over de gevolgen van het massatoerisme én over de mogelijkheden die Amsterdam heeft om daar iets aan te doen.||https://www.parool.nl/columns-opinie/opinie-het-weren-van-toeristen-uit-coffeeshops-is-een-misleidende-maatregel~be0faa28/
2022-09-28||Journalist Paul Grijpma (1948-2022) was een vleesgeworden Kuifje||Op zijn eigen website staat, onder het kopje ‘nevenactiviteiten’, een waslijst aan functies, van ‘fuselier van het garderegiment Prinses Irene’ en ‘docent’ tot ‘mediatrainer’ en lid van allerhande commissies, raden en besturen. Paul Grijpma was geen man om stil te zitten. En hij wilde graag gezien en gehoord worden. Niet alleen op papier of achter de microfoon, maar ook op het podium. Op latere leeftijd maakte hij zijn debuut als acteur in een Duitse krimi. Maar Grijpma was op de eerste plaats toch vooral journalist, een verslaggever in hart en nieren. Toen hij dertien was, had hij al een abonnement op twee kranten: de Volkskrant en De Tijd. Grijpma, geboren in Enschede als jongste van vijf kinderen, rolde bij toeval het vak in. Na een opleiding aan de School voor de Auto Industrie in Driebergen kon hij aan de slag bij een autotechnisch persbureau in Soest. Dat effende in de jaren zeventig het pad naar de serieuze journalistiek, eerst het ANP, gevolgd door Het Parool. Daar ontwikkelde Grijpma zich tot een verslaggever die de ene scoop na de andere had. Zijn finest hour beleefde hij in 1983, toen hij onthulde dat de Surinaamse ambassadeur Henk Herrenberg zaken deed met Colombiaanse cocaïnehandelaren. “Suriname heeft altijd een warm plekje in zijn hart gehad,” zegt zijn dochter Mijntje Grijpma. “Hij vond het een geweldig land en is er vaak geweest.” In 1989 werd Grijpma gevraagd om als verslaggever voor het NOS Journaal te werken. Hij was nog maar een week in dienst toen de Berlijnse Muur viel en ook in de twaalf jaar die volgden holde hij van de ene brandhaard naar de andere. Maar de journalistiek veranderde en Grijpma voelde zich er steeds minder senang. “Het is een beetje het probleem van iedere ouder wordende verslaggever,” zei hij in De Stentor. “Je krijgt te maken met jonge eindredacteuren, chefs en hoofdredacteuren van wie je het gezag of de autoriteit niet accepteert. Gasten die zelf nog nooit een vluchteling of een ME-busje van dichtbij hebben gezien, die nog nooit met de poten in het bluswater hebben gestaan.” Nadat hij bij de NOS was vertrokken en zijn huwelijk was stukgelopen, werd Grijpma mediatrainer en communicatieadviseur van de Wetenschappelijke Raad voor het Regeringsbeleid. Ook coachte hij buitenlandse collega’s in landen als Irak, Azerbeidzjan en Bosnië. “Hij was niet alleen optimistisch en vrolijk, hij was ook onbaatzuchtig,” zegt zijn vriendin, actrice Eva van Heijningen. “Als iemand in nood was, stond hij als eerste klaar om te helpen.” Dankzij Van Heijningen belandde Grijpma in het theater. Toen een Berlijnse theateragent zijn foto zag, werd hij gecast voor de Duitse politieserie Soko Köln, een soort Tatort, waarin Grijpma de rol van de Amsterdamse politie-inspecteur Siemering vertolkte. “Ein geiler Typ,” zei de impresario, “die moeten we hebben.” En daar bleef het niet bij, want met Van Heijningen ging Grijpma in Duitsland op theatertour met Rosemaries Baby. “Paul was heel flexibel,” zegt Van Heijningen. “Hij kon goed luisteren, leerde zijn teksten consciëntieus en vond het heerlijk om te improviseren.” Grijpma besefte dat hij met zijn ‘Rudi Carrell-Duits’ vooral zou worden gevraagd voor de rol van outsider. Tegen Het Parool in 2006: “Het is een rare gewaarwording, dat toneelspelen. Bij de eerste repetities moest ik veel schroom overwinnen. Ik moest rare gezichten trekken, vreemde bewegingen maken, danspasjes uitvoeren. (...) Niemand wil geloven dat ik geen acteur ben, maar eigenlijk journalist.” En dat bleef hij tot het eind. Hoewel hij al tientallen jaren weg was bij Het Parool, sloeg hij zelden een borrel over. Tussen zijn oud-collega’s was hij in zijn element. Lekker ouwehoeren over het vak, met een glas in de hand de wereld doornemen, zoals vroeger, toen journalisten na gedane arbeid de kroeg indoken, door hem altijd ‘de dependance’ genoemd. “Hij hield van mensen en kon met iedereen door één deur,” zegt zijn dochter, een van zijn twee kinderen. “Hij had enorm respect voor anderen, ook als ze heel anders dachten dan hij. Natuurlijk was hij vaak weg, maar het was altijd feest als we hem van Schiphol haalden. Hij was de beste vader die een mens zich wensen kan.” Grijpma wordt vrijdag in besloten kring begraven op Zorgvlied.||https://www.parool.nl/nederland/journalist-paul-grijpma-1948-2022-was-een-vleesgeworden-kuifje~b7de9a19/
2022-09-28||Sylvia Kristel was een schitterend visioen||De ongenode gast was stiekem naar binnen geglipt. Achteraf moet ik concluderen dat gelegenheid de dief had gemaakt. Ik had niet om een besmetting gevraagd, maar na de jaren van waakzaamheid en gepaste afstand was de aandacht verslapt. Intussen had de indringer nieuwe sluipwegen gevonden. Hij brak in op een onbewaakt moment terwijl ik boodschappen deed. Zo word je een figurant in een massascène uit het nieuwe seizoen van de realityserie Omikron. Het was stom toeval, domme pech en verder niets. Maar het kan ook de wraak van de Windsors geweest zijn. Ik had lelijke dingen geschreven over de monarchie, terwijl het koninklijke kadaver nog niet eens was bijgezet. Dat was roekeloos. Boven het volk verheven lieden hebben connecties die eeuwen teruggaan. Dat gaat altijd over macht en bloedlijnen. Toen de medische stand zich nog moest ontwikkelen hadden heersers geen lijfarts maar een bloedlinke magiër aan hun zijde. Een Merlijn, een Sindala of een Raspoetin. Zou Raspoetin nog in het paleis van de tsaren ronddolen? Niet ijlen! Je brein kookt over. Pak de thermometer er maar bij. Het is geen banvloek, het is de omikron. Geef je over aan de verlokkingen van de cinema. Ga op avontuur in de thuisbioscoop en laat het denkwerk aan anderen over. Zoek een vreemde vampierfilm. Vitamine V! Een aderlating is altijd een probaat middel ter verlichting van lichamelijke bezwaren geweest. Klaus Kinski zei het al in Nosferatu: “Het is het oudste heilmiddel ter wereld.” Kinski verstrekte geen onbaatzuchtige adviezen. Hij speelde graaf Dracula en had dorst. Werner Herzogs Nosferatu kan ik dromen, maar de weduwe van de bloeddorstige graaf kende ik nog niet. Dat was niemand minder dan Sylvia Kristel, de Marilyn Monroe van de polder. In Dracula’s Widow (1988) werd ze geregisseerd door Christopher Coppola. Dat is de broer van Nicolas Cage en een van de talrijke neven van de geniale regisseur Francis Ford Coppola, die vier jaar later Bram Stoker’s Dracula zou maken. Die Dracula had geen weduwe maar was zelf een weduwnaar, die in Winona Ryder de reïncarnatie van zijn betreurde geliefde herkende. Hun gedoemde romantiek was goed voor drie Oscars en luid applaus. Sylvia Kristel trof de verkeerde Coppola. Neef Christopher had bij het schrijven van zijn debuutfilm bedacht dat het geinig zou zijn om met film noir archetypen aan de haal te gaan. Maar dat idee loopt stuk op een gebrek aan humor en stijl. Dracula’s Widow oogt en klinkt als een goedkope videoclip uit de hoogharige jaren tachtig, waarin Kristel als femme fatale in Los Angeles uit de kist kruipt om in een mantelpakje haar dorst te lessen. De verkeerde Coppola laat zijn ster lelijk in de kou staan: ze doolt door lege straten, bezoekt een slooppand en een enkele bar om uiteindelijk in een rubberen vleermuis te veranderen. In de breinmist van de omikron dwaalden mijn gedachten intussen af naar een nacht in The Fizz op de Nieuwezijds Voorburgwal, medio jaren tachtig. De muziek deugde niet en er waren weinig andere nachtdieren in de witte discotheek. Het was een dooie boel. Maar toen verscheen Sylvia Kristel in een fabelachtige avondjurk met bijpassende hoed. Zij schreed naar de bar, nam sierlijk plaats op een kruk en rookte haar sigaretten zoals dat alleen in films gedaan wordt. Het was een schitterend visioen. Zij was een filmster, een echte! De verkeerde Coppola moest haar toen nog bellen, maar Frankrijk lag al jaren aan haar blote voeten. Dat kwam door haar naakte optreden in het absurd succesvolle seksepos Emmanuelle (1974). Die film kon mij niet bekoren maar heeft nog steeds een klassieke status. Alice ou la Dernière Fugue (1977) is nagenoeg vergeten, maar maakte in mijn breinmistbioscoop diepe indruk, omdat heldin Alice Carroll ook als een dolende ziel in een onontkoombaar isolement verstrikt raakt. Maker Claude Chabrol wijkt geen moment van Kristels zijde: ze verlaat haar liefdeloze echtgenoot en belandt na autopech op een mysterieus landgoed, dat haar niet meer laat vertrekken. Hoe is dat mogelijk? Is ze dood? Allicht! Maar ook weer niet. Want ze is een filmster, een echte. Die hebben het eeuwige leven. Ook daarin wordt Kristel tekort gedaan. Naar Dracula’s Widow of Emmanuelle hoeft niemand lang te zoeken, maar de fantastische film van Chabrol werd een flop en is door de Franse filmdistributeur René Chateau tot winkeldochter gedegradeerd. Kristel dacht dat het anders was gelopen indien ze de rol naakt had gespeeld. Dat is een tragische misvatting.||https://www.parool.nl/ps/sylvia-kristel-was-een-schitterend-visioen~b0dcc1e5/
2022-09-28||Misschien ligt het aan mij, maar ik kom nooit helemaal droog uit een regenpak tevoorschijn||De zinderende zomerdagen zijn alweer vergeten en ver weggezakt in het geheugen. Het regent. Ik daal af in de krochten van de hal. Dat wil zeggen: ik graai in de holte onder de trap, waar plastic tassen met spullen liggen die ook bijna in de vergetelheid zijn geraakt. Tassen met schaatsen, oude schoenen, een doos met pocketboeken, tennisrackets. Een bak met badkamertegels. En, ja. Niet vergeten, al had ik gehoopt er nu nog niet naar te hoeven reiken. De plastic tas met het regenpak. Die lange zwarte broek en die oversized jas. Van niet-ademend materiaal uiteraard, want geld uitgeven aan een goed regenpak is er niet bij. Zo vaak regent het toch niet als je naar buiten moet? Jawel. Hoe vaak dan? Vaak. Echt? Echt. Daar is de tas. Er komt geen muffe lucht uit, maar ik ruik ook niet de laatste regenbui waarin ik in dit pak gehuld door de stad fietste. In de Zweedse puzzel die ik deze ochtend maakte, kwamen opvallend veel plekken voor waar het nu vast niet regent. Suez, Eilat, Ottawa, Peru. Ik moest ook een rivier in Frankrijk invullen. Vijf letters. Soms is dat de Seine, of de Loire, maar meestal de Isère. De Isère stroomt ook door Romans-sur-Isère, waar we in een verstikkend hete zomer eens van ellende het schoenenmuseum zijn binnengevlucht om maar wat af te koelen. Maar dit terzijde. Ik sta in de hal met het regenpak aan. In de jaszakken voel ik hondenzakjes en mondkapjes. Ik zucht. Misschien ligt het aan mij, maar ik kom nooit helemaal droog uit een regenpak tevoorschijn. (Van het zweten, maar ook weet de regen altijd kiertjes te vinden om op de broek ronde, natte plekken te maken.) En ook niet kreukvrij. Verfomfaaid, dat is het woord. Kapsel en kleding alsof ik een uur door elkaar ben geschud in een centrifuge. Ik kijk naar buiten. Het is gestopt met regenen. Buienradar zegt dat het minstens een uur droog zal blijven. Ik trek het regenpak weer uit. Een halfuur later ben ik bijna doorweekt. Van dat half uur heb ik een kwartier onder een afdak van een portiekwoning geschuild. Natuurlijk begon het al na de brug te regenen. Op de terugweg naar huis in een stortbui terechtkomen? Prima. Op weg naar een afspraak door de regen fietsen? Vul maar in. Ik vind weinig dingen erger dan door de regen fietsen. Futiel, ik weet het, en het zelfmedelijden als je je broek aan je bovenbenen voelt kleven is ook sterk overdreven, maar ik zit nog liever een dag zonder stroom. Of onverwacht naar een leeg pak koffiefilters te kijken. Bij de Hortus staat de brug open. Iemand heeft de reguliere tekst op een bordje met papier en eigen handschrift aangepast: ‘Slagbomen worden op slag verliefd’. Met een glimlach roffel ik met platte handen een applaus op mijn natte spijkerbroek. Als de brug met een ijzeren kloink weer is neergekomen, regent het nog steeds. In Ottawa hebben ze vast andere problemen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/misschien-ligt-het-aan-mij-maar-ik-kom-nooit-helemaal-droog-uit-een-regenpak-tevoorschijn~b2a25057/
2022-09-28||Energiebedrijven negeren toezichthouder en verhogen snel prijzen, politici willen opheldering||Vorige week kondigden energieleveranciers aan de variabele tarieven voor stroom en gas flink omhoog te gooien per 1 oktober. Zo verhoogt Essent het tarief voor stroom met ruim 50 procent en de prijs van gas met meer dan 30 procent. Vattenfall deed dat met meer dan 50 procent. Klanten van Eneco betalen een nieuwe gasprijs die twee keer zo hoog is: 3,40 euro per kuub gas. Dit is een flinke tegenvaller voor klanten met een variabel contract, voor wie de kosten met wel honderden euro's kunnen stijgen. De Autoriteit Consument en Markt (ACM), een onafhankelijke toezichthouder die onder het ministerie van Economische Zaken valt, ageerde daartegen. Energiebedrijven beroepen zich op de branchevoorwaarden, maar volgens de ACM moeten klanten minimaal dertig dagen de tijd hebben om eventueel van energieleverancier te kunnen wisselen. De leveranciers waren te laat met de aankondiging voor 1 oktober, aldus de ACM. De autoriteit zou de bedrijven erop gaan aanspreken. Maar nu blijken Eneco, Vattenfall en GreenChoice toch de tarieven te verhogen vanaf 1 oktober. Daarmee gaan de bedrijven dus direct in tegen de waarschuwing van de ACM. De klanten hebben genoeg tijd om de nieuwe tarieven te beoordelen en dan eventueel over te stappen, vinden de leveranciers. Ze beroepen zich op het feit dat klanten met een variabel contract kosteloos binnen enkele dagen kunnen overstappen. Dat zou volgens hen dan ook de aankondigingstermijn moeten zijn. Branchevereniging Energie-Nederland zegt verbaasd te zijn over de interpretatie van de regels door de ACM. “Er is absoluut geen sprake van de wet overtreden,” aldus een woordvoerder. Eneco sluit zich hierbij aan. Een woordvoerder: “Wij hebben naar ons inzien geen wet of regelgeving overtreden. De ACM beroept zich op de opzegtermijn van dertig dagen, en verbindt daar dan van alles aan, maar dat klopt niet helemaal. In de wet staat niets over termijnen of over tariefwijziging.” Bij Eneco kan een klant met een variabel contract binnen negen dagen overstappen, aldus de woordvoerder. “Binnen die termijn hebben de klanten de tariefwijziging ontvangen, en ze hebben zelf de keuze kunnen maken om voor die wijziging over te stappen. Dat is genoeg.” Wel gaat Eneco vanaf nu eerder een aankondiging doen. “Als de dringende wens per dertig dagen is, dan doen we dat ook. De eerste groep klanten krijgt dit weekend al de tarieven van november toegestuurd.” VVD en SP roepen de leiding van energieleveranciers op het matje: volgende week zouden ze naar de Tweede Kamer moeten komen om tijdens een hoorzitting uitleg te geven over hun besluit om de tariefverhoging niet uit te stellen. “De energieleveranciers mogen zelf komen uitleggen in de Kamer waarom ze zich niet aan de regels houden,” aldus Silvio Erkens (VVD) hierover op Twitter. Volgens Renske Leijten (SP) is het ‘hoog tijd dat de energiebedrijven die hun tarieven onwettig verhogen naar de Kamer komen’. De ACM beraadt zich inmiddels op vervolgstappen als de ondernemingen hun plannen doorzetten. Zij riskeren boetes, lasten onder dwangsom of bindende aanwijzingen. Consumenten kunnen in ieder geval een klachtenbrief invullen op de site van de ACM als ze niet akkoord gaan met de verhoging.||https://www.parool.nl/nederland/energiebedrijven-negeren-toezichthouder-en-verhogen-snel-prijzen-politici-willen-opheldering~b99df4cd/
2022-09-28||Gangsterrapper JoeyAK, gezocht voor schietpartij in Suriname, ontkent betrokkenheid||Enkele mannen schoten die avond volgens lokale media over en weer op elkaar bij het tankstation in een belangrijke straat in de binnenstad langs de Surinamerivier. De politie trof hulzen aan en kogelinslagen, maar alle betrokkenen vluchtten in auto’s. Een pompbediende vertelde een lokale journalist dat een man uit een grijze auto was gestapt en het tankstation in was gegaan, en na terugkomst ruzie kreeg met enkele mannen. Vanuit de grijze auto zou zijn geschoten. Vanuit de beschoten groep zou zijn teruggeschoten, waarna vier auto’s wegreden. Een uur later zou vanuit een auto nog op een geparkeerde auto zijn geschoten. Joël H. was pas kort onder voorwaarden vrij uit de gevangenis waar hij een celstraf had uitgezeten voor zijn rol bij het laten ontvoeren en mishandelen van een vrouw en haar twee jonge kinderen uit Amsterdam-Noord. Ze had volgens hem geld van hem gestolen. H. had in Nederland gebiedsverboden voor grote delen van Amsterdam, maar had toestemming van justitie om naar Suriname te reizen voor de uitvaart van zijn oma. Inmiddels is hij terug in Nederland. De Surinaamse politie stuurde woensdag een opsporingsbericht voor ‘Joël H., alias JoeyAK’, vanwege de verdenking van ‘poging tot moord; poging tot doodslag; poging zware mishandeling met voorbedachten rade; poging tot zware mishandeling; deelneming aan een criminele organisatie; vernieling en overtreding van de vuurwapenwet’. In het bericht staat zijn foto plus de waarschuwing dat Joël H. ‘vuurwapengevaarlijk’ is. Volgens zijn advocaat Jan-Hein Kuijpers wist Joël H. al in Suriname dat ‘roddels en achterklap over een schietpartij de ronde deden’, waarmee hij niets te maken zegt te hebben gehad. “Joey weet dat dit soort geruchten de ronde doen in Suriname,” zegt Kuijpers nu. “De geruchten ten aanzien van hem zijn onjuist. Wellicht komen ze voort uit de crisis die daar heerst, afgezet tegen de portemonnee van Joey. Joey handelt in muzikale hits, niet in gewelddadige.” Volgens zijn raadsman is de rapper bereid om zich te melden bij de Nederlandse politie.||https://www.parool.nl/amsterdam/gangsterrapper-joeyak-gezocht-voor-schietpartij-in-suriname-ontkent-betrokkenheid~b7410dd8/
2022-09-28||Haagse uitdrukking ‘actieve herinnering’ krijgt plek in de Dikke Van Dale||De uitdrukking wordt al dertig jaar gebruikt in de Haagse politiek. Maar sinds Mark Rutte premier is geworden, lijkt de term volledig ingeburgerd in het Nederlandse taalgebruik, aldus Ton den Boon, hoofdredacteur van Van Dale. Rutte gebruikte de uitdrukking onder andere in 2018, toen zijn toenmalige secondant Halbe Zijlstra bleek te hebben gelogen over een ontmoeting met de Russische president Poetin in diens datsja. De premier gebruikte de uitdrukking ook in het voorjaar van 2021, tijdens het formatiedebat naar aanleiding van de omstreden memo waarin de naam van parlementariër Pieter Omtzigt voorkwam. “De term wordt sinds de jaren negentig met grote regelmaat gebruikt in politiek Den Haag,” aldus Den Boon. “Maar Rutte heeft de term wel heel gangbaar gemaakt. Sinds hij premier is, zie je de uitdrukking ook veelvuldig voorkomen in de media, in politieke analyses en commentaren.” Den Boon telde ‘vele honderden’ keren. “Sinds het Omtzigtdebat is er echt een heel duidelijke piek te zien. Het gebruik is nu zo ingeburgerd dat de term een plekje in de Van Dale heeft verdiend.” De term wordt binnenkort toegevoegd aan de onlineversie van het woordenboek en zal bij een volgende druk ook in de papieren versie belanden.||https://www.parool.nl/nederland/haagse-uitdrukking-actieve-herinnering-krijgt-plek-in-de-dikke-van-dale~bdb1f699a/
2022-09-28||CBS: 15 levensdelicten in Amsterdam, meer mannen vermoord in 2021||De cijfers uit het onderzoek van CBS gaan over slachtoffers van moord of doodslag op Nederlands grondgebied, dus ook slachtoffers die niet in Nederland woonden zijn meegeteld. Een derde van alle levensdelicten in 2021 werd in de drie grootste steden gepleegd: 15 in Amsterdam, 15 in Rotterdam en 11 in Den Haag. “Amsterdam heeft al jaren – op een enkel jaar na – de meeste gevallen van moord,” aldus een woordvoerder van het CBS. “Dat is logisch, want daar wonen ook de meeste mensen van Nederland.” Bij mannen is het aantal slachtoffers in Nederland toegenomen van 77 in 2020 naar 88 in 2021. Bij vrouwen vielen er 38 slachtoffers, 6 minder dan in 2020. Het statistiekbureau noemt het aantal slachtoffers van moord of doodslag de afgelopen vijf jaar ‘stabiel.’ Gemiddeld vielen er in de periode van 2018 tot en met vorig jaar 123 slachtoffers per jaar. Dat gemiddelde ligt een stuk lager dan begin deze eeuw. Van 2002 tot en met 2004 stierven jaarlijks namelijk gemiddeld 231 mensen in Nederland door moord of doodslag. Uit het CBS-onderzoek blijkt dat het merendeel van de vermoorde vrouwen werd omgebracht door een (ex-)partner. In de periode van 2017 tot en met 2021 was dit bij zes op de tien vrouwelijke slachtoffers het geval. Bij mannen was de (vermoedelijke) dader in 30 procent van de gevallen een kennis of vriend van het slachtoffer. Bij ruim 14 procent ging het om een afrekening in het criminele circuit. In 2021 registreerde de Amsterdamse politie bijna 43.000 gevallen van diefstal en inbraak, geweld of vernieling. Dat zijn er 49 gevallen per duizend Amsterdammers. Het gemiddelde voor Nederland ligt op 25 geregistreerde misdrijven per duizend inwoners.||https://www.parool.nl/nederland/cbs-15-levensdelicten-in-amsterdam-meer-mannen-vermoord-in-2021~b7138184/
2022-09-28||Ningdu vertelt met kleipoppetjes een pijnlijke, Chinese familiegeschiedenis||Hoe geef je vorm aan een verhaal dat grotendeels ongedocumenteerd en onverteld is? In de eigenzinnige collagefilm Ningdu, ook uitgebracht onder de Engelse titel Silver Bird and Rainbow Fish, luistert filmmaker Lei Lei (Breathless Animals) naar het levensverhaal van zijn vader en grootvader en beeldt hij zich in hoe dat voor hen geweest moet zijn. Lei maakt gebruik van oude fotoalbums, nieuwsfoto’s en propagandamateriaal om het verborgen verhaal van zijn familie vorm te geven. De vele gaten in beeldmateriaal vult hij op met modern knutselmateriaal. Daarbij valt vooral zijn gebruik van kleurrijke plasticine klei op, waaruit Lei platte figuurtjes creëert die zijn familieleden moeten voorstellen. Met behulp van deze figuurtjes kan hij beweging toevoegen aan de beelden van zijn familie en hun verhaal tot leven wekken. Ongeveer tien jaar geleden ging Lei terug naar zijn geboortestad Ningdu, in het Oosten van China. Daar opende hij toevallig een tijdschrift en las hij een artikel waarin zijn vader zijn familiegeschiedenis uit de doeken deed aan de hand van oude foto’s. Lei had het verhaal nog nooit eerder gehoord. In zijn cultuur praat men niet over het verleden. Om die stilte te doorbreken, vroeg hij zijn grootvader en vader naar hun verhaal en nam hij hun stemmen op. Ningdu, de experimentele animatiefilm die op basis van deze verhalen tot stand kwam, traceert de geschiedenis van Leis familie in samenhang met de geschiedenis van zijn land. Want, zo ontdekt Lei, deze twee verhalen zijn nauw met elkaar verbonden. Leis vader groeide namelijk op als kind van een bankdirecteur in de jaren vijftig en zestig in China, tijdens de Grote Sprong Voorwaarts en de Culturele Revolutie. Deze twee gebeurtenissen drukten een stempel op zijn vaders leven. Ze leidden tot twee keer toe tot het uiteenvallen van zijn familie. Als bankdirecteur was Leis grootvader namelijk deel van de bourgeoisie en werd hij slachtoffer van de zuiveringen van het Chinese regime. Ningdu is een verhaal over verlies door de ogen van een kind. Lei gebruikt kinderlijke materialen in zijn verbeelding van de pijnlijke gebeurtenissen die zijn vader en grootvader moesten doorstaan: klei, krijt en stiften in felle tinten als roze, blauw en oranje. Daarmee vervormt Lei de zwart-witfoto’s van zijn vaders jeugd tot iets magisch en wonderlijks. Deze onschuldige verbeelding van de strubbelingen van een gezin dat uiteengereten wordt door Mao’s regime heeft iets onthutsends. De gezichten die Lei maakt voor elk van zijn familieleden zijn vlak, zonder veel detail, en bijna uitdrukkingsloos. In combinatie met een spookachtige soundtrack van schrille instrumenten en holle natuurgeluiden geeft dit de film een griezelige kwaliteit. Ningdu is een mondelinge overlevering van een familiegeschiedenis. En hoewel Lei de vertelling op sommige momenten aanscherpt, wist hij dat gegeven niet uit. De tegenstrijdigheden en onzekerheden in de oprakelingen van oude herinneringen krijgen bijvoorbeeld volop de ruimte. Lei speelt daarmee met de grens tussen het echte en het neppe. Het is duidelijk dat zijn film een verbeelding is en geen hercreatie van het verhaal van zijn familie. Zo gebruikt hij echte foto’s van zijn familie, maar plaatst hij er simplistische poppetjes overheen. Deze simpele figuren verduidelijken en verbergen hun identiteit: elk familielid is gemakkelijk herkenbaar vanwege een bepaalde kleur die Lei de klei geeft, maar tegelijkertijd anoniem doordat de klei onderscheidende kenmerken verhult. Zijn zieke grootmoeder zag er bijvoorbeeld oud uit voor haar leeftijd, horen we in de voice-over, maar dat zien we in de kleifiguurtjes niet terug. Lei, wiens handen meermaals in beeld verschijnen, vestigt onze aandacht op het maakproces van de film. In het begin van de film begint Leis vader in voice-over het verhaal opnieuw om Leis feedback op zijn vertelstijl te verwerken. Aan het einde van de film horen we Lei zijn grootvader om feedback vragen op zijn werk. “Vind je het goed gelukt? Lijkt het op oma?” vraagt Lei, doelend op de kleifiguurtjes die hij heeft gekneed. “Wat mij betreft niet echt,” antwoordt zijn grootvader droogjes. En dat blijkt geen kritiek op, maar juist onthulling van het punt van de film. Er is een reden dat Lei historische uitleg in zijn film achterwege laat, maar zich concentreert op de manier waarop dit verhaal in het heden doorwerkt. Dat maakt Ningdu soms een taaie kijkervaring. Maar de emotionele kern van het verhaal, dat door de mannen amper benoemd wordt maar toch in elk beeld doorwerkt, maakt de film de moeite waard. Ningdu is te zien in Eye, Kriterion en Rialto VU.||https://www.parool.nl/kunst-media/ningdu-vertelt-met-kleipoppetjes-een-pijnlijke-chinese-familiegeschiedenis~bfbfba6e/
2022-09-28||Bezorgschaamte? Wie hart heeft voor het milieu bestelt juíst online||“Wat consumenten en politiek denken over de milieubelasting van e-commerce versus fysiek winkelen klopt niet,” zegt Thijs Boots van Seven Senders, dat pakketverzenders koppelt aan vervoerders. “Meer dan de helft van de online kopers ziet pakketbezorging als milieuvervuilend en zelf naar de winkel gaan niet. Het omgekeerde is het geval.” 900 gram CO2. Dat stoot een pakje van 400 gram gemiddeld uit aan broeikasgassen als het, via internet besteld, aan huis wordt afgeleverd. Dezelfde aankoop in de winkel zorgt, alles bij elkaar opgeteld, voor een CO2-uitstoot van 4,1 kilo. De rekensommetjes veranderen als het pakket zwaarder wordt, maar of het nu onderzoeken zijn van de webwinkelbranche, van de logistieksector, van overheden of van onafhankelijke wetenschappers: de rekensom valt telkens uit in het nadeel van de echte winkel. Op een enkele uitzondering na is webwinkelen tussen de drie en soms zelfs zes keer duurzamer dan een winkelaankoop. Dat lijkt vreemd. Immers, die webwinkelpakjes moeten altijd hink-stap-sprong van magazijn naar huisdeur worden vervoerd, vaak nog vanuit het buitenland ook, met vieze vrachtwagens. Zelf naar de winkel gaan moet toch veel milieuvriendelijker zijn? Dat valt dus tegen. Webwinkels missen immers één cruciale schakel: het winkelpand. Boots: “Een winkel heeft verwarming, airco, de deuren staan in veel gevallen open. Winkels worden tenminste vijf keer per week bevoorraad, vaak met grote dieselvrachtwagens. Dat geldt allemaal niet bij e-commerce.” Dat is niet het enige. “In Nederland wordt voor 40 tot 50 procent van de winkelaankopen de auto gepakt,” zegt Jesse Weltevreden, lector online ondernemen aan de Hogeschool van Amsterdam. “Bij de aankoop van kleding, schoenen, woonaccessoires en speelgoed loopt dat op tot boven de 70 procent. Dat zijn twee vervuilende ritten, van gemiddeld 3 tot 10 kilometer.” “Vergelijk dat met een bestelbus die een efficiënte route rijdt met 100 pakketjes over 100 kilometer. Het aantal kilometers per pakket is dan veel lager. Bezorgen wordt gezien als vervuilend. Maar dat beeld strookt niet met de werkelijkheid.” Weltevreden, die vorig jaar met TNO onderzoek deed naar de milieudruk van webwinkelen, benadrukt dat het om gemiddelden gaat, gemeten over de hele bevolking, in steden en dorpen. “Drogisterijartikelen online kopen is bijvoorbeeld vaak minder duurzaam dan ze zelf halen bij de drogist. Dat kan ook gelden voor online boodschappen. Maar het hangt van veel zaken af: vindt het finale deel van de bezorging met elektrische voertuigen plaats, of op biobrandstof? Gebeurt dat in hartje stad of in buitenwijken en dorpen?” In grote steden als Amsterdam is het lastiger om online bestellen efficiënter en duurzamer te maken. “Daar is de winkeldichtheid hoger en het aandeel fietsers en voetgangers groter. Maar in de buitenwijken, kleinere steden en dorpen pakken consumenten eerder de auto.” ‘Gratis’ bezorgen en vooral het ‘gratis’ terugsturen van onwelgevallige bestellingen zou enorm bijdragen aan de milieuonvriendelijkheid van e-commerce. “Maar enorme hoeveelheden retourzendingen zijn een fabel,” zegt Weltevreden. “Het is minder dan 6 procent. Behalve voor kleding, waar het tussen de 20 en 40 procent ligt. En vaak worden retouren opgehaald door dezelfde bestelbus die aan het bezorgen is.” Toch zijn vrijwel alle pijlen gericht op de milieuaanpak van bezorgers. Zo voert het kabinet in 2025 aanschafbelasting (bpm) voor ‘fossiele’ bedrijfswagens in, die daardoor gemiddeld 11.000 euro duurder worden. Vanaf dat jaar staat Amsterdam ook geen ‘commerciële’ dieselvoertuigen binnen de ring A10 meer toe. Dat geldt vanaf 2030 in de hele stad. Ook Utrecht en Rotterdam kennen steeds grotere fossielvrije zones. Vergelijkbare ingrijpende maatregelen voor de winkelbranche – die, nogmaals, drie tot vier keer zo milieubelastend is – blijven goeddeels uit. Supermarkten werden jarenlang gemaand verkwistende koeling af te sluiten en onlangs ontlook, in het kielzog van Spanje, ook hier de discussie of winkels hun deuren open mogen laten staan als de airco loeit. Maar daar blijft het bij. Weltevreden: “Er worden nu door de overheid allerlei maatregelen genomen om e-commerce te verduurzamen. Maar als de beeldvorming niet klopt, kan er geen goed beleid worden gemaakt. De ene sector wordt nu hard aangepakt, de andere niet. Dat heeft met een onjuist imago te maken.” “Dat webwinkelen duurzamer moet, is evident. Maar het is belangrijk te kijken waar de meeste milieuwinst valt te halen. En dat is bij fysieke winkels. Alleen is een emissievrij winkelgebied afdwingen nog lastig.” Dat is ook de missie van bezorgadviseur Seven Senders. “We willen de blik op de milieubelasting van consumeren meer in balans brengen,” zegt Beneluxmanager Boots. “We moeten het met elkaar doen: webwinkels, vervoerders en klanten. Waarom niet juist meer online kopen, maar dan laten afleveren op een servicepunt, in een pakketkluis in een fysieke winkel of op het station? Dat werkt als mensen dan niet weer de auto pakken om het pakketje af te halen, maar dat combineren met de boodschappen of woon-werkverkeer. Consumenten zien het vooralsnog niet als hun taak om op het milieu te letten bij hun aankopen. Bijna de helft van de Nederlanders eist gratis bezorging en maar een kwart heeft berouw bij het terugsturen van een bestelling, blijkt uit de peiling van Seven Senders. En meer dan 60 procent vindt duurzaamheid een zaak van de webwinkel of van de pakjesvervoerder, niet van zichzelf. Consumenten mogen van Weltevreden zeker bij zichzelf te rade gaan. “Niet vandaag laten bezorgen, maar over drie dagen. Beter lokaal dan in China bestellen, laten afleveren op een pakketpunt, wat nu nog maar in 13 procent van de gevallen gebeurt. En niet de auto pakken als we er toch zelf op uitgaan.” “En: Zouden we niet wat meer koopschaamte moeten hebben in plaats van bezorgschaamte? Zeker in deze dure tijden: moeten we niet allemaal minder kopen?”||https://www.parool.nl/amsterdam/bezorgschaamte-wie-hart-heeft-voor-het-milieu-bestelt-juist-online~b38a709d/
2022-09-28||Ik wenste dat ze in Almere ook Burendag vierden||We zijn in het Huis van de Wijk de Meeuw, in de Vogelbuurt. Het is Burendag en overal in Amsterdam vinden feestjes, bijeenkomsten, activiteiten, gesprekken en acties plaats om te vieren dat we er voor elkaar zijn. Ik vind het prachtig. En tegelijkertijd dubbel, want als iets wat ooit zo vanzelfsprekend was nu een eigen dag met hoofdletter krijgt, betekent dat meestal niet veel goeds. En toch vind ik het prachtig. Want hier in Noord, in het Huis van de Wijk de Meeuw, in de Vogelbuurt organiseert mijn buurvrouw Linda Carolus een buurtfeest zoals alleen zij dat kan. Van schmink en gezonde sapjes tot een voetbaltoernooi en een springkussen, een gelegenheidskapper en natuurlijk: live-muziek. Deze ongekroonde koningin van de gastvrijheid uit Noord maakt het meest logische in de stad, namelijk dat je buren er voor je zijn, weer vanzelfsprekend. En ze viert het zoals alleen zij dat kan, met een feest waar jong en oud van allerlei achtergronden aanwezig zijn en zich vermaken. Intussen houdt ze haar karakteristieke en onvermoeibare lach op haar gezicht en geeft ze gasten het gevoel alsof ze de enigen zijn op haar feestje. Als Master Stu liedjes van Hazes heeft gezongen en Surinaamse Salsa gespeeld heeft, zijn wij aan de beurt. Lievelingsmeisje en ik treden op terwijl Kindjongen de hele set naast ons meedanst. Hij krijgt er zelfs applaus voor. Later die avond vertelt hij aan oma dat ie hard heeft opgetreden voor de bloemen die hij haar zojuist heeft gegeven. Het zijn intussen kapotte zonnebloemen, maar goed. Dat geeft niet. De volgende ochtend staat ie met z’n gitaar om z’n nek het themanummer van Paw Patrol te zingen aan ons bed. Ik kan geïrriteerd doen of het nummer meezingen. Ik kies voor het laatste. Gelukkig. De rest van de dag horen we aan hoe Kindjongen optreedt en speelt. Verbasteringen van alle muziek die ooit is gemaakt, komen langs. Geweldig. God weet hoe hij aan een gouden microfoon komt, maar hij is ineens fanatiek erin begonnen te rappen: “Fire, fire fire”. We zijn allemaal stil. Als de mic wordt doorgegeven, rapt iedereen een stukje, zelfs oma. Ik wenste dat ze in Almere ook Burendag vierden. Gewoon simpelweg om stil te staan bij hoe belangrijk het is dat je mensen hebt op wie je kunt rekenen. Mensen die naar je omkijken, zonder aankondiging langskomen, helpen met van alles en nog wat, zoals het huishouden en de boodschappen. Of gewoon om even te laten weten dat er aan je wordt gedacht. Zoals Linda op Burendag bewezen heeft. Je hebt niet veel nodig om er te zijn voor elkaar. Ruimte, een beetje budget en bovenal: een goed humeur. En de bereidheid om klaar te staan voor anderen. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/ik-wenste-dat-ze-in-almere-ook-burendag-vierden~b895729c/
2022-09-28||Trans personen over belang nieuwe wet: ‘Belachelijk, ik moet nu eerst bewijzen dat ik trans genoeg ben’||“‘Dus jij wil een jongen worden?’ Dat vroeg de psycholoog toen ik op mijn twaalfde voor het eerst in het VU Medisch Centrum kwam. Ik schrok daarvan, niemand had dat ooit zo direct aan me gevraagd. Door mijn schrikreactie ontstond er twijfel en werd ik naar huis gestuurd. Daardoor heeft mijn transitie jaren vertraging opgelopen. Ik heb drie keer om een andere psycholoog gevraagd, maar dat verzoek werd elke keer afgewezen. Ik was dus volledig afhankelijk van iemand die ik niet kon weigeren. Vrije artsenkeuze, my ass.” “Ik ben nog van de generatie van vóór 2014 en mij werd verteld dat ik, als ik mijn baarmoeder niet zou laten verwijderen, kanker zou krijgen. Mijn sterilisatie vond in 2014 plaats, te laat voor de wetswijziging van toen. Die hield in dat je niet meer verplicht werd je te steriliseren om je geslachtsvermelding te kunnen laten wijzigen.” “Ik vind het zo belachelijk dat er een persoon tussen de patiënt en het medisch team zit aan wie ik moet bewijzen dat ik trans genoeg ben. In die tijd durfde ik bijvoorbeeld geen nagellak te dragen uit angst dat ze me niet man genoeg zouden vinden. De huidige wetgeving is gebaseerd op stereotypes. Ook radicale feministen van de TERF-beweging, die trans vrouwen niet beschouwen als vrouwen en ze daarom uitsluiten van de strijd voor vrouwenrechten, en hun kritiek kan ik niet in lijn zien met wat wordt verstaan onder feminisme. Sinds wanneer gaat vrouw-zijn slechts over het hebben van een vulva? Is het feminisme niet juist sinds de negentiende eeuw bezig met dat aan te vechten? Vrouw-zijn is veel meer dan je geslacht.” “Trans personen denken veel meer dan anderen na over zichzelf en hun gender. Iemand anders laten bevestigen of dat gevoel juist is, is zeggen dat je daar niet intelligent genoeg voor bent. Het is denigrerend.” “Veel argumenten van tegenstanders van de wijziging van de Transgenderwet, zoals dat mannen zomaar vrouwenkleedkamers binnen kunnen komen, zijn vrij makkelijk te weerleggen. Het al dan niet hebben van een V’tje in je paspoort gaat echt geen bepalende factor zijn als iemand een kleedkamer wil binnendringen. Daarnaast zijn soortgelijke wetten in andere Europese landen doorgevoerd en is er geen stijging te zien van geweld van trans personen naar vrouwen toe. Verder denken mensen dat deze wet het heel makkelijk maakt voor kinderen om hun geslacht te wijzigen, maar die moeten nog steeds langs de rechter.” “Ik denk dat de nieuwe Transgenderwet voor heel veel trans personen zorgt voor veel minder gedoe; de wet neemt een onnodige hobbel weg. Om je naam te laten veranderen, heb je nu een verklaring nodig van een genderpsycholoog. Die zitten alleen bij genderpoli’s. Ik heb tweeënhalf jaar gewacht op een intakegesprek, daarna moest ik nog een halfjaar een diagnostisch traject in. Het is dus echt een lange route om zo’n verklaring te krijgen en m’n leven stond intussen on hold, terwijl ik het eigenlijk ten volle wilde leven.” “Toen de naam- en geslachtswijziging eindelijk was gelukt, was dat een enorme opluchting. Ik zag terug hoe ik echt genoemd wilde worden. Daarnaast, en dat woog misschien nog wel zwaarder, was het bureaucratisch ongemak weg. In de tijd dat ik wachtte op de verklaring en wel al als man door het leven ging, moest ik een keer overstappen in de Verenigde Ara­bische Emiraten. Dat was, door de verkeerde gegevens in m’n paspoort, best spannend, al verliep het gelukkig probleemloos.” “Maar ook als ik solliciteerde voor een nieuwe baan en me voorstelde als Finn, werd ik bij het opsturen van m’n identiteitskaart meteen gedwongen mijn verhaal te delen met mensen die ik amper ken.” “Ik hoop heel erg dat de wet erdoor komt, want wij trans personen zouden niet langs een psycholoog of dokter moeten om uit te leggen wie we zijn. Ik vind het belachelijk dat we anno 2022 in een land als Nederland, dat zichzelf verkoopt als geëmancipeerd, vanwege de ellenlange wachtlijsten bij het VU Medisch Centrum moeten wachten, alleen om iets in ons paspoort te laten veranderen. Ik ben niet tegen dokters, maar wel tegen het principe dat zij bepalen wie wel of niet trans is.” “Omdat ik een dubbele nationaliteit heb en in Brazilië ben geboren, was het voor mij heel ingewikkeld om mijn geslacht in mijn Nederlandse paspoort te veranderen, aangezien ik de juiste documenten niet had. Ik heb al twintig jaar geen contact met mijn vader en dat maakte het nog lastiger. Los daarvan heeft de procedure hier in Nederland me nog meer stress en zorgen bezorgd. De christelijke politieke tegenstanders van de Transgenderwet zijn tegen elke motie over meer rechten voor transgenders. Ik zie dat als een vorm van transfobie en word er echt boos van, net als van radicale feministen die trans personen niet als vrouw zien. Die vind ik crimineel, want door hen worden trans personen nog een grotere minderheid binnen alle al bestaande minderheden.”||https://www.parool.nl/amsterdam/trans-personen-over-belang-nieuwe-wet-belachelijk-ik-moet-nu-eerst-bewijzen-dat-ik-trans-genoeg-ben~b93ddfe0/
2022-09-28||Zinkgaten en te weinig geld: herstel kades verder in de knel||Hoe extreem kwetsbaar de kades in Amsterdam zijn, is de afgelopen dagen opnieuw duidelijk geworden. Onderzoek naar de technische staat van kademuren, waar duikers uiterst voorzichtig te werk gingen, leverde naderhand zinkgaten op in het wegdek. De kades blijken zó slecht onderhouden dat soms een aanraking de boel al aan het wankelen brengt. Dat was het beste zichtbaar op de Lijnbaansgracht, waar vorige week op de rijbaan een zinkgat ontstond een dag nadat duikers onderzoek hadden gedaan. Naar nu blijkt, ontbreekt daar een ondergronds scherm dat voorkomt dat grond gaat schuiven, aldus verkeerswethouder Melanie van der Horst. “Het duikonderzoek heeft er vermoedelijk voor gezorgd dat het kwetsbare evenwicht is verstoord en er zand onder het wegdek heeft kunnen wegspoelen in de richting van de gracht.” Het protocol voor dergelijk onderzoek is inmiddels aangepast. Ook elders in de stad zijn zinkgaten gemeld. Dinsdag ontstond een zinkgat op de Leidsegracht tussen de Prinsengracht en de Raamdwarsstraat. Opvallend genoeg is ook dit zinkgat het gevolg van voorbereidend onderzoek voor de vernieuwing van de kade. Hier bleek een houten funderingsvloer te ontbreken. Mede daardoor stortte de kademuur na het boren in. Enkele weken eerder was ook al een zinkgat ontstaan op de Lijnbaansgracht ter hoogte van de Elandsgracht. Ook dit gat is afgezet met hekken. Vanaf half oktober wordt hier de kademuur hersteld. Het is zeer aannemelijk dat onderzoek hier een kettingreactie in werking heeft gezet. In de kademuur is te zien dat er recent in de muur is geboord. Ook zijn er bakstenen weggehaald. Dat het slecht gesteld is met de bruggen en kades in Amsterdam, is al langer bekend. Niet voor niets maakte het nieuwe stadsbestuur 25 miljoen euro per jaar vrij om het achterstallige onderhoud van de bruggen en kades structureel aan te pakken. Nu blijkt dus dat juist dóór werkzaamheden ook weer instortingen plaatsvinden. Ondertussen is het ook nog maar de zeer de vraag of er genoeg geld beschikbaar is voor de enorme hoeveelheid projecten die de stad wacht, zegt Van de Horst. Ze waarschuwt de gemeenteraad dat als er niet meer geld komt, het werk niet op dezelfde manier kan worden voortgezet. Dat betekent volgens de wethouder dat het ‘vernieuwingstempo waar we nu op zitten, voorlopig niet zal toenemen en mogelijk afneemt’. Ook kunnen dan projecten worden uitgesteld, waarmee de achterstalligheid toeneemt, aldus de wethouder. Het werk van de duikers is een belangrijk onderdeel van het in kaart brengen van het probleem. Door onder meer dit onderzoek krijgt het projectteam een beter beeld van de werkelijke staat van de kades en de bruggen. Ook is het de bedoeling dat het onderzoek leidt tot inzicht in kades en bruggen die niet zo minutieus zijn onderzocht. Uiteindelijk moet dat ertoe leiden dat het werk sneller en goedkoper kan worden afgerond. De gemeente loopt ook tegen stijgende projectkosten aan. Materiaal en energie worden duurder en er is een personeelsgebrek, waardoor werk langer kan gaan duren en er keuzes moeten worden gemaakt tussen verschillende projecten. Door dit alles vallen werkzaamheden duurder uit dan vooraf gepland en zitten omwonenden langer in de bouwoverlast. De gemeente zet mede daarom in op ‘levensverlengende maatregelen’, waardoor bruggen en kades door relatief eenvoudige ingrepen nog even langer mee moeten kunnen en minder lang afgesloten zijn. Wethouder Van der Horst geeft ook een waarschuwing af aan Amsterdammers: om seriematig en goedkoper te kunnen werken, zullen omwonenden moeten accepteren dat het werken in de openbare ruimte overlast geeft. De weg en het water volledig afsluiten hoort daarbij en er zullen keuzes moeten worden gemaakt over hoe er wordt omgegaan met bomen, woonboten en speciale eisen voor monumenten. Van der Horst: “Wanneer we hier strak op sturen, geeft dat financiële ruimte, waardoor we uiteindelijk meer projecten binnen de begroting kunnen uitvoeren en meer Amsterdammers profijt hebben van de investeringen.”||https://www.parool.nl/nieuws/zinkgaten-en-te-weinig-geld-herstel-kades-verder-in-de-knel~b59f62ef/
2022-09-28||VVD en CDA willen waarborg bij wijziging sekseregistratie||In een wetsvoorstel dat voorligt, kunnen mensen vanaf zestien jaar hun sekse juridisch laten wijzigen zonder dat zij een deskundigenverklaring hoeven te overhandigen, zoals nu nog wel het geval is. Ze moeten na de aanvraag alleen vier weken wachten totdat het besluit wordt uitgevoerd. Kinderen jonger dan zestien, kunnen voortaan ook de registratie wijzigen, maar dit verzoek moet via de rechter lopen. VVD en CDA zijn het er niet mee eens dat er straks geen enkele waarborg voor zorgvuldigheid meer in de procedure zit. Een gesprek zoals dat nu nog nodig is met een deskundige zoals een arts, vinden ze niet ‘betuttelend’, zoals transgender personen dat zelf wel zeggen te ervaren. Volgens CDA-Kamerlid Raymond Knops doet een gesprek juist ‘recht aan het belang van de keuze’ en vormt het een bescherming tegen een mogelijk lichtzinnig besluit. Het gaat de twee coalitiepartijen niet om een medisch gesprek over de genderidentiteit, maar om goede informatie over de gevolgen van deze ‘verstrekkende keuze’. Voorstanders van de wetswijziging zien hierin een opening om tot een oplossing te komen. VVD en CDA willen van minister Franc Weerwind (Rechtsbescherming) weten hoe hij aankijkt tegen de mogelijkheid van een extra waarborg. Voor die tijd gaan de twee coalitiefracties nog niet zeggen of ze de wetswijziging zullen steunen. Vooral de grootste partij VVD is belangrijk om een Kamermeerderheid te behalen. Coalitiepartij ChristenUnie is tegen het wetsvoorstel. Weerwind zal op een later moment antwoorden op de vele vragen, opmerkingen en twijfels die er in de Tweede Kamer leven. Juist over de jonge kinderen hebben veel fracties bedenkingen. “Bij hun is de genderidentiteit nog fluïde,” zei Knops, die daarom extra voorzichtigheid noodzakelijk vindt. Voorstanders vinden dat ouders hierin de beschermende rol spelen. D66 wil nog verder gaan en wil dat de rechter er ook niet aan te pas komt bij kinderen jonger dan zestien. Voorstanders D66, PvdA, GroenLinks, PvdD, Volt, BIJ1 en waarschijnlijk SP, benadrukken dat het om een kleine administratieve wijziging gaat ten opzichte van de situatie nu. Tegenstanders zien wel degelijk grote maatschappelijke gevolgen. Ze wijzen op fraude, misbruik en nadelen voor vrouwen die hier last en onveiligheid door zouden kunnen ervaren. Marieke Koekoek van Volt begrijpt de angst, maar wijst erop dat kleine actiegroepen de kwestie ridiculiseren en uitgaan van onjuiste feiten. In negen andere landen waar dit is ingevoerd, zijn er praktisch geen negatieve gevolgen, benadrukte ze.||https://www.parool.nl/nederland/vvd-en-cda-willen-waarborg-bij-wijziging-sekseregistratie~b7a1b426/
2022-09-28||Minimumloon in Duitsland gaat fors omhoog, maar wat doet dat met de inflatie?||Mede dankzij de verkiezingsslogan ‘Kies voor 12 euro minimumloon, Scholz regelt het’ wist SPD-­leider Olaf Scholz vorig jaar het kanselierschap in de wacht te slepen. Binnen de muren van de Bondsdag zullen de Duitse sociaaldemocraten deze week, een jaar na de nipte verkiezingszege, dan ook het hardst juichen omdat 6,64 miljoen werkenden in Duitsland er 1,55 euro per uur bij krijgen. Dat klinkt als weinig, maar wie nu 1700 euro bruto per maand verdient op basis van een fulltime dienstverband ziet vanaf 1 oktober 2100 euro op zijn loonstrookje staan. De aanloop naar het debat over de ongekende loonstijging verliep rommelig, maar uiteindelijk wist de stoplichtcoalitie – de SPD, FDP en de Groenen: rood, geel, groen – en de christendemocratische CDU begin juni een akkoord te smeden. Volgens hoogleraar Marcel Fratzscher, president van economisch onderzoeksbureau DIW Berlin, wacht 10 miljoen Duitsers de ‘grootste sociale verbeteringen’. “Dankzij een hoger minimumloon heb je aan één baan genoeg,” zei de econoom eerder tegen het Duitse persbureau DPA, verwijzend naar de verschillende ‘mini-­jobs’ die veel Duitsers nu naast elkaar hebben om rond te kunnen komen. Hard werken moet lonen, laat de Duitse minister van werkgelegenheid Hubertus Heil, partijgenoot van Scholz, regelmatig doorklinken wanneer het gaat over de loonstijging. Maar hoewel de opslag op goedkeuring uit linkse hoek kan rekenen, zijn werkgeversorganisaties en veel economen sceptisch over de aanstaande loonsverhoging. Economisch instituut Ifo weet het zeker: de verhoging van het minimumloon in Duitsland zal ertoe leiden dat veel bedrijven producten en diensten duurder maken. Ongeveer een derde van alle bedrijven betaalt werknemers op dit moment minder dan 12 euro per uur. Als reactie op de verplichte loonstijging zal 58,3 procent van deze groep de prijzen verhogen, stelt het instituut. “Dat zal de toch al hoge inflatie verder opdrijven,” aldus Sebastian Link, arbeidsmarktdeskundige bij Ifo. Een hogere inflatie vreet aan de koopkracht. In augustus waren de consumentenprijzen 7,9 procent hoger dan in dezelfde maand een jaar ervoor. Die geldontwaarding is grotendeels het gevolg van de hoge energieprijzen, die door het dak gingen nadat Rusland Oekraïne was binnengevallen. De vooruitzichten voor volgend jaar zijn somber: experts rekenen erop dat Duitsland in een recessie belandt, gepaard aan een aanhoudend hoge inflatie. Intussen zijn veel Duitse bedrijven ontevreden over de geringe inspraak die ze hebben gehad aan de onderhandelingstafel van de coalitiepartijen. Werkgeversbaas Rainer Dulger, wiens BDA ongeveer 70 procent van de Duitse werkgevers vertegenwoordigt, is vooral ontsteld over het feit dat de politiek een speciale commissie buitenspel heeft gezet. “Voor ons gaat het niet om de hoogte van het minimumloon,” zegt Dulger in Die Welt. “De bondsregering houdt zich niet aan de afspraken die we in 2015 hebben gemaakt, toen we met het wettelijk minimumloon ook een minimumlooncommissie in het leven hebben geroepen.” Een gang naar het Duitse grondwettelijk hof in Karlsruhe hierover leverde dit voorjaar niets op. Werkgeversorganisatie BDA vreest naar eigen zeggen daardoor ook bij het volgende regeerakkoord buitengesloten te zullen worden. Een paar dagen voor de wettelijke loonstijging publiceerde een ander economische onderzoeksbureau een kritisch rapport over de effecten van de invoering van het Duitse minimumloon. Tussen 2015 en 2020 zouden daardoor 76.000 ‘arbeidsrelaties’ verloren zijn gegaan, schat het Institut für Arbeitsmarkt und Berufsforschung. Vooral in voormalig Oost-Duitsland, dat al sinds de Wende economisch achterloopt op het westen van het land, schrapten bedrijven banen. Toch gaat het Ifo er niet van uit dat er een ontslaggolf volgt. “De grote meerderheid van getroffen bedrijven is niet van plan dure arbeidskrachten te vervangen of te investeren in de kennis van werknemers om hun productiviteit te verhogen,” verklaart econoom Link. Pakweg de helft van de 6900 door het instituut ondervraagde bedrijven bedrijven die de lonen moet verhogen, speelt met het idee om dat ook met de prijzen te doen. Ruim de helft houdt rekening met lagere winst door de extra loonkosten. Daarbij gaat het vooral om horecazaken en hotels. Vakbonden, die vrezen dat bedrijven de effecten van de inflatie deels doorberekenen aan de klanten, manen Berlijn daarom tot actie. Stefan Körzell, vakbondsbestuurder bij DGB, een koepelorganisatie van acht Duitse vakbonden met een achterban van ruim 6,2 miljoen leden, zegt: “De bondsregering mag niet toelaten dat de armoede ook de middeninkomens bereikt.”||https://www.parool.nl/wereld/minimumloon-in-duitsland-gaat-fors-omhoog-maar-wat-doet-dat-met-de-inflatie~b5c59c08/
2022-09-28||‘Where is Marco van Basten now?’ schreeuwde de Sloveense verslaggever||Hoe een speler binnen een week onbetaalbaar kan worden voor 95 procent van de Europese clubs liet de Sloveen Sesko zien tegen Noorwegen en Zweden. Deze lang spits, 1,95 meter, speelde in juli al een wedstrijd tegen Liverpool waarin hij Curtis Jones en James Milner (meen ik) zo voor joker zette met een ‘tiptop’ dat de open mond van Jürgen Klopp aan de zijlijn het mooiste beeld van de dag was. Tegen Noorwegen controleerde Sesko de bal met zijn borst, liet hem op zijn knie vallen en schoot van twintig meter een stuiterbal in de hoek. Tegen Zweden kwam zijn meesterstuk. De Sloveense Arnold Mühren gaf een hoge bal van rechts naar de linkervleugel, waar Sesko (19) met een gecontroleerde beweging scoorde in de verre hoek. ‘Where is Marco van Basten now?’ schreeuwde de Sloveense verslaggever. Ik denk dat Marco thuis instemmend knikte.||https://www.parool.nl/sport/where-is-marco-van-basten-now-schreeuwde-de-sloveense-verslaggever~bae55b39/
2022-09-28||Ontmoetingsplek De VerbroederIJ mag toch blijven in Amsterdam-Noord||Begin dit jaar kreeg Stichting de VerbroederIJ te horen dat ze eind november na vier jaar plaats moest maken voor de komst van van een tijdelijke Techschool op het terrein. Het college van burgemeester en wethouders besloot deze maand anders: het halen van de planning om het tijdelijke schoolgebouw in Noord te plaatsen was onzeker geworden. Een gebouw aan de Darlingstraat in Zuidoost is daarvoor een geschikt initiatief, meldt de gemeente. Omdat de school tijdelijk naar Zuidoost gaat, kan De VerbroederIJ behouden worden. De gemeente wil de sociaal-maatschappelijke functie van De VerbroederIJ behouden en ziet de stichting als enige gegadigde voor de huur van het terrein. De ontmoetingsplek zorgt volgens de gemeente voor verbinding en sociale cohesie, is met het uitdelen van voedselpakketten belangrijk in de strijd tegen armoede en biedt werkgelegenheid voor kwetsbaren. Een petitie om De VerbroederIJ op deze plek te behoudenis duizenden keren ondertekend. Terwijl het horecabedrijf van De VerbroederIJ wordt gerund door vrijwilligers en betaalde krachten is er ook een dagbesteding voor personen met afstand tot de arbeidsmarkt. Zij helpen in de moestuin, klussen op de boerderij of staan in het restaurant. Op het terrein worden tal van activiteiten georganiseerd, zoals dansavonden, etentjes met buurtbewoners, muziekfestivals en buurtmarkten. De VerbroederIJ en de gemeente zijn nog in gesprek over de voorwaarden van de huurovereenkomst. Mede-oprichter Tania Spaans is ‘heel dankbaar’ dat de gemeente van plan is het contract te verlengen. “Wij willen er heel graag blijven. We krijgen nu de kans om verder te verdiepen waar we aan begonnen zijn: verbinden van buren, uit alle lagen van onze samenleving.”||https://www.parool.nl/amsterdam/ontmoetingsplek-de-verbroederij-mag-toch-blijven-in-amsterdam-noord~ba049a34/
2022-09-28||Alle dagen feest: 7 winkels met betoverend mooi vintage servies in Amsterdam||Geheimtip van Amsterdamse restauranteurs: deze kleine zaak aan de Westerstraat is tot de nok toe gevuld met onweerstaanbare series van hoge kwaliteit, bijzondere glazen en frivole verzamelobjecten.Westerstraat 139 Alles in deze winkel lijkt zo van een leuke Franse brocante te komen. Kom vooral op de dinsdag, als de verse waar binnen is.Elandsgracht 43 Een grote Italiaanse soepterrine in de vorm van een tomaat, puntgave gele borden van Villeroy & Boch: van de frisse en vrolijke ‘preloved’ items bij Joué kikkert elke (feest)dis op.Westerstraat 242H Een knoeperd van een zaak waar je kunt verdwalen tussen de vitrinekasten vol antiek, curiosa en servies uit vervlogen tijden. Wil je iets beter bekijken? Druk op de dichtstbijzijnde bel en er komt iemand aangesneld.Elandsgracht 109 Maximalistisch interieuradviseur Renske Hoff houdt regelmatig gevaarlijk leuke Instagramsales met uitbundig keramiek, Muranoglaswerk, folkloristische vaasjes en andere topvondsten. Bezichtigen kan ook, op afspraak via DM Zilveren lepels, kristallen glazen, porseleinen schalen: deze charmante kleine winkel barst van de nostalgische gastronomische objecten in klassieke stijl van gerenommeerde merken.Nieuwezijds Voorburgwal 361 Een vintage servieswinkel met een enorme collectie kleurrijk vintage servies, dat ook gehuurd kan worden voor fotoshoots en evenementen. Op hun Instagrampagina kun je al zien wat ze zoal in huis hebben. Czaar Peterstraat 114 (opent in november)||https://www.parool.nl/uit-in-amsterdam/alle-dagen-feest-7-winkels-met-betoverend-mooi-vintage-servies-in-amsterdam~beb5f7f6/
2022-09-28||Wat doen die helikopters boven de stad? Apaches scheren laag over Amsterdam voor oefening||De laagvliegende helikopters zorgden voor veel beroering. Iemand op Twitter vraagt zich af of het tijd is voor een militaire Navo-interventie. Een ander is kritisch omdat de helikopters boven het Java-eiland vlogen, waar vluchtelingen worden opgevangen. Een bewoner van de Veemkade, die in het pand vlak naast Pakhuis de Zwijger woont, hoorde de helikopters eerst over de IJhaven vliegen. “Ze kwamen heel laag over. Eerst over ons gebouw, daarna boven het Marineterrein, zo’n twintig meter boven de bomen. Daarna trokken ze weer richting het Muziekgebouw. Ze maakten vier van zulke rondjes. Al met al vlogen ze hier zo’n tien minuten over.” Op de Veemkade stonden veel mensen te kijken. “We dachten echt: wat is hier in godsnaam aan de hand? Je denkt toch aan de oorlog. En op de Kop van Java worden Oekraïeners opgevangen. Voor die mensen is zo’n oefening ook niet echt plezierig.” Bernice Schenk woont ook op de Veemkade en zag de helikopters op het heliveld van het Marineterrein landen. “We zijn het wel gewend hier op het Marineterrein. Op Koningsdag bijvoorbeeld landt hier ook altijd een helikopter. Maar dit was wel heftig. Er cirkelden er drie om het gebouw heen.” De helikoptermanoeuvres zijn onderdeel van een oefening van de Koninklijke Luchtmacht. De Apache-gevechtshelikopters zijn aan het trainen in West-Nederland, waaronder Amsterdam, in het kader van de laagvliegoefening Warhammer.||https://www.parool.nl/nederland/wat-doen-die-helikopters-boven-de-stad-apaches-scheren-laag-over-amsterdam-voor-oefening~b43f33a5/
2022-09-28||Meer geluidshinder rondom Schiphol door de hogere vliegtaks, blijkt uit onderzoek||Vanaf januari moet over elk vliegticket 28,58 euro vliegtaks worden betaald. Nu is dat nog 7,85 euro. De regering wil daarmee jaarlijks 400 miljoen euro extra ophalen en vooral het vliegen over korte afstanden ontmoedigen. De ingreep heeft echter een onbedoeld bijeffect, stelt onderzoeksbureau CE Delft dat in opdracht van het ministerie van Financiën onderzoek heeft gedaan naar het effect van de maatregel. Doordat het vliegen met kleinere toestellen wordt ontmoedigd, zullen luchtvaartmaatschappijen in plaats daarvan grotere vliegtuigen naar verder weg liggende bestemmingen inzetten, ook omdat overstappers geen vliegtaks betalen. Grotere vliegtuigen kunnen niet alleen meer passagiers vervoeren – waardoor het aantal reizigers via Schiphol kan groeien – ze produceren per saldo ook meer lawaai. De hinder kan volgens CE Delft toenemen. In het geval dat Schiphol aan zijn grenzen zit – vanaf november 2023 maximaal 440.000 vluchten per jaar – zal het aantal huizen binnen de belangrijkste hinderzone een kleine procent groeien. En dat terwijl het kabinet in juni heeft besloten het aantal vluchten op Schiphol vanaf november 2023 12 procent te verkleinen, zodat het vliegverkeer eindelijk binnen de geluidsregels blijft. Zolang Schiphol niet aan zijn grenzen zit, neemt het aantal gehinderden volgens de onderzoekers juist af. De kans dat Schiphol die grens bereikt, is echter levensgroot. Immers, in de jaren vóór corona zat Schiphol steevast op het huidige maximum van 500.000 vluchten. Dit jaar rekent de luchthaven zelf, in de nasleep van corona, al op 420.000 vluchten. Volgens CE Delft, dat in 2020 stelde dat de toenmalige invoering van de vliegtaks nauwelijks milieueffecten had, zal de verhoging nu wel effect hebben op het aantal reizigers. Afhankelijk van de economische situatie krimpt het aantal passagiers vanaf Nederlandse luchthavens er 2 tot 6 procent door – relatief meer op de regionale vliegvelden (tot wel 12 procent), maar per saldo is de daling het grootst op Schiphol. Dat betekent niet dat er veel minder zal worden gevlogen. De helft van de passagiers die zich door de hogere vliegtaks laten afschrikken, reist in het vervolg via een buitenlandse luchthaven. Daarnaast pakt 17 procent de auto. De milieueffecten zijn dan ook opnieuw gering: in het gunstigste geval 180.000 tot 530.000 ton CO2-uitstoot per jaar. Ter vergelijking: in 2020 stootte de Nederlandse luchtvaartsector 7,6 miljoen ton CO2 uit, blijkt uit cijfers van het Centraal Bureau voor de Statistiek. Doordat er na de verhoging van de vliegtaks minder passagiers reizen, kan het aantal arbeidsplaatsen op luchthavens, Schiphol voorop, tot 6 procent dalen. Het gaat daarbij vooral om laagbetaald werk. De onderzoekers veronderstellen dat het betrokken personeel elders werk zal vinden. In het regeerakkoord was al afgesproken dat de vliegtaks verhoogd zou worden. Het kabinet wil zo jaarlijks tenminste 400 miljoen euro extra ophalen, geld dat direct de schatkist ingaat. Tot nu leverde de heffing, buiten coronatijd, 200 miljoen op. In juli van dit jaar stelde het ministerie van Financiën de nieuwe vliegtaks vast op 28,58 euro. Aanvankelijk zou de nieuwe vliegtaks 26,33 euro per ticket bedragen, maar doordat het kabinet in juni besloot het aantal vluchten op Schiphol 12 procent te verkleinen, dreigde de gedroomde opbrengst in gevaar te komen. Dat zal volgens CE Delft sowieso volgend jaar het geval zijn. Doordat de passagiersaantallen na corona nog altijd klein zijn, wordt die extra opbrengst in het gunstigste geval vanaf 2024 verwacht. Volgens de luchtvaartmaatschappijen toont het onderzoek opnieuw aan dat er geen verband is tussen de verschillende overheidsmaatregelen voor het vliegverkeer. “Het ministerie van Infrastructuur verkleint het aantal vluchten op Schiphol vanwege de geluidshinder,” zegt voorzitter Marnix Fruitema van belangenvereniging Barin. “Het ministerie van Financiën vergroot de overlast door de vliegtaks op te voeren.” Het steekt de branche dat het ministerie niet is ingegaan op verzoeken om onderzoek te doen naar alle kostenverhogingen voor de luchtvaart. “Schiphol verhoogt de tarieven met een derde, emissiehandel wordt duurder, de verplichte investeringen in verduurzaming kosten geld. Maar alles wordt los van elkaar gezien. Dat brengt het herstel van de luchtvaart – en daarmee de Nederlandse economie in gevaar.”||https://www.parool.nl/nederland/meer-geluidshinder-rondom-schiphol-door-de-hogere-vliegtaks-blijkt-uit-onderzoek~b274472f/
2022-09-28||Kabinet zet coronapas in sectorplannen, maar alleen als ‘de Kamer het goed vindt’||Er zijn nog geen massa’s CO2-meters, de wetgeving is nog niet klaar, de nieuwe landelijke GGD-koepel is nog niet begonnen en het maatschappelijk debat over voorrang op een ziekenhuisbed is niet gevoerd. En wat doet Nederland eerst als het misgaat? Mondkapjes weer op? Scholen dicht? Afstand houden? Bij de start van een nieuwe najaarsgolf, kraken fracties in navolging van adviesraden harde noten over de gebrekkige voorbereiding op weer een winter met corona. Oppositie- én coalitiepartijen zijn kritisch. “We hadden het dak moeten repareren toen de zon scheen,” vindt CDA-Kamerlid Joba van den Berg. “Dat is niet gebeurd.” VVD-Kamerlid Harry Bevers is eveneens bezorgd: “Staan we inderdaad klaar? We vroegen al ruim voor de zomer om een langetermijnaanpak met uitwerking van scenario’s.” Zijn partij dringt er – na diverse sectoren en werkgeversorganisaties – op aan dat het coronatoegangsbewijs toch weer wordt opgenomen in de juridische gereedschapskist. “Theaters, culturele instellingen, sportclubs en horeca zouden met een coronapas kunnen werken, uiteraard onder voorwaarden, daar zijn we als Kamer zelf bij. Als het kabinet hier niet mee komt, doen we zelf een voorstel.” De coronapas is omstreden: na modelstudies over een beperkt remmend effect op het virus schoot een Senaats-meerderheid het middel in mei af. Maar adviseurs en verschillende branches willen de coronapas wel opnemen in het winterarsenaal tegen het virus, als laatste redmiddel om sluiting te voorkomen in het ergste virusscenario. Daarom heeft het kabinet de coronapas ook opgenomen in de sectorplannen. Maar minister Kuipers wil dat alleen doorvoeren ‘als de Kamer het wil’. Het is uiterst onzeker of de Tweede Kamer het accepteert. Vooralsnog lijken alleen VVD en D66 ervoor open te staan, het CDA wil eerst ‘een betere onderbouwing van de werking’, een massief oppositieblok – onder meer PVV, Denk, BBB, Forum – wil absoluut geen terugkeer van de coronapas. Partijen wijzen erop dat het nog altijd onduidelijk is wat het precieze effect is van losse virusmaatregelen. PvdA-leider Attje Kuiken hekelt het getreuzel door het kabinet: “We hebben nu 27 maatregelladders, zonder duidelijke regie, zonder wettelijk kader. Zonder basisregels als ventilatie. Ik moet maar gewoon hopen dat het een milde winter wordt en dat de pandemie inderdaad uitdooft. Want we zijn er simpelweg niet klaar voor.” Met de dominante omikronvariant hoopt de regering zonder zware restricties de derde winter met het coronavirus door te komen. Jaap van Dissel, voorzitter van het Outbreak Management Team, denkt dat het kan als de huidige, milde omikronvariant rondgaat en de vaccinatiecampagne goed loopt. “Je verwacht een toename na de zomer. Maar gelukkig zijn het voor veel mensen milde klachten, we zien dat het aantal ic-opnames sinds de omikronvariant eigenlijk heel gering is. Het is een veel geruststellender beeld dan bij de oudere varianten.” Minister van Volksgezondheid Ernst Kuipers (D66) benadrukt dat de omikronvariant nu negen maanden rondgaat. “Dat is voorzichtig gunstig. De huidige situatie vraagt niet om algemene maatregelen. Maar garanties dat het de hele winter zo blijft, hebben we niet. Als er een totaal nieuwe variant komt, ga je eigenlijk terug naar de situatie van 2020, dat je een virus treft waartegen we geen afweer hebben.” Kuipers ontkent dat het kabinet niet voorbereid is op een heftiger heropleving. De vaccinatiecampagne is begonnen, de sectorplannen zijn gemaakt, er is een Maatschappelijk Impact Team (MIT). “Waar nodig scherpen we de langetermijnaanpak aan.” Sectorplannen met maatregelladders vormen het spoorboekje per economische branche als het virus harder rondgaat. Dat varieert van looproutes en spatschermen tot een coronapas in het ergste geval. Een algemene ‘ladder’ voor het hele land wil Kuipers niet geven. Wanneer precies welke maatregelen genomen worden, zal dus afhangen van de virusvariant, de toestroom naar ziekenhuizen en de context van het moment. “Dat is situationeel afhankelijk,” zegt Kuipers. Op alle fronten staan de coronaseinen op oranje. In de teststraten wordt het alweer drukker, ziekenhuizen nemen meer mensen met een covidbesmetting op en ook het aantal geregistreerde besmettingen groeit. Toch liggen de cijfers liggen nog lang niet op het hoge niveau van afgelopen voorjaar toen het kabinet de coronamaatregelen flink versoepelde. Extra maatregelen zijn volgens het RIVM nog niet nodig. Met de dominante omikronvariant hoopt de regering zonder restricties de derde winter met het coronavirus door te komen. “Het seizoenseffect keert zich nu tegen ons. Je verwacht ook een toename na de zomer,” zegt Jaap van Dissel, voorzitter van het Outbreak Management Team (OMT) en directeur van het RIVM, in de vragenronde met Tweede Kamerleden woensdagochtend. “Maar gelukkig zijn het voor veel mensen milde klachten, we zien dat het aantal ic-opnames sinds de omikronvariant eigenlijk heel gering is. Het is een veel geruststellender beeld dan bij oudere varianten.” Ook Jolande Sap, voorzitter van het nieuwe Maatschappelijk Impact Team (MIT), is bij de briefing van de Kamer aanwezig. Haar team zal voortaan naast het OMT advies uitbrengen over sociale, psychologische en economische aspecten van de virusaanpak. Het MIT bracht al diverse ‘hiaten van de corona-aanpak’ in kaart. Zo is er volgens een donderdag op papier verschijnend advies van het MIT te weinig oog voor kwetsbaren, zijn zware scenario's niet uitgedacht, is de crisisbesluitvorming te smal en ontbreekt een sectorplan voor de overheid. “Het kabinet is niet voorbereid op de zwaardere scenario's,” zegt Sap waarmee ze eerdere kritiek van een reeks officiële adviesraden herhaalt. “Het coronatoegangsbewijs moet je toch regelen, ik weet hoe gevoelig het ligt hier, maar voor noodsituaties zou je het moeten opnemen in de gereedschapskist. Als alternatief voor sluiting van een sector, moet je dit zorgvuldig overwegen.” Ook Jeroen Bartelse, directeur van Tivoli Vredenburg, vindt dat de herinvoering van de coronapas als laatste redmiddel uitgewerkt moet worden, vertelde hij in de Kamer. Tekst gaat verder onder grafiek Volgens MIT-voorzitter Sap ontbreekt het aan een doorwrocht maatschappelijk debat over de verdeling van ziekenhuiscapaciteit, waarbij het verlies van kwalitatieve levensjaren op de lange termijn goed afgewogen wordt tegen de hulp aan de coronapatiënt met acute ademnood. Die laatste krijgt altijd voorrang tijdens een pandemie, terwijl anderen dan het nakijken hebben met hun minder acute medische problemen. “Hier zou je echt een burgerberaad over moeten houden,” vindt Sap. Woensdagmiddag debatteert de Tweede Kamer nog met minister Ernst Kuipers ( Volksgezondheid) over de corona-aanpak voor komende winter. In het parlement klinkt scherpe kritiek op de voorbereidingen. Het aantal geregistreerde coronatests was afgelopen week 40 procent groter dan een week eerder. Die groei was een signaal van een ‘mogelijk begin van de verwachte najaarsgolf’, meldde RIVM dinsdag. Het aantal besmettingen groeit in vrijwel alle leeftijdsgroepen, maar onder 70-plussers het hardst. Vorige week werden 287 mensen in een ziekenhuis opgenomen vanwege coronaklachten, het grootste aantal in vijf weken tijd. Uitgesmeerd over een week belanden nu dagelijks gemiddeld bijna 50 coronapatiënten in het ziekenhuis, dat waren er in juli nog twee keer zo veel en afgelopen voorjaar waren het er wekenlang tweehonderd of meer. Toch vraagt het RIVM vanwege het groeiende aantal nieuwe besmettingen en de prognoses ten aanzien van een mogelijke najaarsgolf om extra aandacht voor vaccineren, testen en de andere basisadviezen. De herhaalprik wordt aangeboden aan iedereen van twaalf jaar en ouder. Herhaalprikken verkleinen de kans op ernstige ziekte, stelt Van Dissel. “Vaccinatie, immuniteit en basisregels voorkomen dat je andere maatregelen zult moeten nemen. De nieuwe vaccinatieronde geeft een boost van de immuniteit. Je onderbreekt daarmee ook de circulatie van het virus. En recente studies suggereren dat vaccinatie ook een gunstig effect heeft op de demping van langdurige covid.” Het kabinet presenteerde vorige week de sectorplannen die maatwerk per branche moeten bieden en algemene lockdownregels zo lang mogelijk moeten vermijden. Er is tot dusver niet genoeg steun in de Tweede Kamer om het coronatoegangsbewijs weer in de gereedschapskist op te nemen.||https://www.parool.nl/nederland/kabinet-zet-coronapas-in-sectorplannen-maar-alleen-als-de-kamer-het-goed-vindt~bb3c50bd/
2022-09-28||Zoon (19) van Amsterdamse crimineel in cel voor bezit en handel in pistoolmitrailleurs||Chakir A. leek het eerst goed te doen, maar heeft volgens het Openbaar Ministerie (OM) alsnog de verkeerde afslag genomen, het criminele milieu in waarin zijn vader enige faam geniet. Woensdag zat hij in zijn blauwe joggingpak voor de rechtbank, tijdens een inleidende zitting in een proces dat draait om wapens en drugs. A.’s vingerafdruk werd aangetroffen op een patroonhouder in een tas waarin de politie op 5 januari een pistoolmitrailleur, magazijnen en munitie had gevonden, nadat enkele mannen daarmee uit een huis op de Postjesweg in Amsterdam-West waren gekomen. Een vriend van A. heeft inmiddels vijftien maanden cel gekregen voor het bezit van de wapens, maar volgens justitie had ook A. daarover ‘de beschikkingsmacht’. In een afgeluisterd gesprek toonde A. zich zenuwachtig vanwege de vrees dat de politie ‘de hele osso gaat ruïneren’ terwijl hij die patroonhouder met zijn blote handen had aangeraakt. Hij erkent dat hij de patroonhouder in het huis in de tas stopte omdat hij die niet op tafel wilde laten liggen, maar weerspreekt iets van de wapens te hebben geweten. Op filmpjes die de politie op zijn telefoon aantrof, denkt justitie Chakir A. te zien met ontbloot bovenlijf, een joint en, op één filmpje, een pistoolmitrailleur. De filmpjes zijn op 9 juni 2022 op de iPhone11 gezet die in A.’s slaapkamer werd gevonden. Volgens A. was één van de filmpjes al in 2019 opgenomen tijdens een vakantie in Marokko, in een hotel in Tanger toen hij 15 jaar was. Hij zegt zichzelf wel te herkennen op dat filmpje waarop hij alleen met een joint is te zien, maar niet op het filmpje waarop de gefilmde dat wapen vasthoudt. In conversaties via de app Signal besprak A. volgens justitie in het voorjaar van 2022 de handel in pistoolmitrailleurs en grendelgeweren, pistolen en revolvers. Daartoe werden foto’s en filmpjes van wapens uitgewisseld en werden prijzen besproken. Het bezit van dure schoenen en merkkleding beschouwt justitie als witwassen, omdat A. geen inkomen heeft. Zelf zegt hij sommige spullen te hebben gekregen of te hebben geleend. Advocaat Rick Fransen betoogde dat van de wapens op de foto’s en filmpjes niet is vast te stellen of die echt zijn. Chakir A. was bovendien nog maar 18 jaar toen hij werd gearresteerd en zit nu voor de eerste keer in een huis van bewaring voor volwassenen: ‘een ongezonde leefomgeving’ die hem zwaar valt. In een jeugdinrichting waar hij eerder zat, was het toch meer ‘tafeltennissen en ’s avonds voor de tv chips eten’. Nu tussen de volwassenen ‘verhardt’ A. en raakt hij betrokken bij ‘incidentjes’. De advocaat vroeg de rechters zijn cliënt vrij te laten in afwachting van de behandeling van zijn zaak op 30 november, zodat hij eventueel met een enkelband ook een oude werkstraf van 160 uur kan uitvoeren en op een kickboksschool kan werken. De rechtbank houdt A. niettemin in de cel, omdat die vooralsnog voldoende aanwijzingen ziet voor A.’s wapenhandel en witwassen (voor het bezit van 803 gram cocaïne zit hij niet in voorarrest). De voorzitter: “U heeft niets willen verklaren en we kunnen geen enkele positiviteit ontdekken ten aanzien van uw toekomst. Niets waarvan we denken dat u een positieve draai aan uw leven gaat geven. Als je alle feiten bij elkaar ziet, denk je: die man is helemaal niet goed bezig en zit echt in de criminaliteit.”||https://www.parool.nl/amsterdam/zoon-19-van-amsterdamse-crimineel-in-cel-voor-bezit-en-handel-in-pistoolmitrailleurs~bec421cd/
2022-09-28||Estavana Polman handbalt weer in Oranje: ‘Ik ben een oma van dertig, maar dat vind ik juist leuk’||Rustig vaarwater. Daar zit Estavana Polman naar eigen zeggen in. En dat is ook wel eens lekker. Na jarenlang blessureleed is ze sinds een tijdje weer fit. Alleen is ze, hersteld van twee gescheurde kruisbanden, niet bepaald leuk teruggekomen bij Team Esbjerg, de Deense club waar ze negen jaar heeft gespeeld. Een slepend conflict met de club waarvan ze topscorer aller tijden is, leidde tot een breuk en bracht haar uiteindelijk bij een andere Deense club, Nykøbing Falster. Over dat conflict kan en wil ze nog niets zeggen. Ze richt zich weer ‘rustig’ op handbal. Althans, zo noemt ze haar situatie dus zelf. “Ik ben lekker aan het ballen in een nieuw team,” zegt ze. “En de rol die ik daar heb, vind ik heel prettig. Het is een ‘helpende rol’. Ik speel met speelsters van 20, 21 jaar. Ik ben een oma van dertig. Maar dat vind ik juist leuk. Ik moet veel reizen, maar ik heb goede afspraken gemaakt.” Haar huidige ritme is niet bepaald eenvoudig. “Ik moet 3,5 uur rijden naar de club. Niet elke dag, hoor. Ik heb heel goede tijden. Op maandag trainen we van vier tot zes en dan blijft het hele team eten en slapen. Dan trainen we dinsdag van tien tot twaalf en daarna rijd ik naar huis.” “Op woensdag en donderdag train ik voor mezelf. Als ik donderdagavond die kleine op bed heb gelegd, rijd ik naar Kopenhagen. Daar trainen we vrijdag van tien tot twaalf. Als we op zaterdag een uitwedstrijd hebben in Jutland rij ik zelf heen en weer. Als we thuis spelen, overnacht ik daar.” Haar vriend Rafael van der Vaart is assistent-trainer van voetbalclub Esbjerg en moet voor zijn werk als analist voor de NOS vaak naar Nederland. “Daar komt veel planning bij kijken, en dat is geen kwaliteit van Raf en mij. Maar het houdt het lekker spannend. Soms komt de één thuis en moet de ander meteen weg. Dan is het: ‘hoi!’, ‘I love you!’, ‘doei!’. Een beetje chaotisch, maar zo is het nu even.” “Ik heb mezelf nooit op de eerste plaats gezet, niet meer sinds ik een gezin heb. Ik ben topsporter, maar uiteindelijk gaan mijn kinderen en mijn gezin voor. Maar als ik moet trainen, ben ik volledig daar. Misschien wel meer dan vroeger. Toen ik jonger was, liep ik de kantjes er weleens van af. Als ik tien uur moest trainen, deed ik er weleens acht, nooit elf. Nu wel.” Ze kijkt vooruit. Ze zit weer bij het Nederlands team, gaat in november naar het EK. En ze heeft nog meer in haar hoofd. “Ik heb dromen, het zijn geen doelen. Ik heb de afgelopen jaren wel geleerd dat ik niet meer vooruit moet kijken.” “Meedoen aan de Olympische Spelen van 2024 en het WK 2025 in Nederland zijn mijn dromen. Maar nu ben ik hier, voel ik me fit en komt het EK eraan. Veel verder vooruit kijk ik niet. Ik geniet er oprecht van weer te handballen en dat vind ik nu het allerbelangrijkste. Ik hoop dat ik nog een paar jaar kan blijven genieten.”||https://www.parool.nl/sport/estavana-polman-handbalt-weer-in-oranje-ik-ben-een-oma-van-dertig-maar-dat-vind-ik-juist-leuk~b686f821/
2022-09-28||Al ruim de helft van het gas weggelekt uit Nord Stream-leidingen, vrijdag spoedzitting VN-Veiligheidsraad||De lekken in de pijpleidingen werden maandag ontdekt nadat de leidingen op verschillende plaatsen in Deense en Zweedse wateren waren gebarsten. De Europese Unie en de Navo menen dat sabotage de oorzaak is van de beschadigingen. De Deense politie heeft een onderzoek ingesteld en werkt daarin samen met de politie in Zweden en Duitsland. De Deense premier Mette Frederiksen sprak op een persconferentie dinsdagavond van opzettelijk handelen, maar ze heeft geen aanwijzingen om een schuldige aan te wijzen. Ook EU-voorzitter Ursula von der Leyen spreekt openlijk van sabotage. Ze vindt dat de ‘sterkst mogelijke reactie’ nodig is. Ook EU-buitenlandcoördinator Josep Borrell is ‘erg verontrust’ en zegt dat de lekkages opzettelijk zijn veroorzaakt. ‘Veiligheids- en milieukwesties hebben nu de grootste prioriteit. Deze incidenten zijn geen toeval en raken ons allemaal’, schrijft hij. ‘Iedere opzettelijke verstoring van de Europese energie-infrastructuur is onacceptabel en kan rekenen op een robuuste en verenigde reactie.’ De pijpleidingen, die van Rusland naar het Duitse vasteland lopen, bevatten in totaal 778 miljoen kubieke meter aardgas. Het weglekken ervan komt overeen met 32 procent van de jaarlijkse CO2-uitstoot van Denemarken, zegt het Deense energieagentschap in een verklaring. Grote hoeveelheden komen nu als een grote gasbel omhoog in de Oostzee, ter hoogte van het Deense eiland Bornholm. Duitse veiligheidsdiensten vrezen dat de drie grote lekkages ervoor zorgen dat de pijpleidingen nooit meer bruikbaar zijn, schrijft de krant Tagesspiegel. Uit de forse gaten stroomt niet alleen veel gas, er loopt tegelijkertijd ook zeewater in de metalen buizen. Het zout zorgt – als het niet snel wordt gerepareerd – voor zeer grote schade, aldus de Tagesspiegel. Nog onduidelijk is wat voor gevolgen deze mogelijke aanval op de energievoorziening van Europa heeft. Denemarken en Zweden benadrukken dat ze de sabotage niet zien als aanval op hun land, omdat het in internationale wateren is gebeurd. De leidingen liggen weliswaar in hun economische zones, maar het wordt niet gezien al territoriaal gebied. Zweden is klaar om militaire middelen vrij te spelen, mocht dat nodig zijn, zei premier Magdalena Andersson. De Letse minister van Buitenlandse Zaken Edgars Rinkevics betuigde op Twitter steun voor Denemarken en schreef: ‘Het lijkt erop dat we een nieuwe fase van hybride oorlogsvoering ingaan.’ De Amerikaanse inlichtingendiensten zouden Duitsland al weken geleden gewaarschuwd hebben voor mogelijke aanvallen op gaspijpleidingen, schrijft weekblad Der Spiegel. Beschuldigingen dat Rusland achter de vermeende sabotage van de gaspijpleidingen Nord Stream 1 en 2 zou zitten, zijn ‘stompzinnig en absurd’, volgens Kremlin-woordvoerder Dmitri Peskov . De Russische regering riep de VN-Veiligheidsraad op bijeen te komen voor spoedberaad. Dat gebeurt vrijdag, liet de Zweedse minister van Buitenlandse Zaken Ann Linde weten. Rusland is van mening dat de Amerikaanse president Joe Biden maar eens antwoord moet geven op de vraag of de Verenigde Staten op 25 en 26 september het dreigement hebben uitgevoerd ten aanzien van Nordstream 2, die overigens niet in gebruik is genomen. De VS waren sterk gekant tegen de aanleg van die gaspijpleiding van Oest-Loega, ten westen van Sint-Peterbsurg, naar Duitsland. Hoewel Westerse leiders niet hardop hebben gezegd dat Rusland achter de actie zit, zal dat in veel landen wel gedacht worden. Oekraïne sprak openlijk van een terroristische daad door Rusland. Kremlin-woordvoerder Peskov zei dat het voorspelbaar is dat er beschuldigingen naar Rusland worden geuit. Volgens hem is het nog onduidelijk hoe lang reparaties aan de pijpleidingen zullen duren. Ook zei Peskov dat Amerikaanse bedrijven veel meer winst zullen maken met de gasleveringen aan Europa. Door de lekkages is de onrust op de gasmarkt toegenomen, waardoor de Europese gasprijs hard is gestegen.||https://www.parool.nl/wereld/al-ruim-de-helft-van-het-gas-weggelekt-uit-nord-stream-leidingen-vrijdag-spoedzitting-vn-veiligheidsraad~b84e45196/
2022-09-28||Bij Quinnie’s zijn er tweedehands rompertjes én koffie en gebak||In welke wereld laten we onze kinderen achter? Die gedachte hield Danique Witlox (32) bezig tijdens de zwangerschap van haar zoontje Quinn (nu 1,5). Ze werd ze zich bewust van de hoeveelheid kinderkleding die ligt te verstoffen of wordt weggegooid. Zo bedacht ze Quinnie’s; een ‘circulaire’ kinderkledingwinkel, waar klanten kunnen blijven hangen voor koffie met gebak. Het concept werkt als volgt: ouders kunnen de kleren die hun kinderen niet meer passen in de winkel inleveren. Witlox selecteert hieruit de mooiste items en bepaalt de prijs aan de hand van de kwaliteit en het merk. Voor een nauwelijks gedragen rompertje van de H&M vraagt ze bijvoorbeeld 3,50 euro, maar leren schoentjes van een luxe merk kunnen 25 euro kosten. Als het product wordt verkocht, krijgt de originele eigenaar 40 procent van het verkoopbedrag. Vervolgens kunnen ouders de nieuwe aan- of verkoop vieren in het cafégedeelte van de zaak, terwijl de kinderen kunnen spelen in de tuin. Quinnie’s is anders ingericht dan de meeste vintagewinkels: de kleren hangen op maat gesorteerd en de muren zijn versierd met kleurrijke schilderingen. Het meubilair is duurzaam; de vloer is van kurk, de banken zijn van tweedehands deuren en de tafelpoten van oude schoolstoelen. Zelfs het het glas van de gebaksvitrine is van dat van oude schilderijlijstjes gemaakt. Door de combinatie van kledingwinkel en espressobar ziet Witlox dat ouders uit de buurt elkaar in Quinnie’s ontmoeten. “Ik kom uit een klein dorpje in Brabant, waar het onderling ruilen van kinderkleding vanzelf gaat.” Met Quinnie’s hoopt Witlox op eenzelfde manier Amsterdammers bij elkaar te brengen en de wereld wat duurzamer te maken. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-quinnie-s-zijn-er-tweedehands-rompertjes-en-koffie-en-gebak~ba19831d/
2022-09-28||Kwakzalverij schadelijk? ‘Het kan pure bedriegerij zijn’||“Een figuur uit het Middelnederlandse toneel die het volk voor het lapje hield, een beetje Reinaert de Vosachtig. De erevoorzitter van onze vereniging, Cees Renckens, kwam destijds met de naam. Overigens: onze vereniging is een van de meest succesvolle antikwakzalverijverenigingen ter wereld, we hebben ook relatief veel jonge leden.” “Nepgeneeskunde, behandelingen en diagnoses die worden aangeboden om mensen beter te maken, maar die gebaseerd zijn op onzinnige theorieën die tegen alle natuurwetten ingaan. Neem homeopathie en acupunctuur: er is geen enkel wetenschappelijk bewijs dat zulke behandelingen werken.” “Ja, want geloof is hardnekkig; communisten, religieuzen en wappies voeren er hele oorlogen om, en zijn net als kwakzalvers vaak ongeneeslijk. Daarentegen kan een instantie als het UWV, of minister Van Gennip die verantwoordelijk is voor de Stap-subsidies, door de prijs wel aan het denken worden gezet.” “De meesten niet, dat zijn brave burgers die gedijen op het placebo-effect: ze besteden veel tijd aan hun klanten. Dan zijn er artsen die naast hun reguliere praktijk kwakzalven, bijvoorbeeld door antroposofie te bedrijven, en er is een derde categorie: notoire, heftig gelovige kwakzalvers. Die vinden de reguliere geneeskunde misschien kwakzalverij, al hoor je dat niet veel.” “Het kan pure bedriegerij zijn, en het kan mensen weghouden van reguliere behandelingen. Vaker veroorzaakt het financiële schade. Een fles ingestraald water van Jomanda kostte niet zoveel, maar voor sommige nepbehandelingen betalen mensen duizenden euro’s.”||https://www.parool.nl/ps/kwakzalverij-schadelijk-het-kan-pure-bedriegerij-zijn~b9d41ac8/
2022-09-28||Nesciobrug weken dicht vanwege verzakte weg||Bij de aanleg van de A10 is op de plek van de Westelijke Merwedekanaaldijk een brugpijler gebouwd. De weg over de dijk is om de pijler heen aangelegd, over de bedding van een sloot die er ooit heeft gelegen. Dat heeft ertoe geleid dat de weg op die plek is gaan verzakken. Zo erg dat reparatie van de rijbaan nu noodzakelijk is. De gemeente gaat de dijk, tussen de A10 ter hoogte van het woonwagenkamp en de grens met Diemen, weer op de oorspronkelijke hoogte brengen en de rijbaan opnieuw asfalteren. De afsluiting van de Nesciobrug en een deel van de Westelijke Merwedekanaaldijk duurt naar verwachting vier weken. Het verkeer wordt gedurende die tijd omgeleid.||https://www.parool.nl/amsterdam/nesciobrug-weken-dicht-vanwege-verzakte-weg~bb4b1e7e/
2022-09-28||Woning beschoten op de Admiralengracht: ‘Wakker met een kogelgat in het raam’ ||Op woensdagochtend heeft een voorbijganger de politie ingeschakeld toen hij kogelgaten zag in een raam op de tweede verdieping van een woning op de Admiralengracht. Op straat werden patroonhulzen aangetroffen. Een woordvoerder van de politie laat weten dat er niemand gewond is geraakt. De bewoonster van de beschoten woning, haar zoon en een nichtje, hebben ’s nachts niks gehoord. Het nichtje van de eigenaresse van het huis, die niet met naamvermeld wil worden: “We slapen aan de achterzijde van het huis. Pas toen we vanochtend wakker werden, zagen we het kogelgat in het raam. We hebben ook een hond en zelfs die is niet gaan blaffen.” Een buurvrouw die op de hoek van de straat woont, vertelt dat ze ’s nachts wel wakker is geworden van de schoten. “Mijn partner schrok wakker en is bij het raam gaan kijken, maar zag verder niks. Ik dacht zelf dat ik het geluid van de schoten droomde. We hoorden beiden twee schoten.” In het raam is maar één kogelgat te zien. Het onderzoek ter plaatse is afgerond, de recherche doet verder onderzoek.||https://www.parool.nl/amsterdam/woning-beschoten-op-de-admiralengracht-wakker-met-een-kogelgat-in-het-raam~b2a988c8/
2022-09-28||Inspectie: omwonenden windmolens onvoldoende beschermd tegen geluidsoverlast||Geluid mag niet boven een bepaald jaargemiddelde komen, maar in de geluidsnormen voor windmolens wordt geen rekening gehouden met ‘piekbelasting’. In 2010 kwam het toenmalige ministerie van Volkshuisvesting, Ruimtelijke Ordening en Milieu (Vrom) met nieuwe normen voor geluidsbelasting door windmolens. Daarin wordt uitgegaan van de gemiddelde geluidshinder die een windmolen in een heel jaar geeft. De regels zouden aansluiten bij Europese en meer ruimte geven voor het verlenen van vergunningen. Uit een rapport uit 2009 van de Vrom-inspectie uit de toezichthouder kritiek op die norm. De regeling biedt geen bescherming tegen ‘piekbelasting’ en de opeenstapeling van geluid waardoor de nachtrust van mensen kan worden verstoord. Desgevraagd heeft de inspectie de redactie van Zembla laten weten geen aanleiding te zien voor een ander standpunt dan destijds. Herman Bröring, hoogleraar bestuursrecht aan de Rijksuniversiteit Groningen, legt aan Zembla uit dat door de jaargemiddelden de ‘lawaaipieken’ gecamoufleerd worden. “Je kunt een hoge geluidsbelasting hebben en als het daarna een paar dagen windstil is, zit je gemiddeld goed.” Door uit te gaan van een jaargemiddelde kan handhaving pas achteraf plaatsvinden, na een jaar. Een geluidsmeting ter plaatse zorgt dan ook niet voor handhaving. Toezichthouders zijn afhankelijk van gegevens die de exploitant van de windmolen met hen deelt. ‘Het toezicht en de handhaving zitten hiermee in een te afhankelijke positie,’ schrijft de inspectie. In een reactie op vragen van Zembla, stelt het ministerie van Infrastructuur en Waterstaat, dat momenteel voor deze kwestie verantwoordelijk is, dat er op elk moment gehandhaafd kan worden. Dat zou kunnen door het bronvermogen te controleren waardoor handhaving niet hoeft te wachten op de jaarlijkse draaigegevens. Als Zembla aan het ministerie voorlegt dat handhavers hier in de praktijk niet mee kunnen werken, reageert de woordvoerder: “In de praktijk zien we wel dat sommige bevoegde gezagen aangeven hier problemen mee te hebben. Dat maakt dat we hier met aandacht naar kijken.” De Amsterdamse fracties van VVD, JA21, CDA en SP hebben aan het college van burgemeester en wethouders schriftelijke vragen gesteld over het artikel van Zembla. De informatie in het artikel onderstreept volgens de partijen dat het cruciaal is dat de gemeente wacht op de landelijke afstandsnormen voor windmolens. De gemeente Amsterdam wil niet wachten tot er een landelijke wettelijke norm is voor de minimale afstand tussen turbines en bebouwing. Daarnaast pleiten de partijen naast een gemiddelde geluidsgrens ook voor een maximale geluidsgrens.||https://www.parool.nl/nederland/inspectie-omwonenden-windmolens-onvoldoende-beschermd-tegen-geluidsoverlast~bfab8c36/
2022-09-28||Toch weer chaos voor poort van Ter Apel, tentjes uitgedeeld||De afgelopen maanden sliepen er vrijwel continu honderden asielzoekers buiten de poort van het aanmeldcentrum omdat er te weinig opvangplekken zijn in Nederland. Door het openen van een grote opvanglocatie in Zoutkamp in Groningen waren er de afgelopen twee weken geen buitenslapers meer. Maar die zogenoemde 'wachtkamer’ voor 700 mensen zit inmiddels ook vol. Hulporganisatie MiGreat meldde dinsdagavond grote drukte voor de poort van Ter Apel. Het Rode Kruis deelde poncho’s tegen de regen uit en MiGreat liet kinderen in auto's van hun hulpverleners schuilen. De luifels die eerder op het voorterrein stonden zijn weggehaald om mensen te ontmoedigen op het grasveld te blijven. Het Centraal Orgaan opvang asielzoekers (COA) bevestigde de drukte, maar meldde in de loop van de avond ook dat er een slaapplek voor iedereen gevonden zou worden. Volgens MiGreat is dat niet gelukt. “Om kwart over twee kregen de laatste veertig mensen te horen dat er geen slaapplek voor ze zou zijn. Ze hebben inmiddels een tent gekregen van ons en bereiden zich voor op de nacht,” aldus een woordvoerder van de organisatie dinsdagnacht. De drukte bij het aanmeldcentrum zou onder meer zijn ontstaan doordat dinsdag verschillende (crisis)noodopvanglocaties hun deuren hebben gesloten. Zo verbleven er bijna 90 mensen in een sporthal in Veenhuizen, maar die crisisopvang moest dicht. De asielzoekers zijn daarom dinsdag weer voor de poort van Ter Apel afgezet, meldt het Dagblad van het Noorden. Een woordvoerder van het COA speekt tegen die krant over ‘de drukste dag in weken’. “We moesten plek vinden voor 800 mensen.” Eerder meldde de woordvoerder al dat de nieuwe, grote asielboot die is aangemeerd in Velsen niet direct een oplossing voor alle problemen is. “Daar is straks plek voor duizend mensen, maar die kun je er niet in één keer naartoe brengen,” zei hij tegen deze site. Er konden gisteren wel honderd mensen vanuit Ter Apel naar het schip. Daarnaast werden er, volgens de krant, plekken gevonden voor 250 mensen in Leeuwarden, 100 in de nachtopvang in Stadskanaal en 100 in Zuidbroek. Ook konden er 70 mensen naar reguliere asielzoekerscentrra en sliepen mensen in de sporthal van het COA en wachtruimtes van de Immigratie- en Naturalisatiedienst in Ter Apel zelf. De organisatie kon woensdagochtend nog niet bevestigen dat er een groep asielzoekers in tentjes heeft moeten overnachten.||https://www.parool.nl/nederland/toch-weer-chaos-voor-poort-van-ter-apel-tentjes-uitgedeeld~ba8957b7/
2022-09-28||Premier Rutte laat zich nadrukkelijk zien: ‘Het komt toch wat geforceerd over’||Als u denkt: verrek, die Mark Rutte duikt ineens veel op, dan ligt dat niet aan u. Want na een zomer waarin de premier verweten werd dat hij ‘onzichtbaar’ was, laat hij zich nu nadrukkelijk zien. Onder meer deed hij dat in een speciale uitzending van Op1 vanuit het Catshuis, waarin hij een uur werd geïnterviewd door Sven Kockelmann, en via tweets. En het einde is niet in zicht. In zijn eigen woorden is Rutte ‘voornemens’ om ‘podia te zoeken’ voor hem en zijn ministers om ‘verder te werken’ aan ‘draagvlak’ voor steun aan Oekraïne, zodat ‘dit niet uit de headlines verdwijnt’. Dat zei hij vorige week tegen de Tweede Kamer. De situatie is immers deze: het land kent naast een woon-, asiel- en stikstofcrisis nu ook een energiecrisis, die direct het gevolg is van de oorlog in Oekraïne. En aan het hoofd van het kabinet staat Rutte, die ‘onzichtbaar’ genoemd werd en de slechtste populariteitscijfers in tijden kent. Dat verwijt kent een lange geschiedenis. Ook tijdens de toeslagenaffaire en rond het Groninger gasdossier werd soms om zijn ‘regie’ gevraagd, als critici stelden dat die uitbleef. Rutte had het zich ditmaal aangetrokken. Sterker: hij had zichzelf ‘een beetje zielig’ gevonden, want was hij niet langs veel boeren thuis geweest, met camera’s in zijn kielzog? En was hij zijn wekelijkse persconferentie de laatste maanden niet steeds begonnen met een statement over de oorlog én de gevolgen? “Maar dan zeg ik tegen mezelf: luister eens, Mark, als mensen dat vinden, dan hebben ze gelijk.” Dus, zo bezweert de entourage van de premier, kwam hij in beweging; al ligt daar dus geen plan van aanpak van tig pagina’s onder. De mediaverzoeken die binnenkomen, worden nu gewoon wat grondiger bekeken. Rutte zei het zo, maandagavond: niemand zit te wachten op een ‘vind-Mark-Rutte-leuk-campagne’, maar hij wil dus wel graag zijn punt maken, onder meer over de noodzaak om Oekraïne te helpen tegen Rusland. Daarbij vergeleek hij Poetin met Hitler. “Als we één ding weten uit de Tweede Wereldoorlog, is het dat het niet stopt bij één land als we toegeven aan bruut geweld en expansionisme. Dat weten we van Hitler.” Maar heeft Rutte de 950.000 kijkers van Op1 kunnen overtuigen? Politicoloog Arjen Boin van de Universiteit Leiden, gespecialiseerd in crisiscommunicatie, betwijfelt het. “Het komt toch wat geforceerd over: men zegt dat ik te onzichtbaar ben, dus zal ik eens wat zichtbaarder zijn. Maar zo werkt het niet.” Uiteindelijk is de kern van de kritiek namelijk niet dat Rutte en de rest van het kabinet te weinig op televisie waren, maar dat mensen in het land het gevoel kregen dat er te lang niets gebeurde met hun problemen. “En in dat soort situaties zie je vaak hetzelfde patroon terugkeren,” zegt Boin. “Als je denkt dat er niets gebeurt, zeg je vaak: waar hangen ze eigenlijk uit daar in Den Haag? In tijden van crises kijken mensen altijd naar de leiding. En deze zomer zag je veel crises, maar weinig politici. Daar zijn tegenstanders van het kabinet mee aan de haal gegaan, en dat beeld beklijft.” Maar, zegt Boin, de problemen ‘verdwijnen niet als Rutte vaker op tv komt’. En mensen snappen dat oplossingen tijd vergen. “Het gekke is: normaal houden Nederlanders van leiders die achter de schermen het land besturen; niet van leiders op televisie.” Toch vatte volgens Boin nu het beeld post dat de boel allemaal wel heel erg traag werd aangepakt, ook als gevolg van de recordlange formatie. Dus gaat Rutte het op tv proberen, de komende tijd.||https://www.parool.nl/nederland/premier-rutte-laat-zich-nadrukkelijk-zien-het-komt-toch-wat-geforceerd-over~befd4cde/
2022-09-28||Op pad met een garnalenvisser: ‘We maken de keten zo duurzaam mogelijk’||Elke zondagnacht zet de kotter van Daniel Caljouw koers richting de Noordzee of Waddenzee. Meestal keert zijn schip op vrijdagmorgen terug in de haven. De Hollandse garnalen zijn dan al aan boord gekookt en gekoeld. Caljouw leerde het ambacht van zijn vader. “Het mooiste aan dit vak blijft het werken in en met de natuur.” Caljouw wil graag dat volgende generaties het ambacht kunnen voortzetten. “Als garnalenvissers vinden we het belangrijk om verantwoordelijkheid te nemen. Daarom proberen we de hele keten van schip naar schap zo duurzaam mogelijk te maken.” Vis is niet alleen lekker, maar ook gezond: het Voedingscentrum raadt aan om minimaal één keer per week vis te eten. Dat kan zorgen voor een dilemma. Ondanks de steeds betere regelgeving is er op sommige plekken sprake van overbevissing. Dat wil zeggen dat er meer vis wordt gevangen dan er weer bijkomt. Om de oceanen en zeeën beter achter te laten voor volgende generaties, is het cruciaal om te kiezen voor duurzaam gevangen of verantwoord gekweekte vis. Albert Heijn loopt daarin voorop: 92 procent van de vis heeft het MSC- of ASC-keurmerk. De rest is biologisch geweekt of afkomstig van een betrouwbaar verbeterprogramma. De kotter van Daniel maakt deel uit van een vloot garnalenkotters van Cornelis Vrolijk, partner van Albert Heijn. Allemaal voldoen ze aan de regels van het MSC-keurmerk. Dat heeft als doel om overbevissing tegen te gaan en te zorgen dat het overige onderwaterleven niet wordt bedreigd door de visvangst. “De netten waarmee we garnalen vangen hebben bijvoorbeeld een grotere maaswijdte gekregen”, legt Daniel uit. “Daardoor blijven kleinere garnalen in zee achter en krijgen ze de kans om door te groeien. Ook zorgen we ervoor dat niet onbedoeld andere vissen dan garnalen in onze netten terechtkomen.” Daarnaast worden mogelijkheden onderzocht om de vloot op alternatieve brandstof te laten varen en nemen de garnalenvissers het afval mee dat in hun netten belandt. “Zo verdwijnt het uit zee en kan het aan wal gerecycled worden.” Het verduurzamen van de garnalenketen houdt niet op bij de vangst. Tot voor kort werden alle Hollandse garnalen handmatig gepeld in het buitenland, vooral in Marokko. Een technologische innovatie maakt lokaal pellen weer mogelijk: alle Hollandse garnalen van Albert Heijn worden nu machinaal gepeld in het Groningse Lauwersoog. Dat scheelt per lading garnalen al snel 5000 km aan transportkilometers en dus wordt er veel CO2-uitstoot gereduceerd. Extra voordeel is dat de garnalen al enkele dagen na de vangst in het schap liggen, waardoor er een lagere concentratie conserveringsmiddelen mogelijk is. “Dat proef je”, zegt Caljouw. “Het is de echte, pure smaak van de Hollandse garnaal. Die is niet te overtreffen.” Meer weten over duurzame vis bij Albert Heijn? Je leest meer over de duurzame initiatieven op deze speciale pagina.||https://www.parool.nl/nieuws/op-pad-met-een-garnalenvisser-we-maken-de-keten-zo-duurzaam-mogelijk~b9b7218f/
2022-09-28||Keurig klimaatcabaret van Patrick Nederkoorn mist een pets in het gezicht||Het begon met een Duits krantenbericht dat meldde dat als de helft van alle sombere klimaatprognoses uitkomt, een groot deel van Nederland onder de zeespiegel zal verdwijnen. Dan is verkassen naar de oosterburen voor Nederlandersde enige manier om het hoofd boven water te houden. Dat Patrick Nederkoorn daar een cabaretprogramma in zag, is duidelijk. Het is immers een prikkelende omdraaiing: Nederlanders, altijd de mond vol van vluchtelingen, zouden zélf huis en haard moeten verlaten. Hoogtij bevat een fraaie, dystopische scène waarin Nederkoorn met zijn zoontje in een kamp belandt waar het toekomstperspectief Ter Apelse dieptes bereikt. Het is één van de weinige echt sombere momenten die de cabaretier zich veroorlooft. Verder is hij zich iets té bewust van het feit dat sommige mensen bij het woord klimaat direct met hun ogen beginnen te rollen. Hij lijkt doodsbang om zich ook maar een millimeter boven de bezoekers te verheffen. Nederkoorn laat de zaal bijvoorbeeld ‘gadverdamme’ roepen als hij vertelt dat de hele avond over dit onderwerp zal gaan. Ook zet hij zichzelf vooral aan het begin van de voorstelling neer als een rasechte CO2-bandiet die nog nooit van smeltende ijskappen heeft gehoord. Best geestig, maar vermoedelijk is publiek dat vrijwillig naar een cabaretprogramma over het klimaat gaat al wat verder. Het duurt daardoor lang voordat het gewicht van dit thema enigszins voelbaar wordt. In de tussentijd hoeft niemand zich overigens te vervelen. Hoogtij is een keurige voorstelling met een handvol stemmige liedjes. Nederkoorn blijft bovendien een erg fijne, beweeglijke performer die weet hoe je een lach moet scoren. Maar hij had ons best iets harder in ons gezicht mogen slaan.||https://www.parool.nl/kunst-media/keurig-klimaatcabaret-van-patrick-nederkoorn-mist-een-pets-in-het-gezicht~b7576718/
2022-09-28||Huizenkoper krijgt volgend jaar minder hypotheek: ‘Daarop gaan prijzen reageren’||Het Nibud legt op dit moment de laatste hand aan het advies aan het ministerie van Financiën over de leennormen voor 2023. Hoeveel minder er geleend mag worden, is nog onduidelijk, maar een ding staat vast: de leennormen worden naar beneden bijgesteld. De ongekend hoge energieprijzen en de historisch grote inflatie zullen zwaar doorwegen in het advies. Huizenkopers moeten al het hoofd bieden aan de stijgende hypotheekrente. Die is dit jaar met 2,5 procentpunt opgelopen naar ruim 4 procent voor een rentevastperiode van 20 jaar. Door die hogere rente is de leencapaciteit al met tienduizenden euro’s afgenomen en daar komen volgend jaar de strengere leennormen nog bij. De verwachting is dat de huizenprijzen zullen dalen als kopers minder te besteden hebben. Het Nibud kan nog niet laten weten hoeveel lager de maximale hypotheek voor huizenkopers volgend jaar zal worden. “We zijn nog druk aan het rekenen wat de leencapaciteit wordt,” zegt Marcel Warnaar, onderzoeker bij het Nibud. Op 1 oktober moet het Nibud-advies daarover bij het ministerie van Financiën zijn, waarna de minister er een klap op geeft en de banken weten wat de nieuwe leennormen worden. Meer dan de leennorm mogen banken niet uitlenen. Warnaar en zijn team berekenen wat mensen maximaal kwijt mogen zijn aan woonlasten, als er ook nog geld moet zijn voor voeding, kleding, energie et cetera. Normaal gesproken neemt het Nibud daarvoor het gemiddelde van de afgelopen vier jaar, maar dit jaar is anders dan andere jaren. “We kijken nu of het toepassen van dat gemiddelde past bij de situatie in 2023. Met de dalende koopkracht en de stijgende inflatie van dit moment is het zaak daar heel goed naar te kijken. We nemen alles mee wat op Prinsjesdag is aangekondigd en bekijken hoe dat uitpakt. De koopkracht gaat dit jaar en volgend jaar achteruit, dus de verwachting is wel dat de leencapaciteit naar beneden gaat.” Er is niet één algemeen percentage dat iemand aan woonlasten kwijt mag zijn. Wie meer verdient mag en kan een groter percentage van het inkomen aan woonlasten besteden. Met een groter inkomen blijft er immers ook meer geld over om hypotheeklasten te kunnen dragen. Als er minder geleend kan worden, leidt dat doorgaans tot dalende huizenprijzen, maar een zekerheid is dat niet. “Het is nog nooit zo moeilijk geweest te voorspellen wat de huizenprijzen gaan doen,” zegt hoogleraar woningmarkt Peter Boelhouwer. “De hypotheekrente loopt op. Dat gaat effect hebben op de verkoopprijzen. Veel mensen kunnen die gewoon niet meer betalen.” De strengere leennormen die het Nibud berekent, maken het moeilijker een koophuis te financieren. Boelhouwer: “Met de huidige energierekeningen en andere kosten voor levensonderhoud blijft er minder geld over voor wonen. Als het Nibud dat nu consequent zou doorrekenen, mogen mensen veel minder lenen. Dat werkt als een hefboom. Stel dat je van 100 euro inkomen 20 procent aan wonen mag uitgeven en 80 procent voor je overige levensonderhoud nodig hebt. Als alles dan 10 procent duurder wordt, heb je dus 88 procent nodig voor je overige levensonderhoud. Dan is er nog maar 12 procent over om aan wonen uit te geven.” De effecten van de strengere leennormen en de hogere hypotheekrente kunnen resulteren in vele tienduizenden euro’s minder hypotheek. “De rente voor twintig jaar vast is nu 4 tot 4,5 procent, dat was anderhalf jaar geleden 1,5 procent. Mensen krijgen het geld gewoon niet meer bij elkaar. Daarop gaan de prijzen reageren. En kopers zullen een afwachtende houding innemen. Die willen weer eerst hun eigen huis verkopen, waardoor het aanbod groeit. Voor je het weet kom je terecht in een recessie op de woningmarkt,” zegt Boelhouwer. “Maar zover is het nog niet.’’ Maar de woningmarkt lijkt wel op een kantelpunt te verkeren. Het Centraal Bureau voor de Statistiek noteerde in augustus bij de huizenprijzen een miniem minnetje ten opzichte van juli. Dat kan zomaar een voorbode zijn van een serieuze prijsdaling. Makelaarsvereniging NVM wil nog niet veel kwijt over de veranderingen op de woningmarkt. “Ja, het beweegt, er verandert iets, maar wat dat is, kunnen we pas zeggen als we de cijfers over het derde kwartaal hebben,” zegt woordvoerder Marc van der Lee. NVM haalt intussen een oud verkoopmiddel van stal. Zaterdag is er na twee jaar weer een Open Huizendag. Door corona raakte die in het slop en voor de verkoop was het houden ervan evenmin nodig. In de afgelopen jaren werden woningen tóch wel verkocht. “Dat er weer een Open Huizendag is, is ook wel een teken aan de wand,” zegt Rabobank-economoom Nic Vrieselaar. Rabobank verwacht dat de huizenprijzen vanaf komend voorjaar lang zullen blijven zakken. Vrieselaar: “Vooral de hogere hypotheekrente raakt mensen. Als de rente 1 procentpunt stijgt, worden de netto woonlasten 10 procent hoger.” Dit jaar is de rente al 2,5 procentpunt gestegen, waardoor de woonlasten ruim een kwart hoger werden. “Wie kan dat nog betalen? Veel mensen die een jaar geleden een huis kochten, zouden dat tegen de huidige rente niet meer kunnen kopen omdat ze het geld ervoor niet meer kunnen lenen.” Vrieselaar wijst erop dat niet alles negatief is. De werkloosheid is nog altijd historisch laag en de lonen stijgen harder dan afgelopen jaren, wat het effect van de inflatie dempt.||https://www.parool.nl/nederland/huizenkoper-krijgt-volgend-jaar-minder-hypotheek-daarop-gaan-prijzen-reageren~b595d3f4/
2022-09-28||De speculatiecarrousel draaide overuren in alle talkshows||Er lijkt wel een verband te bestaan tussen speculaas en speculeren, want nu het kruidige baksel weer volop in de winkels ligt, wordt er in de vele talkshows ook weer volop gespeculeerd. Zo was men in Khalid & Sophie dinsdagavond nog steeds niet uitgespeculeerd over wat er precies was gebeurd in het Australische hotel waar wielrenner Mathieu van der Poel had verbleven. Omdat er beelden waren opgedoken van de deurkloppende pubermeisjes zei Sophie Hilbrand verlekkerd: “Daar kunnen wij eindeloos over speculeren.” Tanja Jess, de helft van het dagelijkse ‘duo van dienst’, maakte daar korte metten mee: “Het is trial by media, wij hebben het er ook weer over, alsof dat er iets toe doet.” Einde onderwerp, maar gelukkig viel er ook nog uitgebreid te speculeren over Ridouan Taghi. Want André Seebregts, de advocaat van Taghi’s neef én ex-advocaat Youssef Taghi, had beweerd dat collega Inez Weski boodschappen voor Ridouan Taghi de EBI uit had gesmokkeld, nog voordat zijn cliënt hierop was betrapt. Bij Khalid & Sophie mocht NRC-misdaadjournalist Jan Meeus de zaak duiden, maar die heeft de gewoonte zoveel slagen om de arm te houden dat zelfs de meest sensationele strafzaak een saai verhaal wordt. Dat gebeurde ook nu weer. Daar hadden ze bij RTL Boulevard minder last van. Misdaadjournalist John van de Heuvel sloot niet uit dat ‘er veel meer informatie over mevrouw Weski naar buiten zal komen’. Want: “Weski zou wel eens onder druk gezet kunnen zijn door Taghi.” Bij HLF8 op SBS6 liet onder meer advocaat Yehudi Moszkowicz zijn juridische licht schijnen over de zaak Taghi. En bij Jinek vroeg Eva Jinek na de zoveelste speculatie “Zou het kunnen?” aan advocate Clarice Stenger die antwoordde “Alles kan in deze zaak.” Waarop Jinek concludeerde: “Veel vragen, nog geen antwoorden.” Zo draaide de speculatiecarrousel weer overuren. Lips trok een pak speculaas open en zette Netflix aan. Reageren? hanlips@parool.nl.||https://www.parool.nl/nederland/de-speculatiecarrousel-draaide-overuren-in-alle-talkshows~b033b3c4/
2022-09-28||Markt in Westerstraat steeds leger: ‘Over tien jaar bestaat de markt niet meer’||‘Waardeloos, een flop,” zegt de 67-jarige Aart over de Westerstraat deze maandagochtend. Hij is vanuit IJmuiden naar de Westerstraat gekomen, naar een markt die voor de helft leeg blijkt. “Zet dat dan van tevoren even op Facebook,” roept hij uit. Aart, die zijn achternaam niet op de site wil, is hier elke week, om wat te struinen en te kijken. Maar de afgelopen weken is zijn favoriete uitje steeds minder voor gaan stellen. “Als het zo doorgaat, zeg ik op een gegeven moment: tot kijk, ik heb er geen zin meer in.” Aart heeft een punt: echt gezellig oogt het deze ochtend niet in de Westerstraat, waar elke maandagmorgen stoffen, kleding, prullaria en hier en daar wat eten wordt aangeboden. Het is dan ook een regenachtige dag, waardoor veel vaste marktkooplui thuis zijn gebleven. Maar óók bij mooi weer is er meer en meer leegstand, zo vertellen verkopers die er wel zijn. Hoe komt dat? “Het is gewoon een uitstervend beroep,” zegt Jan Molenaar (72), terwijl hij een paar kussens afrekent. “Er is geen nieuwe aanwas. Jongere generaties hebben geen zin om hier te staan.” Het overgrote deel van de verkopers op deze markt is inderdaad de zestig gepasseerd. Een rondgang leert dat zij het beroep niet zelden overnamen van hun ouders. Die traditie is volgens hen verleden tijd: hun kroost gaat voor een andere carrière. Ook loont het nu beter om spullen op het internet te verkopen, stelt een aantal. Daarbij komt dat een aanzienlijk deel van de overgebleven marktlui wegblijft bij slecht weer, zoals vandaag. Jaren geleden werden hun plekjes nog opgevuld met mensen van een wachtlijst, maar ook dat is verleden tijd. Verkopers blikken met weemoed terug op hoe het tientallen jaren geleden vechten was om een plekje. “Dan liep de marktmeester ’s ochtends door de straat met veertig man achter zich aan,” zegt Tinus Kelch (83). “Die dongen dan allemaal mee naar een plek voor die dag. Je had geluk als je mocht staan.” Dat is nu anders, en daar zijn bezoekers al even teleurgesteld over. De 61-jarige Ab Haddadi uit Oost weet niet wat hij ziet. Twintig jaar lang is hij hier niet geweest, nu kwam hij weer eens langs, op zoek naar stof. “Ik vind het niks,” zegt hij, om zich heen kijkend. “Vroeger was het hier helemaal vol.” Dat er geen nieuwe aanwas is, is niet de enige reden dat kramen steeds meer leeg blijven. De pandemie heeft de markt ook een klap gegeven, aldus de overblijvers. Koopman Molenaar zag er in coronatijd ‘een stuk of twintig afhaken’. “Veel collega’s vonden tijdens de pandemie een andere baan,” stelt ook Randy Dingeman (55), die hier met zijn vrouw Debora al dertig jaar kleding verkoopt. “Zo merkten ze dat het fijner is om een vast inkomen te hebben dan dat gedoe de hele dag.” Met dat gedoe doelt hij op hoge marktkosten en de onzekerheid of die terugverdiend gaan worden. Die kosten doen menig verkoper de das om, klinkt het. Zo’n ochtend hier staan kost ze zeker honderd euro, en dan moet je maar hopen dat je dat terugverdient. Sommigen hebben er een baantje bijgenomen, anderen vullen hun omzet aan met een uitkering of de AOW. Of er door de leegstand ook minder bezoekers komen? De marktlui merken dat nog niet echt, al vrezen ze dat daar verandering in gaat komen als het zo doorgaat. Deze maandag loopt het ook aardig vol, ondanks het weer. Wel is het soort bezoeker al veranderd, merken verkopers. “Er struinen nu meer mensen rond die puur voor de beleving komen,” stelt Dingeman. “Zij lopen rond zonder iets te kopen en strijken dan neer op een terras.” Dat lijkt inderdaad het geval: bij Café Winkel 43, bekend om de appeltaart, is het druk als vanouds. Eigenaar Axel Boom heeft naar eigen zeggen nog weinig last van de toenemende leegstand buiten. “Als er daar niets te doen is, komen ze hier,” verklaart hij. Als Boom zijn deuren rond zeven uur ’s ochtends opengooit, komen de marktlui koffie bij hem drinken. “Ze klagen over hun hoge kosten. Als die wat lager gemaakt zouden worden, of de verkopers door de gemeente gecompenseerd zouden worden bij slecht weer, zou dat een hoop schelen.” Wat is er nodig om deze markt te redden? Sommige kooplui pleiten net als Boom voor lagere leges, zodat het aantrekkelijk blijft om hier te staan. Anderen opperen een herindeling, waarbij de markt onder meer compacter gemaakt zou kunnen worden en de leegstand minder opvalt. Met dat laatste is de gemeente bezig, ook is er in 2018 al een ‘marktvisie’ opgesteld die markten vol en aantrekkelijk moet maken. Weer anderen zijn minder optimistisch en stellen dat het nu eenmaal een aflopende zaak is. “Over tien jaar bestaat de markt niet meer,” voorspelt verkoper Ron de Laet (65). Naast hem staat Bianca van Mechelen (59), zij ziet het al even somber in. Net als haar buurman nam zij haar kraam over van haar vader, maar dat ziet ze haar kinderen niet snel doen. “Tja,” zegt ze daarover. “Zou jij op de markt willen staan?”||https://www.parool.nl/amsterdam/markt-in-westerstraat-steeds-leger-over-tien-jaar-bestaat-de-markt-niet-meer~bfdd5e8b/
2022-09-28||Café Rooie Nelis mag geen Rooie Nelis meer heten||De nieuwe eigenaar van café Rooie Nelis, de legendarische kroeg in de Laurierstraat, mag de komende vijftig jaar niet de naam Rooie Nelis gebruiken. “Het was de laatste wens van Zwarte Gerrit,” zegt de nieuwe eigenaar, vastgoedontwikkelaar Jorgen Bakker. Het café is al dicht sinds begin 2019. Eigenaar Blonde Sien overleed afgelopen april, haar man Zwarte Gerrit was in 2019 al overleden. De vrees bestond dat – alweer – een iconische, Amsterdamse kroeg verloren zou gaan. SP-raadslid Remine Alberts pleitte zelfs in de raad dat de gemeente initiatief zou moeten nemen om het café in stand te houden, en te voorkomen dat het in handen zou komen van een projectontwikkelaar. Burgemeester Femke Halsema liet vorige week in een brief aan de gemeenteraad weten dat het café afgelopen augustus is verkocht, maar uit ‘privacyoverwegingen’ kon ze niet melden wie de nieuwe eigenaar is en wat de plannen met het café zijn. Het café, inclusief drie panden naast elkaar en een aan de overkant, zijn gekocht door vastgoedontwikkelaar Damvest, en meteen daarna doorverkocht aan vastgoedontwikkelaar Jorgen Bakker. Die zoekt een horeca-exploitant om het café voort te zetten. Bakker: “De SP roept wel dat Rooie Nelis behouden moet blijven, maar het mag niet eens van de familie, dus dan houdt het op. We hebben er maanden over onderhandeld, want ik wilde per se wel de naam Rooie Nelis. We wilden het café het liefst zoveel mogelijk in stand houden, met respect voor de geschiedenis.” Maar de naam Rooie Nelis mag het nieuwe café dus niet voeren. Bakker: “Op straffe van 10 procent van de aankoopsom. De curator wilde eerst zelfs een boete van anderhalf miljoen euro. Maar ik vind nooit een horeca-exploitant die gaat tekenen voor zo’n hoge boete. We willen wel graag een gevelsteen in het pand zetten: hier zat Rooie Nelis. Die naam staat in alle Lonely Planet-gidsen. Dus als je daar een leuk oud-Hollands cafeetje van maakt, komt het toch wel goed.” Bakker – hij nam ook biefstukkoning Piet de Leeuw over – verwacht dat de verbouwing anderhalf jaar gaat duren. “Het wordt een schattig, klein kroegje. Een soort café Heuvel, maar dan voor die kant van de Jordaan. De originele bar van Rooie Nelis, met het rode neonlicht, willen we ook behouden, maar verder is binnen alles wat van waarde was door de familie eruit gesloopt.” De erfgenamen van Blonde Sien zitten in een netelig conflict over de erfenis. De belangrijkste erfgenaam – opmerkelijk genoeg niet de dochter en zoon van Blonde Sien, maar haar nicht – wil niet reageren, de curator evenmin. Ook café De Twee Zwaantjes op de Prinsengracht heeft een nieuwe eigenaar. Eigenaren Trees Ruzette en Jos Dans willen na vijftien jaar met pensioen, maar zochten wel gericht naar een nieuwe eigenaar die de Jordanese sfeer met zang en muziek in ere zal houden. Dat is gelukt met Sjoerd Schipmolder, tevens eigenaar van café Happy2 in Oud-West. Schipmolder: “Ik ben Amsterdammer, geboren in de Jordaan en ik vind De Twee Zwaantjes een kroeg zoals een kroeg hoort te zijn. Ik wil de Jordaan in ere houden.” Schipmolder kent Dans al bijna veertig jaar. “Hij vroeg de hele tijd: neem ons nou over. Maar toen kwam corona, en toen dacht ik wel twee keer na om eraan te beginnen. Maar nu is dat voorbij, en als je ziet hoe gezellig het weer is, vind ik het hartstikke mooi om de traditie van De Twee Zwaantjes voort te zetten.”||https://www.parool.nl/amsterdam/cafe-rooie-nelis-mag-geen-rooie-nelis-meer-heten~b7675786/
2022-09-28||Franse tv komt met ‘weerbericht’ voor energieverbruik: bij code rood valt stroom uit||Dat weerbericht voor stroom bestaat al op internet en verschijnt binnenkort ook als app. De televisie volgt op korte termijn met pictogrammen die in beeld zullen verschijnen. Op de speciale internetsite monecowatt.fr is een landkaart te zien van Frankrijk. De kleuren groen, oranje en rood geven in ‘real time’ en per uur aan of het stroomgebruik normaal, hoog of extreem is. Net als bij een weerbericht wordt ook het energieverbruik van de komende drie dagen voorspeld. Als een regio oranje kleurt, worden de Fransen opgeroepen om maatregelen te nemen en bijvoorbeeld apparaten uit te zetten. Op de site staat een hele serie tips om energie te besparen. Bij de kleur rood zal de stroom uitvallen als de Fransen niets doen en géén energie besparen. De website is een initiatief van de Franse beheerder van het elektriciteitsnet RTE. Die voerde de landkaart met kleuren in 2020 in. Maar pas de laatste dagen wint de website enorm aan populariteit, vanwege de energiecrisis. De Franse regering heeft de bevolking ook publiekelijk opgeroepen om de website deze winter in de gaten te houden. “Op sommige piekdagen bezoeken nu zo’n 75.000 Fransen onze site,” laat een woordvoerster weten. “Al 160.000 Fransen hebben zich ook ingeschreven.” Die laatste groep krijgt van de RTE vooraf per sms of mail een waarschuwing als het stroomverbruik in de gevarenzone komt en maatregelen nodig zijn.||https://www.parool.nl/wereld/franse-tv-komt-met-weerbericht-voor-energieverbruik-bij-code-rood-valt-stroom-uit~b41f9ec8/
2022-09-28||Angst groeit na door Russen georganiseerd referendum: ‘We bidden voor ons leger en hopen dat Europa ons helpt’||Van het luxueuze restaurant resteert weinig meer dan een reusachtige krater en wat hopen puin. Zodra het gebied is vrijgegeven door de politie komen media en inwoners een kijkje nemen. “Dit was zo’n mooie plek. En nu? Je ziet het zelf,” verzucht twintiger Volodimir Voronkov. Hij was maandagnacht als verpleegkundige in het ziekenhuis aan het werk en hoorde de explosies. “Ze beginnen ons bang te maken,” zegt hij. Nadat het Oekraïense leger eerder deze maand de regio Charkov had bevrijd, kondigde de Russische president Vladimir Poetin een mobilisatie aan. Dinsdagavond meldden de autoriteiten in de bezette delen van Loehansk, Donetsk, Cherson en Zaporizja dat de inwoners van deze provincies tijdens een ‘referendum’ massaal voor aansluiting bij Rusland zouden hebben gestemd. En terwijl in de – niet bezette – hoofdstad van de regio, ook Zaporizja genaamd, overdag het gewone leven doorgaat, vuren de Russen elke nacht een tiental raketten af op de stad en zijn inwoners. “Ze terroriseren ons systematisch,” zegt Voronkov. Hij woont nu vijf jaar in Zaporizja, maar komt oorspronkelijk uit Energodar, de stad in bezet gebied waar de Zaporizjakerncentrale staat. Zijn familieleden, die er nog steeds wonen, hadden gisterochtend nog niet deelgenomen aan het ‘nepreferendum’, zoals Voronkov de volksraadpleging noemt. Mochten de Russen alsnog met de stembus langs de deur komen, zouden ze geen keus hebben, zegt hij. “Als een man met een machinegeweer je vraagt te stemmen, denk je wel even na voordat je gaat klagen.” Ook Olena Kozioelina heeft maandagnacht de explosies gehoord. “Het huis schudde,” zegt de blonde vrouw van rond de veertig. De raketaanvallen op Zaporizja zijn enkele dagen voor het referendum intensiever geworden, vertelt ze. De afgelopen nachten sliep ze helemaal niet meer. “Het wordt avond, je gaat naar bed, maar je bent bang om in slaap te vallen. Omdat je niet weet of je ooit nog wakker wordt.” Ze had verder van het front willen vluchten, maar haar bescheiden inkomen staat het haar niet toe in veiliger gebied een appartement te huren. Ook Kozioelina is afkomstig uit Energodar. Daar werkte ze bij de Kamer van Koophandel. Ze had er een mooi huis, een uitdagende baan en een goed salaris. Nu is ze aan de slag gegaan in een universiteitsgebouw waar een centrum voor vluchtelingen uit haar stad is ingericht. Het referendum noemt ze een theater. Haar moeder, met wie ze dagelijks belt, had in het stembureau onder haar appartement een explosie gehoord: de Oekraïners zouden proberen het referendum te verstoren, beweerden de Russen. “Niemand van mijn kennissen wilde deelnemen. Er bestaan separatisten, maar het zijn er echt heel weinig.” In Zaporizja neemt de angst toe. Op het moment dat het Kremlin de regio tot Russisch grondgebied verklaart, is de stad zelf onmiddellijk doelwit, vrezen de bewoners. In zijn toespraak zei Poetin ‘alle middelen’ te zullen gebruiken ‘als de territoriale integriteit van ons land wordt bedreigd’. Daarbij noemde hij uitdrukkelijk de nucleaire optie. “Degenen die ons proberen te chanteren met kernwapens moeten beseffen dat de windwijzer kan draaien, en dan op hen gericht kan zijn.” “Het is onmogelijk te voorspellen wat in de hoofden van de Russen opkomt,” zegt Kozioelina. “We bidden voor ons leger en hopen dat Europa ons helpt. De wereld moet iets doen.” Dmitri Orlov, de burgemeester van Energodar die in mei is uitgeweken naar Zaporizja en nu in het universiteitsgebouw kantoor houdt, waarschuwt voor escalatie. “Doe de deur niet open en verberg je in je flat,” had hij zijn stadgenoten in bezet gebied aanbevolen. Orlov toont beelden van beveiligingscamera’s uit Energodar, die aantonen dat de Russen gewapend voor de deuren stonden. Omdat minder dan de helft van de inwoners in de stad zijn achtergebleven, zegt hij, wat het referendum ‘onwettig’ maakt, en ‘onmogelijk’. “Hoe kan het dat de resultaten in een uurtje duidelijk zijn als er vijf dagen lang gestemd is?” Over de scenario’s voor de komende dagen is de burgemeester somber. In Energodar zouden de Russen niet meer de illusie koesteren het gebied militair te controleren. Paradeerden de bezetters in de eerste maanden vol zelfvertrouwen over straat, nu pakken ze lukraak mensen op, zegt hij. Het referendum is dan ook ‘bedoeld voor het Russische publiek’, zegt Orlov, die er serieus rekening mee houdt dat Poetin kernwapens zal inzetten. Oekraïne zal blijven vechten, weet hij, ook als de Russen het door hen gecontroleerde gebied annexeren. “Dat geeft hem het morele recht een kernwapen te gebruiken.” Een doemscenario voor Zaporizja, benadrukt de uitgeweken burgemeester. “Mensen zullen massaal vluchten.”||https://www.parool.nl/wereld/angst-groeit-na-door-russen-georganiseerd-referendum-we-bidden-voor-ons-leger-en-hopen-dat-europa-ons-helpt~b7ff894a/
2022-09-28||Reconstructie van de Bijlmervliegramp: ‘Nog steeds weten we niet wat er precies in dat vliegtuig zat’||De documentaire Rampvlucht draagt dezelfde titel als de nieuwe dramaserie van Michael Leendertse; beide producties verschijnen dit najaar bij de KRO-NCRV, 30 jaar na de Bijlmervliegramp. Waar die laatste een eigen scenario kiest voor de gebeurtenissen na de vliegtuigcrash in de Bijlmer, interviewde documentairemaakster Els van Driel (46) de sleutelfiguren van toen. Onder hen de journalisten die zich vastbeten in het dossier en politici Rob van Gijzel en Rob Oudkerk. “We wilden de hoofdrolspelers uit de serie ook zelf aan het woord laten. Het dossier van de Bijlmervliegramp is na 30 jaar nog steeds waanzinnig interessant én educatief. Van wat er mis is gegaan bij de afwikkeling kan de overheid nog steeds leren. Missers zoals de toeslagenaffaire en de gaswinning in Groningen laten zien dat transparantie in de relatie tussen overheid en burgers nog steeds een zwak punt is.” “Niet direct. We hebben geprobeerd goed te laten zien wat we wel weten en wat niet. Er blijven onbeantwoorde vragen over wat er precies in dat vliegtuig van El Al werd vervoerd. Dat het onder meer om wapens en explosief materiaal ging, is inmiddels bekend. Maar Rob van Gijzel, toentertijd Tweede Kamerlid, ontvouwt nu voor het eerst zijn hypothese dat er zwaardere chemische wapens dan tot nog toe vermoed aan boord waren. Daarvoor is geen sluitend bewijs en dat zal er vermoedelijk ook niet meer komen.” “Essentiële informatie is nog steeds zoek. Het belangrijkste is de voicerecorder met de gegevens uit de cockpit. Die is verdwenen en de kans dat hij na 30 jaar nog boven water komt, is helaas uiterst klein. Ook vanuit de Israëlische overheid is er nog veel onduidelijk.” “We spraken een moeder die haar dochter en haar kleinzoon verloor. Zelf woonde ze in de flat tegenover de plek waar het vliegtuig neerkwam. Voor haar is de ramp nog altijd een open wond. Erover praten is nog steeds bijna onmogelijk. Ook een sentiment van racisme speelt mee. Deze Antilliaanse familie, die de taal minder goed sprak, heeft het gevoel dat Nederlanders beter en sneller werden geholpen. Ook dat is een element waar de overheid lering uit kan trekken.” Rampvlucht, 5 oktober om 22.18 uur op NPO2.||https://www.parool.nl/kunst-media/reconstructie-van-de-bijlmervliegramp-nog-steeds-weten-we-niet-wat-er-precies-in-dat-vliegtuig-zat~bf3e390e/
2022-09-28||Akwasi onderzoekt in zijn eerste docu hoe het de kinderen verging die getuige waren van de Bijlmervliegramp||Vier jaar was Akwasi toen er een vliegtuig neerstortte in een flatgebouw naast dat waar hij met zijn familie woonde. De knal, het licht van het vuur en de paniek na afloop vormen zijn eerste jeugdherinneringen. Hij bleef ongedeerd, net als zijn moeder en broer en zus, maar de beelden raakte hij nooit kwijt. Dertig jaar later vormen die beelden het fundament voor een korte documentaire die zich richt op de kinderen van toen. Welk spoor trok de ramp door hun verdere leven? Akwasi – directeur van Omroep Zwart, die zijn eerste documentaire aflevert – is hierbij zowel onderwerp van zelfonderzoek als ondervrager van zijn leeftijdsgenoten. Een dubbelrol die dankzij zijn ingetogen manier van interviewen prima geschikt blijkt bij het vertellen van het verhaal van talloze kinderen wier leven voor altijd werd getekend. Richtsnoer van Akwasi’s onderzoek is het boekje Een gat in mijn hart, waarin kindertekeningen over de ramp zijn verzameld. Akwasi maakte er een jaar na de ramp ook eentje. Met die potloodschets van vuur, brokstukken en verdrietige familieleden probeert hij het verhaal van de rampvlucht uit te leggen aan zijn dochter, die nu ook vier jaar oud is. Maar ook keert hij met zijn moeder terug naar de flat om haar te vragen wat blijkbaar al die tijd onbesproken bleef: waarom verhuisde het gezin uit de flat die verder niet was beschadigd? Het voormalig hoofd van Akwasi’s lagere school vlak bij de getroffen flats becijfert dat een jaar na de ramp zeker honderd kinderen van school waren gewisseld. De redenen laten zich raden. Akwasi legt met Een gat in mijn hart zo een vaak vergeten deel van de nasleep van de Bijlmervliegramp bloot. Eiste de zoektocht naar de oorzaak in de jaren na de crash alle aandacht op, Akwasi toont dat de gevolgen ook dertig jaar later nog overal voelbaar zijn. Een gat in mijn hart, 4 oktober, 22.10 uur, NPO2||https://www.parool.nl/kunst-media/akwasi-onderzoekt-in-zijn-eerste-docu-hoe-het-de-kinderen-verging-die-getuige-waren-van-de-bijlmervliegramp~bb572b75/
2022-09-28||Macron wil (opnieuw) de pensioenleeftijd verhogen, tot woede van veel Fransen||Ze hebben er nog steeds geen zin in, de Fransen. Volgens opiniepeiler Ifop steunt maar 21 procent van de bevolking het plan van de regering om langer door te werken. 73 procent van de ondervraagden meent dat de huidige wettelijke pensioenleeftijd van 62 jaar ideaal is of dat deze nog wel naar beneden kan. Frankrijk loopt flink uit de pas met de buurlanden. In België bedraagt de pensioengerechtigde leeftijd 65 jaar, in Nederland 66 jaar en zeven maanden, in Duitsland 65 en vijf maanden en in Italië 67 jaar. De verschillen zijn kleiner maar nog altijd aanzienlijk als wordt gekeken naar de effectieve vertrekleeftijd, het moment waarop Franse werknemers daadwerkelijk stoppen met werken. Fransen gaan gemiddeld met 63 jaar en 1 maand met pensioen, Nederlanders met gemiddeld 65 jaar en 3 maanden. Maar naar het buitenland wijzen, dat maakt in Frankrijk nooit veel indruk. Ook met het argument dat de levensverwachting erg is toegenomen, overtuig je maar weinigen. Toch wil president Macron nu niet langer wachten. In 2020 deed hij een mislukte poging om de koe bij de horens te vatten. Hij kon zich toen nog net achter het oprukkend coronavirus verschuilen om een politiek fiasco aan het oog te onttrekken. Door die episode bleef er weinig heel van zijn imago van hervormer. Nu is hij vastbesloten de partners in de eurozone te laten zien dat hij kan regeren, ook al beschikt hij sinds de kamerverkiezingen van juni niet meer over een absolute meerderheid. Een voordeel voor Macron is dat zijn tegenstanders niet meer kunnen zeggen dat het allemaal wel meevalt. In 2020 meende het adviesorgaan pensioenen, de Conseil d’orientation des retraites (COR) nog dat de toestand dankzij een relatief hoog geboortecijfer en een groeiende productiviteit niet hopeloos was. Maar het laatste rapport van de COR slaat het antikamp hun beste argument uit handen. Door de verslechtering van het economisch tij sinds de oorlog in Oekraïne slaan de wijzers van de pensioenkassen volgens de COR al vanaf volgend jaar diep rood uit. De pensioenen kosten te veel geld. De pensioenuitgaven zijn bovendien niet te rijmen met de belofte die is gedaan aan de Eurogroep om in 2027 weer een begrotingstekort te hebben van minder dan 3 procent van het bbp (bruto binnenlands product). Geen land in de eurozone geeft zoveel uit aan oudedagsvoorzieningen als Frankrijk. Het is met ruim 300 miljard euro per jaar zelfs de grootste uitgavenpost op de begroting. Dat bedrag komt overeen met bijna 14 procent van het bbp, tegen 5 procent in Nederland en Duitsland. Eind deze week moet duidelijk worden hoe Macron en zijn premier Élisabeth Borne de zaak gaan aanpakken. Het duo hoopt toe te slaan tijdens de behandeling van de begroting die maandag werd gepresenteerd. De begrotingswet sociale zaken vervult in dat scenario de rol van breekijzer. Het is mogelijk om de verhoging van de pensioenleeftijd naar 64 of 65 jaar toe te voegen als een speciaal amendement waar niet over kan worden gestemd. Maar deze ‘overvalstrategie’ stuit op weerstand en kan een nieuwe golf van sociale onrust losmaken. Een decreet staat bovendien haaks op het voornemen van de president minder solistisch op te treden en zoveel mogelijk ‘samen met de burger’ te regeren.||https://www.parool.nl/wereld/macron-wil-opnieuw-de-pensioenleeftijd-verhogen-tot-woede-van-veel-fransen~b7461589/
2022-09-28||Ajax en de Wereldbeker van vijftig jaar geleden: de perfecte revanche op het ‘misdadige’ voetbal van Independiente||“Zo,” zegt de gehavende Johan Cruijff, wanneer hij na deel één van het gevecht om de Wereldbeker het vliegtuig in strompelt, “dat was Buenos Aires. De eerste en ook de laatste keer.” Voorspellende woorden, want zes jaar later zal hij bij de apotheose van het wereldkampioenschap in de Argentijnse hoofdstad schitteren door afwezigheid. Over het waarom van de absentie van Cruijff bij het WK in 1978, is veel gespeculeerd. Een hardnekkige suggestie is dat hij van echtgenote Danny na ‘de zwembadrel met champagne en naakte meisjes’ tijdens het WK in Duitsland in 1974 nooit meer zo lang van huis mocht. Waarschijnlijker is het dat Cruijff na de gewapende overval bij hem thuis in Barcelona, in 1977, niet meer weken van zijn gezin gescheiden wil zijn. En de wedstrijd met Ajax in Buenos Aires zal er ook mee te maken hebben gehad. Hij is in het politiek onrustige Argentinië immers met ontvoering bedreigd. Dat gebeurde in een anoniem telefoontje dat ‘zeer serieus’ werd genomen, kan keeper Heinz Stuy zich herinneren. In Buenos Aires, waar guerrillabewegingen en criminele bendes actief zijn, was kidnapping destijds bijna aan de orde van de dag. Vlak voor de komst van Ajax is de Philipsdirecteur in Argentinië, Jan van der Panne, nog anderhalve dag gegijzeld geweest. Zijn vrijlating zou ongeveer een half miljoen dollar hebben gekost. Stuy kreeg van trainer Stefan Kovács de opdracht niet van de zijde van zijn slapie Cruijff te wijken. De doelman uit IJmuiden, die behoorlijk uit de kluiten was gewassen, had geen moeite met de rol van bodyguard. “Ik was toch al gewend om het doel te bewaken. Dus Johan in het oog houden, was geen probleem. We bleven in Buenos Aires vooral op onze kamers. En Johan, een zenuwpees van nature, maar roken. Dan zei ik: ‘Johan, raam open, niet midden in de kamer roken.’ En dan zei hij: ‘Wat nou Heinzie, jij komt toch uit de buurt van de Hoogovens, dan kan je toch zeker wel tegen een beetje rook?’ Hij had altijd het laatste woord, die kleine.” Eén keer verlieten de spelers het Sheraton Hotel in Buenos Aires voor een ommetje, onder politiebegeleiding. Stuy: “Kwamen we langs een wapenwinkel en uit nieuwsgierigheid zijn we naar binnen gegaan. Piet Keizer en Ruud Krol kochten voor de lol een pistool. Later heb ik Pietje nog gevraagd of ie er ooit mee geschoten had. ‘Ja’, zei hij, ‘ik heb dat ding één keer mee naar het Amsterdamse Bos genomen en een beetje op bomen geschoten’.” Het was tegen de zin van het bestuur en de technische en medische staf dat Ajax als de nummer één van Europa de strijd aanbond met de kampioen van Zuid-Amerika. Te vaak was het duel om de Intercontinental Cup, zoals het tweeluik tussen de winnaar van de Europa Cup en die van de Copa Libertadores wordt genoemd, op een ordinaire schoppartij uitgedraaid. Vooral door toedoen van de heetgebakerde Zuid-Amerikanen die meenden de hoogmoed van de tegenstanders van het imperialistische continent te moeten afstraffen. Na de eerste Europacupwinst in 1971 had Ajax bedankt voor de eer om namens Europa de Wereldbeker te bevechten, maar een jaar later speelde het eergevoel van de sterren Cruijff en Keizer op. Zij wilden in 1972 na het winnen van de landstitel, de KNVB-beker en een tweede Europacup de prijzenverzameling compleet maken. Daarom stapte Ajax begin september op het vliegtuig naar Buenos Aires, voor een reis van zeventien uur, met tussenlandingen op de Azoren en in het Braziliaanse Recife. Op woensdagavond 6 september betraden de Amsterdammers het afgeladen en rumoerige Estadio Libertadores de América, in smetteloos wit en met rouwbanden om, vanwege de Palestijnse aanslag op de Israëlische Olympische ploeg in München, een dag eerder. In ‘een orgie van lawaai’, zoals dagblad Het Vrije Volk het noemde, brak een partij ‘terroristenvoetbal’ los waarin Ajax klappen kreeg. Letterlijk. Nadat Cruijff met een fraaie boogbal al snel de score had geopend, moest hij spitsroeden lopen. Independiente probeerde hem uit de wedstrijd te schoppen en dat lukte Dante Mircoli na een half uur. De Italiaans/Argentijnse middenvelder velde Cruijff met een, volgens De Telegraaf, ‘achterbakse trap van achteren’. Cruijff hinkte van het veld met een opzwellende rechterenkel, plofte neer op de reservebank en stak een sigaret op. In de rust wilde Keizer, die het trappen, knijpen en spugen van ‘die Argentijnse dwazen’ zat was, er de brui aan geven en beklaagde clubvoorzitter Jaap van Praag zich bij de Russische scheidsrechter, Tofik Bakhramov. Trainer Kovács bleef rustig en drong erop aan de horrorfilm maar gewoon uit te zitten. “Nu we hier toch zijn.” Zwaar geïrriteerd vervolgde Ajax de strijd op het slagveld in Avellaneda, een voorstad van Buenos Aires. Daar maakte Francisco Sá in de slotfase gelijk, liep libero Horst Blankenburg een lelijke kuitblessure op, hapte Johan Neeskens naar lucht na een ram in zijn ribbenkast en ging Sjaak Swart neer na een rechtse directe in de maagstreek van aanvoerder Ricardo Pavoni. Toen hij overeind was gekrabbeld, zweerde de rechtsbuiten in zijn beste staccato-Engels wraak aan de Argentijn met de martiale snor: ‘Next time, in Amsterdam, I kill you.’ En dat killen gebeurde, figuurlijk, op donderdagavond 28 september 1972, al moest Swart er wel deels bij toekijken. Sjakie had wat te veel van zichzelf gevergd in een moeizame eerste helft en moest er een kwartier na rust uit met kramp. En dat was min of meer het einde van de befaamde nummer 8 als Ajax’ eeuwige rechtsbuiten. Want zijn vervanger was de jonge, rappe Johnny Rep en die werd de rivaal waar de 34-jarige Swart niet meer tegenop kon. De ‘notoire lastbrenger’, zoals ondeugd Rep al eens in een krant was betiteld, stond te popelen om basisspeler te worden. De Zaankanter die in brutaliteit niet voor een Amsterdammer onder deed, was twintig en ongedurig. Op de training had hij al eens slaande ruzie gehad met Cruijff, wiens ‘betweterige geouwehoer’ hem horendol maakte. Maar Cruijff speelde graag met Rep, die snel en doelgericht is. Aan hem kon hij mooi zijn steekpass kwijt als hij zich uit de punt van de aanval naar het middenveld liet terugzakken. En dat deed Cruijff steeds vaker, hij was meer spelverdeler dan midvoor aan het worden. Voordat hij mocht opdraven voor Swart kreeg Rep nog een uitbrander van de trainer. “Ik was na de rust vergeten de reserveballen uit de kleedkamer mee te nemen,” staat Rep bij. “Dat was mijn taak als wisselspeler. Kovács foeterde dat ik mijn plicht verzuimde. ‘Zo word je nooit een echte prof, Johnny,’ zei hij.” Toch aarzelde Kovács geen moment toen Swart uitviel. ‘Rennen jongen,’ droeg hij Rep op. Omdat Neeskens voor rust had gescoord, kon Independiente niet meer met man en macht achterin blijven hangen. De Zuid-Amerikaanse kampioen moest op zoek naar doelpunten en achter de verdediging ontstond daardoor ruimte, zo had Rep al op de bank kunnen vaststellen. “Toen ik er inkwam, liep ik even langs Cruijff en zei: ‘Geef ze maar diep, ik ga er wel achteraan’.” Twee keer scoorde Rep op aangeven van Cruijff, wiens enkelblessure ‘onder controle’ was. Het mooist is de 3-0 toen Cruijff, aan de bal op eigen helft, vanuit een ooghoek zag hoe Rep het ineens op een hollen zet. Het passje tussen de Argentijnse verdedigers door was perfect en in volle ren nam de invaller de bal mee, omspeelde keeper Miguel Santoro met rechts en rondde af met links. Toen koningin Juliana de wereldbokaal in handen van aanvoerder Keizer drukte, had Ajax in één kalenderjaar alles gewonnen wat er te winnen viel. De vierde triomf streelde het eergevoel, maar de heibel van de verre uitwedstrijd in Buenos Aires deed niet alleen Cruijff verzuchten dat het eens maar nooit weer was. Het jaar erop, toen Ajax nog altijd heerste in Europa, liet Van Praag de internationale bonden weten dat die Wereldbeker ze in Amsterdam gestolen kon worden.||https://www.parool.nl/sport/ajax-en-de-wereldbeker-van-vijftig-jaar-geleden-de-perfecte-revanche-op-het-misdadige-voetbal-van-independiente~b32a5043/
2022-09-28||Ajax Vrouwen kan dromen van stunt tegen Arsenal||De thuiswedstrijd van Ajax Vrouwen tegen Arsenal is uitverkocht. De vraag is of de Engelsen onder de indruk zullen zijn van de ambiance in Zuidoost. Zelf speelden ze afgelopen weekend in het Emirates Stadium in Londen voor bijna 50.000 toeschouwers een competitiewedstrijd tegen Tottenham Hotspur (4-0 winst). Daarbij vergeleken vallen 2250 bezoekers op De Toekomst in het niet. Het tekent het verschil tussen de Women’s Super League en de Vrouwen Eredivisie. De Nederlandse budgetten zijn niet te vergelijken met die van de Engelse clubs, waar talloze internationale sterren actief zijn. Ook op Europees niveau presteren Engelse clubs doorgaans veel beter. De laatste keer dat een Nederlandse club doordrong tot de poulefase van de Champions League was in 2006 toen amateurclub SV Saestum uit Zeist zich ervoor wist te plaatsen. Sindsdien wist geen enkele Nederlandse club de poulefase te bereiken. Ajax lukte het nog nooit. Arsenaldaaarentegen werd afgelopen seizoen in de kwartfinale van de Champions League uitgeschakeld. Als Ajax er woensdag in slaagt zich te plaatsen, zou dat een prestatie van formaat zijn. En ook al zal Arsenal niet schrikken van een volle tribune op De Toekomst, de Engelsen zijn geenszins zeker van hun zaak, omdat ze vorige week in de heenwedstrijd op 2-2 bleven steken. Vooral in de eerste helft speelden de Amsterdammers toen brutaal op de helft van de tegenstander. Na rust hadden ze het moeilijker, maar dankzij twee doelpunten van Romée Leuchter manoeuvreerden ze zich ogenschijnlijk in een gunstige uitgangspositie. (tekst gaat verder onder de tweet) Maar Arsenal heeft – in elk geval op papier – een sterkere selectie en Ajaxtrainer Suzanne Bakker is voorzichtig over de kansen van de thuisploeg. “Het is een finale, een wedstrijd op zich, de uitdoelpunten tellen niet meer dubbel zoals vroeger, we beginnen weer op 0-0. Het zou fantastisch zijn voor het Nederlandse voetbal als we Arsenal uitschakelen. En natuurlijk ook voor Ajax en de spelers, die dan verzekerd zijn van zes wedstrijden op het hoogste niveau.” Bakker zegt niet verrast te zijn door het optreden op Engelse bodem van haar ploeg die in de vorige ronde Eintracht Frankfurt heeft uitgeschakeld. “We kunnen heel goed voetballen en hebben gestreden als team. De meiden hebben met heel veel lef gespeeld. Zeker in de eerste helft, toen we vaker op de helft van Arsenal waren dan ik had voorzien. We hebben ook een dosis geluk gehad, met twee ballen van Arsenal op de paal.” Ajax Vrouwen probeert dezelfde dominante stijl te hanteren als de mannen, ook internationaal. Tegen Arsenal werden de ruimtes klein gehouden, waardoor bijvoorbeeld Vivianne Miedema tamelijk onzichtbaar bleef. Bakker: “We hebben ze vooraf geanalyseerd en getracht Miedema en andere sterke spelers zo min mogelijk in hun spel te laten komen.” Het risico van een nieuwe topprestatie is wel dat spelers in het vizier komen van Europese topclubs en volgend seizoen over de grens voetballen. Bakker reageert gelaten: “Tja, dat is dan zo.” Anderzijds kon Ajax het zich permitteren eind vorig seizoen afscheid te nemen van verdediger Stefanie van der Gragt, een vaste kracht in het Nederlands elftal die zelf nog in Amsterdam had willen blijven maar nu voor Inter Milan uitkomt. Ajaxmanager Daphne Koster is ervan overtuigd dat de huidige selectie genoeg kwaliteit bezit om haar vertrek op te vangen. Diezelfde Koster is er in grote mate voor verantwoordelijk dat de club sinds dit seizoen in Bakker haar eerste vrouwelijke coach heeft. In 2018 kwam ze, ook al op voorspraak van Koster, naar Ajax waar ze verantwoordelijk werd voor het Ajax Vrouwen Talententeam. In de eredivisie is Bakker nog een bezienswaardigheid, want op nieuwkomer Telstar na worden alle vrouwenteams gecoacht door mannen. In het buitenland is de situatie doorgaans niet veel anders. Op het EK stond slechts bij een handjevol landen een vrouw aan het roer. “Het is nu eenmaal een kleinere vijver waarin je kunt vissen bij vrouwelijke coaches,” aldus Bakker. “Er zijn veel meer mannen met de vereiste diploma’s. Maar dat is het aan het veranderen.”||https://www.parool.nl/sport/ajax-vrouwen-kan-dromen-van-stunt-tegen-arsenal~b6423031/
2022-09-28||Het wrakstuk dat hij koesterde na de Bijlmervliegramp is nu in het Amsterdam Museum||Hij zat 4 oktober 1992 op zijn kamer te wachten tot Studio Sport zou beginnen. Floor Wesseling, destijds 17 jaar oud, hoorde ineens iets vreemds. “Een gigantisch gek geluid.” Hij woonde in Geerdinkhof, vlak bij de flats Groeneveen en Klein-Kruitberg. “Ik keek uit mijn raam waar dat geluid vandaan kwam. Het was heel naargeestig. En opeens zie ik zo’n enorme paddenstoel. Direct daarna werd alles oranje.” Wesseling ging met zijn vader en broertje van 14 op onderzoek uit. Zijn vader dacht aan een gaslek, maar dat geloofde Floor niet. Toen ze bij de rampplek kwamen, zagen ze verschrikkelijke dingen. “Verbrande mensen, mensen die sprongen, echt verschrikkelijk. Ik was in shock en mijn vader begon gelijk mensen te helpen.” “Op een gegeven moment kijk ik op de grond en toen zag ik dat ding liggen.” Aan zijn voeten lag een wrakstuk, een ovale vorm van een centimeter of zestig. ‘Impact resistant door’ staat er in zwarte letters op. “Toen zei ik: het is een vliegtuig!” “Ik pakte dat ding op. Hij was superheet. Je ziet het aan die vlekken, daar brandde ik mijn vingertoppen aan.” Toen het brokstuk was afgekoeld heeft Wesseling hem alsnog opgeraapt en onder zijn jas meegenomen naar huis. “Ik heb het altijd bewaard, als een aandenken. Het is een behoorlijk ironische tekst, ‘impact resistant door’. Dat klopt, hij heeft de klap inderdaad heelhuids doorstaan.” Het wrakstuk ligt nu in een vitrine in het Amsterdam Museum aan de Amstel. Het museum werkte samen met Imagine IC om stil te staan bij de Bijlmervliegramp. Bij Imagine IC op het Bijlmerplein staan de verhalen en herinneringen centraal van mensen die de ramp van nabij meemaakten. In het Amsterdam Museum zijn vooral objecten en kunstwerken te zien die met de ramp te maken hebben. Tijdens een residentie bij CBK Zuidoost koos Fatric Bewong uit Ghana ervoor een kunstwerk te maken over de vliegramp. Voor het project ging Bewong bij Het Groeiend Monument (een boom die de ramp doorstond) in gesprek met dertig deelnemers die verbonden zijn met de geschiedenis van de plek. Zij maakten onder andere frottage-tekeningen van de schors van bomen in de buurt. Witte katoenen servetten werden over de bomen gelegd en met zwart krijt betekend, waardoor de structuur van de schors zichtbaar wordt. Deze servetten werden onderdeel van een lappendeken van herinnering. In het kunstwerk zit ook de honingraatstructuur van het stedenbouwkundige plan van de Bijlmer verwerkt. Fotograaf Paul van Riel was op die bewuste 4 oktober ook aanwezig in de Bijlmer. Zijn foto’s tonen de ravage van het rampgebied, de hulpdiensten en de media. Een deel van zijn foto’s verscheen in kranten, in de tentoonstelling hangen afdrukken die niet eerder getoond zijn. Na de ramp was de impact op kinderen in Zuidoost groot. Ze konden zich slecht concentreren en luisterden angstvallig naar het geluid van overvliegende vliegtuigen. Basisschooldocenten lieten hun leerlingen tekeningen maken om te helpen met traumaverwerking. Een jaar later werden de tekeningen en teksten gebundeld in het boek Een gat in mijn hart. Een indrukwekkende selectie van de bladen hangt nu op zaal. De huidige generatie kinderen blijkt opvallend slecht geïnformeerd over de Bijlmervliegramp. Gonca Yalçiner, manager Educatie en Participatie van het Amsterdam Museum: “Op scholen is er helemaal geen aandacht voor. Kinderen komen het bij toeval tegen als een docent het belangrijk vindt. Maar het zit niet structureel in het curriculum.” “In ons museum hebben we ook weinig objecten in de collectie, dus we gebruiken deze tentoonstelling als proeftuin om te kijken welke verhalen en welke objecten we missen. Want het is onderdeel van de geschiedenis van de stad.” Floor Wesseling heeft het luikje van het vliegtuig nu tijdelijk uitgeleend aan het museum. De afgelopen vijftien jaar hing het wrakstuk in zijn studio voor grafische vormgeving in Noord. Het zit daar in een geel buizenframe dat toevallig precies dezelfde kleur heeft als de achterkant van het luik. “Iedereen denkt dat het onderdeel van de architectuur is. Ik zie het bijna elke dag en voor mij is het een gedenkteken.” “De laatste tijd zat ik te denken om het aan het Amsterdam Museum te schenken. Maar we moeten even overleggen of ze het willen. En anders hang ik hem gewoon weer terug in de studio.” 30 jaar Bijlmervliegramp: t/m 21 mei 2023 in Amsterdam Museum aan de Amstel, t/m 31 januari in Imagine IC.||https://www.parool.nl/kunst-media/het-wrakstuk-dat-hij-koesterde-na-de-bijlmervliegramp-is-nu-in-het-amsterdam-museum~bd72fc0a/
2022-09-28||In het Paleis op de Dam zijn nu eens vorstelijke zwarte portretten te zien||In de laatste beoordelingsronde zag de jury van de Koninklijke Prijs voor Vrije Schilderkunst zich geplaatst voor een dilemma. Er waren vier gegadigden voor de drie prijzen van 9000 euro per stuk. De uiteindelijke keuze zou geïnterpreteerd kunnen worden als ‘een keuze ter illustratie van een actueel maatschappelijk debat’, een wat omfloerste beschrijving in het juryrapport van de diversiteit-en-inclusiewind die al een paar jaar door de kunstwereld waait. Maar daar had de jury geen trek in. Kwaliteit moest hier leidend zijn, niet een politiek standpunt. Toch zou de bezoeker van het Paleis op de Dam, waar nu werk van alle genomineerden te zien is, dat anders kunnen interpreteren. Niet eerder waren zwarte en gekleurde schilders zo zichtbaar. Ook koning Willem-Alexander, die afgelopen woensdag als zesde monarch sinds 1871 de prijzen uitreikte, refereerde eraan in zijn toespraak. “De schilderkunst verbreedt zich met nieuwe beelden en verhalen van een nieuwe generatie kunstenaars van kleur.” Twee van de winnaars behoren tot die categorie: Kenneth Aidoo en Iriée Zamblé. En hun werk heeft expliciet de verbeelding van niet-witte mensen tot onderwerp. Maar wie deze laureaten reduceert tot hun huidskleur en thematiek doet de kracht van hun werk ernstig tekort. Beiden waren bovendien al eens eerder genomineerd geweest en komen dus niet zomaar uit de lucht vallen. Tekst gaat verder onder foto Aidoo portretteert figuren die in de door witte koppen gedomineerde kunstgeschiedenis veelal onzichtbaar zijn. Het gaat om iemand als Mansa Musa, de 14de-eeuwse heerser van het koninkrijk Mali, of Sar Tinder, een Senegalese infanterist die tijdens de Eerste Wereldoorlog onder dwang in het Franse leger vocht tegen de Duitsers. Aidoo zoomt zodanig in op hun gezichten dat ze bijna uit de schilderijen lijken te barsten. Hoewel de doeken een relatief bescheiden formaat hebben, zijn deze mannen larger than life. Zamblé, die drie jaar geleden afstudeerde met kleine portretten van straatjongeren, heeft dit keer juist gekozen voor groot: 1,5 bij 1,5 meter. Op die royale doeken zet ze zwarte vrouwen neer met onontkoombare blikken. Alleen of met z’n tweeën stralen ze een soevereiniteit uit die helemaal op z’n plek is in het koninklijk paleis. Vergeleken met haar vroegere, naar popart neigende stijl ogen deze ‘staatsieportretten’ veel meer doorwerkt. Ze maken nieuwsgierig naar de volgende stap van dit jonge, maar zich snel ontwikkelende talent. Tekst gaat verder onder foto Kleur en identiteit zijn absoluut een trend onder jonge schilders, als je deze jaarlijkse vlootschouw beschouwt als representatief voor het veld. Onder de genomineerden bevindt zich ook nog de Indiase Abul Hisham, die schildert op het snijvlak van mythologie en Rajasthaanse miniaturen. En de collages van zwarte gezichten die Dion Rosina samenstelt uit nieuwsarchieven en oude kunstboeken zijn zo gelaagd dat ze ook wel een prijs hadden verdiend. Met een net iets andere blik zou de hoofdtoon in deze presentatie ook gedefinieerd kunnen worden als lichamelijkheid. Eva Spierenburg, de derde winnaar, onderzoekt haar twijfels over moederschap en de pijnprikkels die ze voelde na het overlijden van haar vader. Dat resulteert in intieme werken die ogen als organen en met hun opbollende, soms gegroefde oppervlak meer op wandsculpturen lijken dan schilderijen. In untitled attempt (to carry) doemt in een baarmoederachtige vorm het portret op van een volwassen vrouw, waarvan je je kunt afvragen of het de baby op volwassen leeftijd is of de moeder zelf. In untitled attempt (to intrude) is het leven abstracter aanwezig in de vorm van een DNA-streng. Tekst gaat verder onder foto In Bodily Presence and Ways of Mark-making (BPAWOMM) #13 van Lotte Wieringa komt het fysieke tot uiting in de nadrukkelijk korte verftoetsen die het doek vullen met horizontale en verticale vlakken. Bij Shani Leseman is het lichaam onderdeel van een kosmische ordening. En in de naar filmstills knipogende doeken met zwarte kaders van Bo Bosk wordt getroost door iemand stevig vast te houden of te strelen. Bij Julia Kiryanova gaat het er beduidend harder aan toe. In The Battle slaat een monsterlijk gezelschap elkaar tot bloedens toe de kop in en in The Rider druipt de hemel onheilspellend rood. Dat effect is overigens niet het gevolg van dik aangebrachte verf maar van lange draden die uit het geweven oppervlak zijn getrokken. Kiryanova is een van de weinige genomineerden die het experimentele pad bewandelt. Terwijl bij vorige edities het medium schilderkunst werd opgerekt door onder andere een oververfschilderij, een kunststof wasbak en een met schuurmachines bewerkte plank hout, is de toon dit jaar een stuk conventioneler. Grote uitzondering is Mila Lanfermeijer, van wie een geel met roze geverfde jas te zien is waar met tussenposen een liedje klinkt. Maar het leeuwendeel van deze presentie bestaat uit good old verf op doek. Misschien zegt dat ook iets over deze tijd van maatschappelijke onrust en onzekerheid: dat inhoud het nu wint van vorm. Koninklijke Prijs voor Vrije Schilderkunst 2022: t/m 23 oktober in het Paleis op de Dam||https://www.parool.nl/kunst-media/in-het-paleis-op-de-dam-zijn-nu-eens-vorstelijke-zwarte-portretten-te-zien~b2e8b6bc/
2022-09-28||Voor het eerst gaan Braziliaanse verkiezingen ook over Amazone: ‘Je kunt aan het woud verdienen zonder dat te vernietigen’||“Het was een roep van mijn voorouders,” verklaart kandidaat-parlementslid Nice Tupinambá (33) vanuit Belém in de deelstaat Pará via WhatsApp. Ze behoort tot de Kamuta Tupinambá en is een van de tientallen jonge inheemse vrouwen die zich willen inzetten voor de Amazone en haar bevolking. “Ik ben zo ongeveer vanaf mijn geboorte sociaal actief, maar wilde nooit de politiek in. Maar als je iets wil veranderen, kun je niet alleen kritiek geven. Dan moet je zelf actief worden.” En het roer moet echt om. Gedurende de bijna vier jaar dat de extreemrechtse president Jair Bolsonaro (67) op het pluche zit, is de ontbossing in de Amazone en ook daarbuiten schrikbarend toegenomen. Volgens Imazon, een non-profitorganisatie die zich inzet voor het behoud van de Amazone, is er in de eerste acht maanden van 2022 al 7943 vierkante kilometer bos tegen de vlakte gegaan. Ter vergelijking: dit is zo groot als de provincies Zeeland en Noord-Brabant samen. Imazon spreekt van de ernstigste schade in vijftien jaar. Voor het eerst is ontbossing dan ook een thema bij de verkiezingen. Een van de belangrijkste kritiekpunten op de regering is dat het budget voor het aanpakken van ontbossing maar voor 41 procent is gebruikt. Tupinambá wil dat de daders van ontbossing worden aangepakt. Ook wil ze versterking van de overheidsorganisaties die zijn opgericht voor de bescherming van inheemse volkeren. Nu worden die bemand door mensen die allesbehalve de belangen van de inheemse bevolkingen behartigen. Ook moeten de grenzen van de inheemse territoria, die Bolsonaro wilde openstellen voor land- en mijnbouw, worden gerespecteerd. “Het is heel goed mogelijk om op duurzame wijze aan de Amazone te verdienen zonder dat je het bos vernietigt,” zegt Tupinambá. “Zo kunnen we werk en inkomen garanderen voor de bevolking hier, die voor de politiek onzichtbaar is en honger lijdt. Alleen al in Pará hebben we veertig producten waar kleine producenten aan kunnen verdienen. Maar voordat deze mensen van de opbrengst een bestaan kunnen opbouwen, moet je hen steunen en ander beleid ontwikkelen om hen concurrerend te laten zijn.” Niet alleen wordt op 2 oktober een president gekozen, ook gaan de Brazilianen stemmen op kandidaten voor het Huis van Afgevaardigden en de Senaat, evenals gedeputeerden en gouverneurs van de deelstaten. Nice Tupinambá is kandidaat voor het Huis van Afgevaardigden voor de PSOL, de Partij voor Socialisme en Vrijheid. Ze is een van de 172 inheemse kandidaten voor het Congres of het parlement van een van de deelstaten, bijna een derde meer dan in 2018. In 2018 werd Joênia Wapichana als eerste en enige inheemse parlementariër gekozen voor de deelstaat Roraima. Ze heeft zich herkiesbaar gesteld. Om meer zetels te verwerven in het nationale Congres en in de parlementen van de deelstaten, werken de inheemse kandidaten en inheemse organisaties in de deelstaat waar ze vandaan komen samen. Ze streven naar de vorming van een ‘inheemse fractie’ die de Amazone en haar bewoners verdedigt. Hun grote tegenstander in het Congres is de ‘fractie van de runderen’, die de belangen behartigt van de veehouders die de Amazone willen opofferen aan veeteelt.||https://www.parool.nl/wereld/voor-het-eerst-gaan-braziliaanse-verkiezingen-ook-over-amazone-je-kunt-aan-het-woud-verdienen-zonder-dat-te-vernietigen~bde4c62f/
2022-09-28||The Hot Peaches laat zien dat drag uit het New York van weleer nog steeds actueel is||Ergens in 1977 stonden ze in de Melkweg, The Hot Peaches. Voor de gelegenheid hadden ze hun voorstelling lokaal opgeleukt met toespelingen op het nabijgelegen Laidseplain, op bikes en op het Vondelpark. Het is een historische voetnoot die voorbijkomt in de voorstelling die DOX in samenwerking met de Toneelmakerij wijdt aan het New Yorkse drag-mime-performancegezelschap, dat in 1972 was begonnen door Jimmy Camicia. ‘Political camp, dominated by drag,’ zo werd het destijds omschreven. Hun shows moeten een viering van diversiteit en inclusiviteit zijn geweest. Regisseur Timothy de Gilde liet zich voor deze nieuwe voorstelling inspireren door dat voorbeeld van vijftig jaar geleden. Een verre van belegen keuze, zo blijkt wel. We zijn er bij, in de club waar de Peaches optreden. In de foyer krijgen we glitters op en kunnen ons laten fotograferen. Magne van den Berg schreef de rappe teksten voor acht performers die we daarna in de zaal zowel voor als achter de schermen bezig zien, twee werelden die mooi van elkaar worden gescheiden door een façade van glitter en goud. Aan de voorkant: het podium, waarop spetterende zang- en dansnummers, verstilde liedjes en hilarische re-enactments van romantische filmscènes (de clownfish uit Nemo die kan worden wat hij wil, een gay-duo op de boeg van de Titanic, Dorothy uit de Wizzard of Oz in drag). Alles energiek gebracht in de extravagante outfits van Sabine Staartjes. Aan de achterkant: de performers in hun kleedkamer, uitblazend en ervaringen delend. Verhalen van solidariteit en uitsluiting maar ook over een moeder die trots is als ze haar zoon in drag ziet optreden. Nu zijn vader nog. De ervaringen van de Peaches van toen en die van nu zullen elkaar niet ver ontlopen, is de constatering, al gaan verleden en heden soms iets te subtiel in elkaar over, en ben je dan kwijt wie er nu weer aan het woord is. Zien we nu echt tot drie keer toe de entree van de oprichter van Peaches, Jimmy Camicia, als bleu jongmens in de grote stad? En waarom wordt het leven van één van de prominente leden, Marsha P. Johnson apart belicht? Zijn de ervaringen van makers anno 2022 niet veel aansprekender? Wat daarvan te horen is, komt al snoeihard aan, zoals de opmerking van Ayla Çekin Satijn: “Is het grappig? Weet je wat ook grappig is? Dat ik in een queer voorstelling sta waar ik grapjes moet maken over mijn eigen pijn zodat er misschien naar geluisterd wordt. Waarom is het pas bespreekbaar of ‘normaal’ als ik eerst mezelf helemaal klein heb gestampt?” Detailkritiek op een voorstelling die hoogst actueel is. Dat vindt Camicia kennelijk ook: hij is zo nieuwsgierig geworden, dat hij heeft aangekondigd speciaal over te komen uit New York om er woensdagavond in de Krakeling bij te zijn. En daarna nog even langs het Laidseplain.||https://www.parool.nl/kunst-media/the-hot-peaches-laat-zien-dat-drag-uit-het-new-york-van-weleer-nog-steeds-actueel-is~b70dc774/
2022-09-28||Maguire maakte twee fouten die beide een Duits doelpunt  opleverden||Southgate, de Engelse bondscoach zou ‘onder vuur’ liggen. Toen kwamen zijn wissels waardoor Engeland een achterstand van 0-2 omdraaide in een voorsprong van 3-2. Dat vuur was al gedoofd een paar minuten na het inbrengen van Saka en Mason Mount. Van de laatste ben ik geen fan, hoewel hij een prachtig doelpunt maakte. Maguire maakte twee fouten: hij leed een keer balverlies en beging een overtreding, beide leverden een Duits doelpunt op. Opbouwend was hij voldoende, verdedigend matig tot slecht. Het was geen reden voor de goedkope stroom aan verwijten die bij Ziggo over hem werd uitgestort. De verslaggever hield slechts op met zijn verhaal uit de oudste doos mogelijk over een WK-finale van 56 jaar geleden, als hij weer een nieuwe betiteling voor Harry had bedacht. ‘Klunzig’, ‘houten klaas’, en meer van die oorspronkelijkheden. Maguire was gewoon slecht. Punt. Luister onze Ajaxpodcast Branie:||https://www.parool.nl/sport/maguire-maakte-twee-fouten-die-beide-een-duits-doelpunt-opleverden~b6af1a7b/
2022-09-28||Poetin is niets anders dan een terrorist die een heilige oorlog voert en dat maakt hem gevaarlijk||Al maanden vrees ik de atoomaanval van Rusland. Daarvan gaf ik mijn opvoeding de schuld. Mijn ouders vertelden dat zij hun bevrijding te danken hadden aan de atoombommen op Hiroshima en Nagasaki. Dit bracht meteen een moreel dilemma in ons huisgezin. “Voor jullie bevrijding zijn tachtigduizend onschuldigen gedood,” zei ik om te pesten. Later kwam daar nog bij dat die atoombommen in feite onnodig waren. De bombardementen op Tokio (Operation Meetinghouse) hadden meer dan honderdduizend slachtoffers geëist en had de Japanse generale staf al doen besluiten over vrede te onderhandelen. De gevolgen van de atoombom waren de reden waarom ik pacifist werd en ik kon door niets te zeggen toch mijn ouders treiteren. Een subtiel spel dat pubers altijd goed beheersen. Schuld is ook een oorlogswond. Ik heb die wond geërfd. Hoe dan ook: de atoombom is een dubbelzinnig wapen dat door zijn massavernietiging vrede zou moeten garanderen. Maar wat als er aan die vrede wordt geknaagd, zoals Rusland nu doet en dreigt en dreigt en dreigt? Dreigen hoeft niet als consequentie te hebben dat een handeling stopt. Als de ander niet toegeeft moet je je dreigement uitvoeren. Waarom? Omdat men gezichtsverlies erger vindt dan dood en verderf zaaien. Verlies betekent niet noodzakelijkerwijs dat je ongelijk hebt, maar het toont zich wel zo. Vladimir Poetin meent dat zijn religieus conservatieve idealen zo sterk zijn dat hij zich het gebruik van het atoomwapen kan permitteren; in zijn ogen is het immers voor het goede doel. Een gedeelte van de aarde vernietigen om zijn Rusland te redden, wordt ook gesanctioneerd door patriarch Kirill, een goede vriend van Poetin met een lijntje naar de god van de Russisch-orthodoxe kerk. Poetin is dus niets anders dan een terrorist die een heilige oorlog voert. En dat maakt hem gevaarlijk. Hij doet het niet om de ‘hongerigen te voeden, de eenvoudigen van kleed en geest te warmen en te beschermen’, maar om leider te zijn van een machtig rijk dat groot, groter, grootst moet worden. Nu is de vraag: wat gaan wij doen als die bom wordt gegooid? Is zelfbeheersing – niets doen dus – het beste of moeten we daadkracht tonen, ook offers brengen om verdere vernietiging te voorkomen? Het zijn militair-strategische, maar ook politieke vragen. Wat is het menselijkst – of moeten we dat woord even vergeten? In het sadistisch universum wordt ons wel erg pijn gedaan. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/poetin-is-niets-anders-dan-een-terrorist-die-een-heilige-oorlog-voert-en-dat-maakt-hem-gevaarlijk~b2ac9167/
2022-09-28||Opinie: ‘Is omroep WNL niet net zo bedenkelijk als de eenzijdige, ultrarechtse pulp van ON?’||Dat Margo Smit, de ombudsman van de publieke omroep, Ongehoord Nederland onder de loep heeft genomen is volkomen terecht. Zulke journalistieke bagger onder het mom ‘nieuws’ verdient geen euro ondersteuning uit de publieke kas. Doorvragen, een belangrijke journalistieke deugd, is er aan de desk van ‘Ongehoord Nieuws’ zelden bij. Maar ook Het Parool (23 september 2022) schoot tekort in het interview met de ombudsman. Waarom werd haar niet gevraagd of het gedrag van de veel grotere omroep WNL niet net zo bedenkelijk is als de eenzijdige, ultrarechtse pulp van ON? Er gaat vrijwel geen dag voorbij of bij Goedemorgen Nederland zit zonder enige tegenspraak een VVD’er te kwaken. Dikwijls zelfs twee tegelijk, zoals recentelijk Cora van Nieuwenhuizen en Han ten Broeke. De publieke kas opentrekken voor dagelijks twee uur VVD Ontbijt TV is misschien nog wel zorgwekkender dan twee keer per week een half uurtje ultrarechtse kletskoek.Geert Dales, Amsterdam Ach gut, meneer Spaargaren wordt dol van wekelijks 15 minuten klokgelui (Het Parool, 23 september). Maar de inwoners van Oekraïne worden nu al maandenlang dagelijks dol van bom- en raketinslagen. Daar worden wij hier wekelijks aan herinnerd.Janny Jansen, Amsterdam In een krachtige brief (Het Parool, 22 september) verbaast Hicham El Ouahabi zich terecht over het uitblijven van wereldwijde protesten en demonstraties naar aanleiding van de dood van een 22-jarige Iraanse vrouw in Teheran. Een dag later lees ik dat volgens Irandeskundige Paul Aarts (Het Parool, 23 september) de discussie aldaar helemaal niet over religieuze kledingvoorschriften gaat. Het benadrukken van het hoofddoek-issue in het Westen is volgens hem namelijk ingegeven door het kijken ‘door een islamofobe bril’. Vrouwen mogen daar zelfs autorijden en ‘werkelijk overal werken’, benadrukt hij. Bij het artikel staat een foto met drie protesterende Iraanse vrouwen bij de ambassade in Istanboel, alledrie met onbedekt hoofd. Een van de vrouwen heeft haar paardenstaart afgeknipt, een ander houdt een papier omhoog met de tekst: The Islamic Republic must be destroyed. De redenering van Aarts volgend, zijn dit hoogstwaarschijnlijk islamofobe vrouwen die net als wij in het Westen door een specifieke bril naar Iran kijken. Geef mij de oprechte verbazing van Hicham El Ouahabi maar.Dickjan Lust, Amsterdam In Het Parool (21 september) wordt het begrip ‘kilowattuur’ met de afkorting ‘KWh’ aangeduid. Dit moet ‘kWh’ zijn. Het lijkt onbelangrijk, maar dat is het niet. Zo is de chemische formule van koolstofmonoxide ‘CO’, terwijl ‘Co’ het symbool is voor het element kobalt. Zeker een krant als Het Parool moet voorkomen dat de generatie na ons termen als ‘Donald Duk’ of ‘Mikkie Maus’ als normaal accepteert.Ir. A. Houtepen, Breda Ik bezocht vandaag Artis met mijn kleinkinderen. Ik had ze voorbereid op bezoek aan het magnifieke aquarium. Dat bleek gesloten vanwege verbouwing. En nog zo wat verblijven waren dicht. Ik betaalde wél dezelfde hoge toegangsprijs. Niet zo netjes van Artis.Henk J. Licher, Amsterdam||https://www.parool.nl/columns-opinie/opinie-is-omroep-wnl-niet-net-zo-bedenkelijk-als-de-eenzijdige-ultrarechtse-pulp-van-on~b1dde5ae/
2022-09-28||Opinie: ‘Er is niets sociaals meer aan de bijstand’||Met stijgende verbazing las ik de ingezonden brief van Ton Jacobs (Het Parool, 24 september) over werk en bijstand. De auteur presenteert zich als kenner van de Participatiewet, maar maakt zich schuldig aan het framen van mensen in de bijstand. Er wordt beweerd dat in Amsterdam 80.000 mensen recht hebben op bijstand, terwijl het daadwerkelijke aantal rond de 40.000 schommelt. Een fors deel van deze 40.000 mensen werkt gewoon en is afhankelijk van aanvullende bijstand. Terwijl de brief doet voorkomen alsof mensen in de bijstand niet zouden werken, vergeet de auteur dat de bijstand ons collectieve vangnet is. Inmiddels is er niets sociaals meer aan dit vangnet. Mensen met recht op bijstand wordt plichten opgelegd die absurd zijn. Ze worden met behulp van de Participatiewet rondgepompt aan de onderkant van de arbeidsmarkt en doen slecht werk dat slecht betaald wordt. Deze banencarrousel wordt bewust in stand gehouden omdat werkgevers graag eten uit de staatsruif. De subsidies worden door werkgevers misbruikt en instandgehouden; juist bij mensen die gedwongen worden in deeltijd te werken en afhankelijk zijn van toeslagen en aanvullende bijstand. Vaste contracten krijgt men bewust niet. Want na eerst drie maanden gratis te hebben gewerkt en aansluitend zes maanden betaald, mag je weer vertrekken. Dit systeem is alom bekend bij gemeenten die werkgevers graag helpen met de volgende lading bijstandsgerechtigden. De gratis maanden werken niet afgemaakt als vakkenvuller of schoonmaker? U krijgt voor straf geen bijstand, want het is u niet gelukt om werk te behouden. Dit is het adagio van de overheid, net zoals de idiotie van de boodschappen die mensen in de bijstand niet mogen krijgen van kinderen of derden. De vermeende tip van Jacobs, over de te verkrijgen subsidies voor werkgevers, is in de praktijk dus gewoon dwangarbeid. Is het niet een beetje raar dat een 14-jarige vakkenvuller die nooit eerder heeft gewerkt wel salaris zou krijgen, terwijl in de rij om die vakken te vullen een 55-jarige bijstandsgerechtigde geen salaris krijgt omdat die nog moet leren ‘op tijd te komen’? Het klagen over de toeslagen die deze mensen krijgen is ook onterecht: het merendeel van de mensen die deze toeslagen krijgen, werkt. Dat noemen wij werkende armen. Wil Roode (kaderlid FNV uitkeringsgerechtigden Groot Amsterdam)||https://www.parool.nl/columns-opinie/opinie-er-is-niets-sociaals-meer-aan-de-bijstand~b2486549/
2022-09-28||SCP pleit ervoor moeders met oudere kinderen meer te laten werken: ‘Zorg en werk moeten we dan anders organiseren’||Uit het jongste SCP-onderzoek Eens deeltijd, altijd deeltijd blijkt dat de meeste moeders in deeltijd blijven werken, ook als hun kinderen groot zijn en weinig zorg meer nodig hebben. Van alle vrouwen die ‘uit’ de kleine kinderen zijn, gaat slechts de helft weer (iets) meer werken als de kinderen minder zorg nodig hebben. Twee op de drie moeders keert niet terug naar het aantal uren dat ze werkte voordat ze aan kinderen begon. “Met de komst van kinderen is voor de meeste moeders betaald werk definitief op een lager pitje komen te staan,” concludeert onderzoeker Wil Portegijs (62) van SCP in het nieuwste onderzoek. Dat Nederland kampioen deeltijd is, is volgens de onderzoeker omdat deeltijd ‘diep ingesleten zit in onze cultuur en structuur van de maatschappij’. “En het blijkt vaak te weinig aantrekkelijk of niet goed mogelijk om de ingesleten patronen te doorbreken door weer substantieel meer te gaan werken.” De politiek richt zich met haar beleid op moeders met jonge kinderen, constateert de SCP-onderzoeker Portegijs. “Vaak wordt geroepen dat kinderopvang, verlof en belastingmaatregelen goed geregeld moeten zijn en dat het dan makkelijker en lonender zal worden. Maar een opvallend gegeven: meer dan de helft van de in deeltijd werkende vrouwen heeft helemaal geen jonge kinderen. Het lijkt beleidsmatig een vergeten groep.” Om die ‘vergeten’ groep enthousiast te krijgen, zal de overheid met meer moeten komen dan toeslagen, verlofregelingen, kinderopvang of een voltijdsbonus. SCP pleit voor een breed pakket aan maatregelen. Als dat slaagt, kan het de huidige krapte op de arbeidsmarkt flink terugdringen. Een ander voordeel is dat meer vrouwen naar hogere, leidinggevende functies kunnen doorstromen en het maakt ze financieel onafhankelijker. SCP-onderzoeker Portegijs (62) werkt zelf in deeltijd: “Al sinds dat ik ben afgestudeerd, in 1988. Ik heb altijd vier dagen gewerkt en tijdelijk drie. Toen we kinderen kregen, ging mijn partner ook naar vier dagen. Onze kinderen gingen drie dagen naar de crèche, zo konden we de zorgtaken goed verdelen. We vonden dat ideaal. Later is mijn man weer vijf dagen gaan werken en ben ik bij vier dagen gebleven.” “Omdat je eraan went. Het is prettig om extra tijd te hebben. Die vult zich met andere dingen die ook belangrijk zijn, zoals mantelzorg en vrijwilligerswerk. Het is bovendien fijn om een ochtend niet vroeg op te staan en rustig koffie te doen.” “Absoluut. Ik zie deeltijd als luxe, als welvaart. We kunnen het ons permitteren als land. In veel andere landen zie je dat vrouwen fulltime werken en dat is niet altijd uit vrije wil.” “Het is een standaardpatroon geworden. En hoe langer iemand deeltijd werkt, hoe minder aantrekkelijk, gemakkelijk of noodzakelijk het is om meer uren te werken. Terwijl als de kinderen 14 of 15 jaar zijn kan het best. In ons onderzoek zeggen vrouwen dat zijzelf en hun omgeving niet verwachten dat ze meer gaan werken. Deeltijd is zo vanzelfsprekend.” “Sommige mensen fronsen hun wenkbrauwen bij deeltijd. Het beeld is misschien dat vrouwen geen zin hebben of liever naar yogaklasjes gaan, maar het klopt niet. Naast dat het prettig is voor vrouwen en hun gezinnen, profiteren we er als samenleving van. Het geeft vrouwen de tijd om te helpen op school als lees- en luizenmoeder of mantelzorger en vrijwilliger. Is het erg? Je ziet dat het personeelstekort knelt. Bovendien betekent het voor vrouwen dat ze minder financieel zelfstandig zijn en het belemmert hun doorstroming op de arbeidsmarkt.” “Naar de rol van de werkgever doen we nog onderzoek. We hadden in het onderzoek een jonge vrouw die vier dagen werkte in de kinderopvang en naar vijf dagen wilde. Haar lukte het niet, maar haar mannelijke collega wel. Het suggereert dat het beeld van de werkgever over het belang van voltijds werken voor mannen en vrouwen anders is. Om dat te doorbreken, moet er iets veranderen.” “Tijdens het functioneringsgesprek kan standaard de vraag meegenomen worden of iemand meer uren wil werken. Daarnaast kunnen dagarrangementen op school ingevoerd worden, waarbij kinderen in de tussentijd leren zwemmen, naar voetbal gaan of muziekles krijgen, waardoor de moeder haar handen vrij heeft voor betaald werk. Verder kunnen werkgevers flexibeler zijn als vrouwen thuis of als mantelzorger moeten bijspringen. En ze kunnen extra scholing of andere functies aanbieden, waardoor het leuk wordt om meer te werken.” “De oudere moeders in dit onderzoek werken gemiddeld 25 uur. Om voltijds te werken moet er 12 tot 15 uur bij. Ik zie ze dat niet snel doen. Het zou logischer zijn als een bonus wordt gegeven als iemand van twee naar drie dagen gaat of van drie naar vier. Uit eerder onderzoek bleek overigens dat oudere vrouwen weinig gevoelig zijn voor een financiële prikkel.” “Omdat we niet kiezen. Je ziet dat de politiek wel komt met maatregelen, maar die zijn vooral gericht op jonge moeders. Met kinderopvang of een verlofregeling. Dat is belangrijk, maar het is een deel van de oplossing. Als we echt kampioen deeltijd af willen worden, dan vereist dat een heel andere organisatie van betaald werk en zorg.” “Nee. Omdat ik erbij gedij om iets anders te doen dan alleen werken. Ik heb sinds kort een kleinkind, een grote tuin, familie en vrienden, klussen in huis, daar wil ik allemaal ook tijd voor hebben.”||https://www.parool.nl/nederland/scp-pleit-ervoor-moeders-met-oudere-kinderen-meer-te-laten-werken-zorg-en-werk-moeten-we-dan-anders-organiseren~bc12c2f9/
