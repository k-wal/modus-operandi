2022-09-19||Amsterdam CS opnieuw jaren op de schop, hinder voor reizigers en omwonenden||De ingrijpende werkzaamheden op en rond CS zijn het gevolg van de verwachte groei van het treinverkeer. Volgens prognoses van het ministerie van Infrastructuur zal het aantal treinreizigers de komende jaren 30 procent toenemen. Goederenvervoer per spoor zal zelfs 50 procent groeien. Het startsein voor de omvangrijke verbouwingen werd maandagmiddag gegeven door staatssecretaris Vivianne Heijnen (Infrastructuur). Het wordt een heidens karwei. “We hebben een van de intensiefst gebruikte en complexe spoornetwerken van de wereld. Nu heeft het station nog 200.000 dagelijkse reizigers, dat zijn er in 2030 waarschijnlijk wel 275.000. Rondom het Centraal Station is het letterlijk passen en meten om onze ambities waar te maken.” Luuk van Hengstum, projectleider van ProRail, zegt zich te kunnen voorstellen dat mensen het gevoel krijgen dat de werkzaamheden op en rond het station nooit klaar zijn. “Het klopt dat er verschillende projecten spelen,” zegt hij. “Als het ene project is afgerond, begint het volgende.” Die schijnbaar aanhoudende werkzaamheden zijn ook een gevolg van de veranderingen die zich steeds weer voordoen, zegt Van Hengstum. “Het land wordt almaar drukker, de mobiliteitsbehoefte groeit onverminderd door. We hebben straks meer treinen, meer reizigers, meer goederenvervoer. Dat moet wel allemaal passen. Het is dus work in progress.” Volgens ProRailbestuurder Mirjam van Velthuizen functioneert CS prima, hoewel het soms maar net goed gaat. “Ik was onlangs op het station tijdens de Formule 1 in Zandvoort. Dat ging goed, maar ik dacht: als er maar íets fout gaat, hebben we een groot probleem en loopt alles vast.” Van Velthuizen stelt dat er op en rond het station stevig zal worden uitgebreid. “In de lengte, de breedte en de hoogte. De perrons worden verlengd, bij de Dijksgracht brengen we het spoor omhoog zodat kruisende treinen eenvoudig kunnen passeren en perrons worden ook breder.” Daartoe wordt er middenin het station een derde spoor, waarop stilstaande treinen kunnen worden gepasseerd, weggehaald. Van Hengstum: “Dat spoor hebben we eigenlijk niet echt nodig.” Ook wil ProRail voorzien in de behoefte van fietsers om hun transportmiddel zo dicht mogelijk bij de sporen te kunnen parkeren. Aan de oostelijke zijde van het station komt daarvoor onder de perrons een fietsenstalling met ruimte voor ten minste negenduizend fietsen. Melanie van der Horst, wethouder Verkeer in Amsterdam, is zeer in haar nopjes met de start van de werkzaamheden, waarover al meer dan tien jaar wordt gesproken. Het is hard nodig. “CS wordt in oude luister hersteld. Het is belangrijk voor ons dat het station weer een echte toegangspoort tot de stad wordt. Goed openbaar vervoer helpt ons het auto- en vliegverkeer terug te dringen en daar wordt het station nu op aangepast.” Met ProRail wordt gekeken naar het belang van de omwonenden van het spoor. Zij maken zich namelijk zorgen over sterk toenemend treinlawaai en zijn al naar de Raad van State gestapt. Volgens wethouder Van der Horst is de gemeente met de spoorbeheerder in gesprek over het verminderen van geluidsoverlast. De nu nog smalle oosttunnel onder het station zal worden verbreed. In de tunnel komt bovendien ruimte voor winkels. Vijf spoorbruggen ten oosten van het station worden geheel vervangen. De verbouwing begint met de verhoging van het spoor ter hoogte van de Dijksgracht en zal ten minste duren tot 2030. Maar tijdens de bijeenkomst gisteren werd ook gesproken over een nog langere bouwperiode. Staatsecretaris Heinen: “Ik kijk ernaar uit om over tien jaar in Amsterdam op de trein te stappen.”||https://www.parool.nl/amsterdam/amsterdam-cs-opnieuw-jaren-op-de-schop-hinder-voor-reizigers-en-omwonenden~ba6bcfcc/
2022-09-19||Live | Periode van nationale rouw om koningin Elizabeth II ten einde ||||https://www.parool.nl/nieuws/live-periode-van-nationale-rouw-om-koningin-elizabeth-ii-ten-einde~be8cdcd5/
2022-09-19||Energieakkoord bereikt: miljoenennota krijgt een inlegvel dit jaar||De Miljoenennota die dinsdagmiddag openbaar wordt, gaat vergezeld met een brief met maatregelen om iets te doen aan de hoge energierekening van burgers. Door die op het laatste moment gemaakte afspraak is een deel van de begrotingsplannen van het kabinet al achterhaald op de dag dat ze worden gepresenteerd. Deze zomer bedacht het kabinet voor ruim 16 miljard euro aan plannen om de koopkracht van burgers in 2023 te stutten. Maar toen die plannen uitlekten, zorgden ze niet voor applaus. Hoewel de Miljoenennota al gedrukt was, is besloten alsnog meer te doen. Er komt een zogeheten prijsplafond in de energierekening. Die komt in de plaats van een eerder bedachte verlaging van de energiebelasting. Nog niet alle details zijn al uitgewerkt. Het plafond gaat bij grotere energiebedrijven in op 1 november. Kleinere maatschappijen zeggen tot 1 januari nodig te hebben. In dat geval proberen zij het voorschot dat ze aan hun klanten vragen alvast te verlagen. Zo gaat voor iedereen de rekening dit najaar omlaag. Volgens een coalitiebron wordt dat ‘linksom of rechtsom’ geregeld. Hoeveel miljarden euro’s de maatregel kost, is afhankelijk van de gasprijs komende winter. Volgens betrokkenen gaat het om ‘grof geld'. Hoe hoog het plafond wordt, stond maandagavond om half negen nog niet exact vast. Gemiddeld verbruikt een huishouden zo’n 1200 kuub gas en 2500 kilowattuur stroom per jaar. Maar het kabinet kijkt naar een hogere grens, mogelijk 1500 kuub gas en 3000 kilowattuur stroom. Tot die grens bereikt is, betalen mensen het tarief van voor de oorlog in Oekraïne uitbrak. De precieze hoogte moet nog worden bepaald. Voor alles wat mensen meer gebruiken dan het plafond geldt het huidige, hogere tarief. Zo wil het kabinet iedereen ‘prikkelen’ zuinig om te gaan met energie. Daarnaast komt er een noodfonds voor mensen die hun energierekening niet meer kunnen betalen.||https://www.parool.nl/nederland/energieakkoord-bereikt-miljoenennota-krijgt-een-inlegvel-dit-jaar~bb59e67f/
2022-09-19||Amnesty praat spelers Oranje bij over mensenrechtensituatie Qatar||De sessie bestond uit onder meer een videoboodschap van Amnesty International en een presentatie van Gijs de Jong, secretaris-generaal van de KNVB, over de acties van de voetbalbond op dit vlak. Enkele maanden geleden praatten medewerkers van de Nederlandse ambassade in Qatar de internationals al bij. Amnesty benadrukte dat de spelers op geen enkele manier verantwoordelijk zijn voor het leed van arbeidsmigranten in Qatar, meldt de KNVB. Wel hoopt de mensenrechtenorganisatie dat de spelers zich willen informeren en uitspreken over ideeën voor een compensatiefonds. “Amnesty en de KNVB zitten op één lijn als het om het compensatiefonds gaat. Ook wij vinden dat de slachtoffers of nabestaanden moeten worden gecompenseerd, waarbij een rol is weggelegd voor werkgevers en bouwbedrijven, de overheid in Qatar, het organisatiecomité en de Fifa,” aldus een woordvoerder van de KNVB. Bij de start van de WK-kwalificatie maakten de spelers van Oranje op het veld een statement door T-shirts te dragen met daarop de tekst ‘Football Supports Change’.||https://www.parool.nl/nederland/amnesty-praat-spelers-oranje-bij-over-mensenrechtensituatie-qatar~b30a5172/
2022-09-19||Zelfs als het mijn koningin wél was geweest, had ik niet gekeken: het is allemaal show||“Heb jij de begrafenis gezien?” “Nee.” “Nee? Waarom niet.” “Waarom moet ik naar een begrafenis kijken van iemand die ik niet ken en die mijn koningin niet is. Zelfs als het mijn koningin wél was geweest, had ik niet gekeken.” “Hè bah. Wat ben je toch bah.” “Bah?” “Je maakt er meteen weer iets principieels en politieks van. Zo’n begrafenis is toch heel bijzonder. Het is een bijzondere gebeurtenis.” “Bijzonder?” “Ja, de begrafenis is een historische gebeurtenis. Dat zegt iedereen. Historisch.” “Wat bedoel je daarmee?” “Belangrijk in de geschiedenis.” “Ik vind wat er in de Oekraïne gebeurt belangrijk in de geschiedenis. De massagraven die men heeft ontdekt waar ze Oekraïners hebben ontdekt die geboeid waren toen ze werden neergeschoten. Dat zijn gigantische misdaden. Dat vind ik historisch. Ik eer liever die doden dan zo’n Queen.” “Jezus... Deze mentaliteit, deze houding, jij belichaamt precies weer wat er is mis in ons land. Een groot algemeen cha­g­rijn. Alles naargeestig interpreteren. Dit is het tijdperk van de Hollandse Haat.” “Ik vind inderdaad alles rond die Queen onderhand een vorm van massahysterie. Uren en uren kijken naar een begrafenis. Alsof men hier in Nederland ook zo’n begrafenis wil! Amalia wordt bedreigd, Rutte wordt bedreigd. Ik vind dat erg en eng, maar het lijkt wel of dat jullie niets doet. Dat een prinses en een minister-president zo bedreigd worden, is pas historisch.” “Je overdrijft zo.” “Nee die begrafenis van die Queen is niet overdreven... Allemachtig wat een gedoe. Al een week wordt daarover gesproken. Het is een week wereldnieuws. Omdat iemand van ouderdom is gestorven. Het is allemaal show, allemaal toneelspel, allemaal nep.” “Nep?” “Ja, nep. Hoeveel mensen gaan er niet van ouderdom dood? Wat is het nieuws?” “Het is een koningin die zeventig jaar geregeerd heeft.” “Een koningin zonder politieke macht. Een blindedarm die soms kan ontsteken, maar verder geen nut heeft.” “Waarom toch die haat?” “Ik haat niet. Ik vind het niks. De wijze waarop jullie genieten van rouw heeft ook iets ziekelijks. We zijn het vermogen om werkelijk te rouwen verleerd. We rouwen uit vermaak. Verdriet als kermisattractie. Daarom rouwen we als er nota bene in Engeland een vorstin is gestorven en we lekker voor de tv kunnen snotteren met thee en cake zodat we ons ook een beetje Engels kunnen voelen.” “Kijk jij dan lekker naar een stel ouden van dagen die hun energierekening niet kunnen betalen.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/zelfs-als-het-mijn-koningin-wel-was-geweest-had-ik-niet-gekeken-het-is-allemaal-show~b20471d6/
2022-09-19||Het nieuwe parkeren: de auto als een kauwgombal in de automaat||Het is een driedimensionale schuifpuzzel voor auto’s. Wie niet behept is met al te veel ruimtelijk inzicht, ziet wat er gebeurt, maar kan het eigenlijk niet helemaal volgen. Auto’s die naar rechts schuiven, liften die naar beneden gaan, waarna een andere auto ineens uit een kelder komt geschoven. Deze schuifpuzzel blijkt altijd kloppend. Niettemin zijn er soms best veel verschuivingen nodig om precies de juiste auto uit het systeem te krijgen. Gemiddeld zal het één tot anderhalve minuut duren voordat je de beschikking hebt over je voertuig, zegt Rik klein Goldewijk van Car Parkers, dat het systeem hier op Oostenburg heeft geïnstalleerd. Dergelijke parkeersystemen zijn niet nieuw, maar ze worden veelvuldiger worden ingezet onder invloed van het autoluwe beleid dat de stad voert. Parkeerplekken op straat worden schaarser en waar mogelijk moet blik worden geparkeerd in inpandige garages. En omdat binnen duurder is dan buiten, wordt hoe langer hoe meer gezocht naar de meest efficiënte manieren om auto’s geparkeerd te krijgen. In dat opzicht is de parkeergarage van het appartementencomplex aan de Oostenburgermiddenstraat, centraal in de splinternieuwe woonwijk waar in een stevig tempo zo’n drieduizend mensen komen te wonen, een uitgelezen plek voor een dergelijk systeem. Parkeren op straat is niet mogelijk: alleen laden en lossen mag op de daarvoor gereserveerde plaatsen, bewonersvergunningen worden niet uitgegeven. Maar zoals dat gaat: veel mensen willen toch een auto en hebben dus behoefte aan een plek. Klein Goldewijk gaat voor in de parkeerkelder die er op het oog niet per se anders uitziet dan welke willekeurige andere parkeergarage elders. Een verschil: waar je normaal gesproken een parkeerplek oprijdt, staat nu een schuifhek. En als je beter kijkt: achter dat hek is niet ruimte voor één auto, maar passen er wel twee. Normaal gesproken zou er in een dergelijke garage plek zijn voor ongeveer 25 auto’s, schat Klein Goldewijk in. “Maar met een parkeersysteem waarin je met auto’s kan schuiven, is er ruimte voor 105 auto’s. Daarmee wordt het voor projectontwikkelaars natuurlijk veel interessanter om woningen te bouwen: ze hoeven minder kostbare ruimte te reserveren voor parkeren.” De garage op Oostenburg geldt als halfautomatisch: je rijdt je auto een parkeergarage in en zet ‘m neer op een verschuifbaar paneel. Met een sleutel of een keycard wordt het systeem in werking gezet en verdwijnt de auto vaak naar achteren, in veel gevallen zelfs naar beneden of naar boven. Om ongelukken te voorkomen: het systeem komt alleen in beweging als de hekken gesloten zijn en er zich niemand meer achter bevindt. Op een aantal plekken in Amsterdam zijn ook al volautomatische parkeersystemen te vinden. Daarbij laat je je auto achter in een soort lift, waarna die door het systeem op de juiste plank wordt geschoven. Iets dergelijks probeert de gemeente ook al een tijd voor elkaar te krijgen op de Vijzelgracht, waar de liftschachten al aangelegd zijn. Volgens Klein Goldewijk zijn dergelijke systemen de laatste jaren steeds kansrijker. “De emotie over parkeren is aan het veranderen. Vroeger wilden mensen vaak per se zelf parkeren, tegenwoordig vinden ze het prima om de auto achter te laten op een plek. Als ze terugkomen, drukken ze op een knop en de auto komt eruit, een beetje als een kauwgomballenautomaat.” Tim Hofman is een van de bewoners op Oostenburg en gebruikt het systeem sinds enkele weken. Eerst twijfelde hij. “Ik dacht: is dit niet te storingsgevoelig? En: wat als straks iedereen op hetzelfde moment eruit wil? Dan sta je als je pech hebt een kwartier te wachten. Maar het werkt tot nu toe allemaal prima. Het kost me wel 240 euro per maand, maar wellicht dat ik in de toekomst wel ga autodelen, zoveel gebruik ik ’m in de praktijk niet.” Volgens Klein Goldewijk kan het systeem ook drukte prima aan. “De 105 plekken in deze garage zijn feitelijk verdeeld over vijf zelfstandige systemen: dat zijn dus ongeveer twintig plekken per systeem. De verwachting is niet dat er al te veel mensen tegelijk willen in- of uitrijden.”||https://www.parool.nl/nieuws/het-nieuwe-parkeren-de-auto-als-een-kauwgombal-in-de-automaat~b18e02ea/
2022-09-19||Bandje Live Wire zoekt een nieuwe zangeres||Naam Live WireSinds september 2017 (begonnen onder de naam The Superfly’s)Genre bluesrock, eigen werkBandleden zanger en tweede gitarist Xander Schep (22), drummer Rens Jansen (22), bassist Mat Goris (20), gitarist Michael Groenescheij (22), allen uit AmsterdamKennen elkaar van het Berlage LyceumRepeteren in de Q-Factory, op maandagavond tijdens bandcoaching bij de Dutch School of Popular Music (DSOPM), en op een ander, wisselend moment Aantal optredens 13 Mat: “Qua riffs en gitaarwerk is onze muziek te vergelijken met The Blue Stones.” Xander: “Een sterk punt van onze muziek is, denk ik: een herkenbaar refrein met zanglijnen die mensen onthouden.” Mat: “Bij een gig in Delft zong voor mijn gevoel iedereen mee, terwijl niemand ons repertoire kende.” Xander: “Ons eerste optreden buiten DSOPM was ook in Delft. Met mijn pa’s auto reden we daarheen. Versterkers in de kofferbak, gitaren op de achterbank. Naar een andere stad rijden voor een optreden vonden we wel vet.” Mat: “We zijn best een chaotische band, maar we brengen nu meer structuur aan.” Rens: “Waarom Michael er nu niet is, weten we niet. Meestal is hij er altijd. Vroeger kwamen mensen vaak te laat. Dat heeft inmiddels consequenties. Repetitieafzeggingen moeten minstens 24 uur van tevoren en je mag niet meer dan vijf minuten te laat zijn. Lukt dat niet, dan leg je geld in de pot.” Mat: “Dat is voor het boeken van repetitieruimtes of het huren van apparatuur voor optredens. Ik ben de penningmeester en neem de administratieve taken op me.” Xander: “Ik probeer optredens te regelen, maar dat is lastig, na de coronatijd. Best vaak vraag ik Amsterdamse cafeetjes of we daar kunnen spelen. Maar iedereen wil weer optreden. Dan kiezen ze vaker voor populairdere bands.” Rens: “Toch wordt het tijd om ons geluid buiten onze vriendenkring te krijgen.” Xander: “Dit jaar willen we ook een album opnemen. Dat is wat vertraagd omdat onze zangeres gestopt is. Ik zong altijd samen met haar.” Rens: “We vinden het fijn om een mannelijke én vrouwelijke zanger te hebben. Dus we zoeken nu nog iemand die in it to win it is. We zijn niet meer vier gasten op de middelbare school die voor de lol muziek maken, we willen er echt wat mee doen.”||https://www.parool.nl/ps/bandje-live-wire-zoekt-een-nieuwe-zangeres~b3738241/
2022-09-19||Energierekening kan al dit jaar omlaag||Er komt een zogeheten prijsplafond in de energierekening. Daarover is een akkoord bereikt met de verschillende energiemaatschappijen. Dat betekent dat een huishouden dat een gemiddelde hoeveelheid gas en stroom gebruikt nooit meer dan een maximumbedrag kwijt is. Enkele grotere bedrijven zullen het plafond al per 1 november invoeren, terwijl enkele kleinere bedrijven aangeven dat hen dat door technische problemen mogelijk niet eerder lukt dan 1 januari. In dat geval wordt gekeken of maatschappijen het voorschot dat ze hun klanten vragen voor de laatste maanden van dit jaar alvast kunnen verlagen. Op die manier moet voor iedereen al dit jaar de energierekening omlaag kunnen. Volgens een ingewijde ‘gaat dat gewoon geregeld worden’. Maandag hebben het kabinet en de fractievoorzitters van coalitiepartijen VVD, D66, CDA en ChristenUnie de hele dag overlegd over een manier om de stijgende energiekosten van burgers en bedrijven te beteugelen. Maandagmiddag werden ook de fractievoorzitters van oppositiepartijen PvdA en GroenLinks uitgenodigd voor een gesprek met minister Sigrid Kaag (Financiën). Hun steun is nodig om de begrotingsplannen van het kabinet door de Eerste Kamer te krijgen. Het kabinet zal energiemaatschappijen compenseren als de prijs van gas en elektriciteit hoger ligt dan het afgesproken maximumbedrag dat zij burgers mogen rekenen. Hoeveel dat gaat kosten, is nu nog niet te zeggen. Dat ligt eraan hoe hoog de gasprijs komende winter is. Wel is in de coalitie afgesproken dat de voorgenomen verlaging van de energiebelasting volgend jaar dan niet doorgaat. Hoe hoog het plafond precies wordt, is ook nog onduidelijk. In Den Haag circuleren bandbreedtes tussen 1200 tot 1500 kubieke meter gas en 2500 tot 3000 kilowattuur stroom per jaar. Tot die grens bereikt is, betalen mensen dan het tarief dat begin dit jaar, voor de invasie van Oekraïne, gold. Alles daarboven moet wel afgerekend worden tegen het gewone markttarief. Op die manier wil het kabinet iedereen ‘prikkelen’ om zuinig om te gaan met energie. Daarnaast werkt het kabinet aan een noodfonds waarmee mensen kunnen worden geholpen die hun energierekening niet meer kunnen betalen. Op die manier moet worden voorkomen dat wanbetalers komende winter worden afgesloten.||https://www.parool.nl/nederland/energierekening-kan-al-dit-jaar-omlaag~b3f7db08/
2022-09-19||60.000 euro voor de eigen artistieke ontwikkeling: deze kunstenaars mogen het uitgeven||Kate Moore, geboren in Australië in 1979, kwam in 2002 naar Nederland om bij Louis Andriessen te studeren aan het Koninklijk Conservatorium in Den Haag. Haar composities zijn melodieus, intrigerend en transparant, en ze gebruikt behalve geijkte instrumenten ook metalen voorwerpen en keramische objecten als middel om muziek te maken. Behalve componist is ze oprichter en artistiek leider van het Herz-ensemble waarmee ze haar eigen composities uitvoert, maar ook die van andere, met name vrouwelijke, componisten. Haar werk werd al gespeeld door het Asko|Schönberg, Slagwerk Den Haag, The Australian String Quartet, Het Radio Filharmonisch Orkest en het Groot Omroepkoor. Op 23 oktober wordt er een nieuwe compositie, Frieda’s Reis, van Moore gepresenteerd in het kader van de Cello Biennale. Femi Dawkins (1966), ook bekend onder zijn artiestennaam Jimmy Rage, is een multidisciplinair kunstenaar die werd geboren op Nassau en getogen in Jamaica en New York en nu in Amsterdam woont. Met zijn kunst onderzoekt hij taal, verhaal, vertelling en onderzoekt hij de dominante manier van denken. Dawkins schreef en speelde in zijn Afro Galactic Dream Factory, een multimedia Afrotechno vocale symfonie. Als Jimmy Rage heeft hij op negen muziekalbums samengewerkt met muzikanten als Eric van der Westen, Jerome Sydenham en Archie Shepp. Hij speelt in theaters, concertzalen en op festivals als North Sea Jazz maar ook in het Stedelijk Museum en in de South London Gallery. De jury schreef over Moore en Dawkins. ‘Zowel bij Kate Moore als bij Femi Dawkins is heel duidelijk dat hun kunstpraktijk niet alleen in woorden is te vatten, maar dat ze van kruin tot teen hun praktijk belichamen. Niet het kunstenaarschap is bij hen een zoektocht, maar het vinden van een precieze vorm, een context, partners in de uitvoering.’ De winnaars mogen het prijzengeld van 60.000 euro per persoon naar eigen inzicht uitgeven aan hun artistieke ontwikkeling. Het Gieskes-Strijbis Fonds is een particulier vermogensfonds, dat maatschappelijke vooruitgang wil stimuleren, onder meer door kunst en cultuur te ondersteunen. De andere genomineerden dit jaar waren Carole van Ditzhuyzen (actrice en theatermaker), Francesca Lazzeri (theatermaker, dramaturg en mentor) en Connor Schumacher (danskunstenaar en artistiek leider ARK).||https://www.parool.nl/kunst-media/60-000-euro-voor-de-eigen-artistieke-ontwikkeling-deze-kunstenaars-mogen-het-uitgeven~bd5d7bcb/
2022-09-19||Een prijsplafond voor basisenergie, dit betekent het||Wat is het plan?Er wordt nog over de details gesproken, maar de coalitiepartijen willen dat de regering een prijsplafond voor basisenergie invoert. Aan het begin van de avond werd daarover in hoofdlijnen een akkoord bereikt met verschillende energiemaatschappijen. De hoeveelheid energie – over het exacte aantal kubieke meters gas en kilowatturen stroom wordt in de uitwerking van de plannen nog gesproken – kan gekocht worden tegen prijzen die golden voor de Russische invasie in Oekraïne. Niet alle energie die een huishouden nodig heeft, wordt weer goedkoper, want dan zou de prikkel om te isoleren en zuinig aan te doen verdwijnen. Alles wat iemand méér dan de basis verbruikt, wordt tegen marktprijzen afgerekend. Vergelijk het met de inkomstenbelasting, die loopt ook in stappen op naarmate iemand meer verdient. Wie profiteert er van de goedkope basisenergie?Iedereen, maar wie veel meer dan gemiddeld verbruikt, zal veel blijven betalen. Alles wat een huishouden meer verbruikt dan de basis wordt verrekend tegen de huidige tarieven. Het verwarmen van een zwembad, tropisch aquarium of langdurig douchen blijft duur. Wie zuinig is of een goed geïsoleerd huis bewoont kan zomaar terug naar de energienota van voor 24 februari van dit jaar. Hoe snel de energiebedrijven de korting zullen hebben verrekend in het nieuwe maandbedrag is nog onbekend. Wat kost energie nu per maand?Het maandbedrag voor een gemiddeld verbruik is nu ongeveer 170 euro. Dat schiet bij veel energiemaatschappijen per 1 oktober al omhoog naar 250 euro en kan komende winter weleens 500 euro of meer worden, waarschuwen energiebedrijven. Een plafond op het basisverbruik tegen ‘vooroorlogse prijzen’ maakt afhankelijk van de gekozen methodiek enorm veel uit. Gas kostte kort voor de Russische inval voor nieuwe klanten ongeveer 1,95 euro per kubieke meter en elektriciteit 49 cent per kilowattuur. Die prijzen waren al meer dan twee keer hoger dan in de zomer van 2021, maar sinds de oorlog in Oekraïne zijn de prijzen grosso modo wéér verdubbeld. Wie energie tegen vooroorlogse tarieven kan kopen is duizenden euro’s goedkoper uit. Heb ik dan voor niets verduurzaamd?Nee, wat je niet koopt – korting of niet – hoef je immers ook niet te betalen. Ook bij lagere energieprijzen loont het om te isoleren of te verduurzamen met bijvoorbeeld zonnepanelen. En de thermostaat op 18 graden Celsius houden in plaats van op 22 graden blijft veel minder duur. Geldt de verlaging ook voor mij als ik nog een vast contract heb?Ja, maar wie nog een meerjarig contract heeft voor prijzen die nog lager zijn, heeft er geen voordeel van. De prijs van de basisenergie is dan waarschijnlijk hoger dan de contractprijs. Bij de vorige energiekosteningreep van het kabinet, een lager btw-tarief en minder energiebelasting, profiteerden ook mensen die helemaal geen last hadden van de energiecrisis. Dat wordt met het nieuwe systeem voorkomen.||https://www.parool.nl/nederland/een-prijsplafond-voor-basisenergie-dit-betekent-het~bdaf5e9f/
2022-09-19||Nieuwe ronde coronavaccinaties van start: ‘Ik neem het zekere voor het onzekere’||In de week van 13 september hebben kwetsbare groepen een oproep gekregen. Het gaat om zestigplussers, bewoners van zorginstellingen, mensen met het syndroom van Down en zorgmedewerkers die in contact komen met patiënten. Later dit najaar krijgt iedereen vanaf 12 jaar en ouder een uitnodiging voor de nieuwe herhaalprik. Op de priklocatie in Amsterdam-Noord, aan het Buikslotermeerplein, is de stroom mensen die een prik komen halen vrij constant. Johannes (83) en Jannie van Ouwel (80) vinden het fijn dat ze weer een uitnodiging hebben gekregen. Johannes van Ouwel: “We zijn allebei longpatiënt en willen geen risico lopen weer ziek te worden. We gaan graag nog een tijdje mee.” Zijn vrouw heeft vertrouwen in de herhaalprik: “Ze doen het niet omdat het zo leuk is, al die mensen weer oproepen. Daar zit echt wel een noodzaak achter.” Ook Jan Polderman (86) komt in aanmerking voor de herhaalprik, maar hij komt langs zonder afspraak: “Ik heb bericht gekregen dat ik weer een prik kan halen en moest vandaag toch hiernaast in het winkelcentrum zijn, dus ik dacht ik informeer of ik gelijk terecht kan. Ik heb alleen m’n papieren niet bij me nu, dus kom ik later wel weer terug.” Johanna Kreuger (76) en haar man hebben wel een afspraak gemaakt. Kreuger: “We gaan binnenkort op een cruisevakantie naar Abu Dhabi met zesduizend mensen aan boord. Ik weet niet of ze ernaar vragen daar, maar ik neem het zekere voor het onzekere.” De priklocatie in het stadsdeelkantoor van Nieuw-West, bij Plein ’44-’45 werd volgens een medewerker op de eerste dag ook goed bezocht. Gatske Jongsma (85) besloot, na enige twijfel, toch een afspraak te maken. “Ik voel me verder gezond, maar m’n kinderen willen het graag. Dus ik dacht: laat ik hem maar direct nemen.” Alphons Lammens (83) wacht bij de ingang nog even op zijn echtgenote zodat ze samen naar binnen kunnen. Hij ontving een uitnodiging voor de prik, maar heeft geen afspraak gemaakt. “Dat moet je dan weer digitaal doen,” moppert hij. “Ik woon hier vijf minuten vandaan, dus ik vroeg vanochtend of ik later vandaag langs kan komen. Dat kon gelukkig.” Voor Lammens was de keuze voor wel of geen herhaalprik snel gemaakt. “Ik heb veertig jaar in een laboratorium gewerkt en begrijp het menselijke lichaam goed. Ik haal de prik vooral voor mezelf, omdat ik kwetsbaar ben.” Lammens gelooft in de verbeterde herhaalprik. “Als er bij wijze van spreken morgen een zesde prik zou komen, ben ik de eerste die hem haalt.” Toch is er voor Lammens ook een praktische reden de nieuwe prik te laten zetten. “We gaan in november naar Spanje. Straks sta ik daar en zeggen ze: je kunt alleen naar binnen met een vijfde prik.” Inmiddels is de echtgenote van Lammens ook gearriveerd. Ze ziet helemaal niet op tegen de prik. “Ach, het is maar een prikkie. Wat stelt dat nou voor?”||https://www.parool.nl/amsterdam/nieuwe-ronde-coronavaccinaties-van-start-ik-neem-het-zekere-voor-het-onzekere~b1e65f76/
2022-09-19||Louis van Gaal over de transferzomer en Andries Noppert: ‘Bij Go Ahead zongen ze dat hij in Oranje moest’||Spelers moeten leveren bij hun club. Dat was de kernboodschap van de persconferentie van Van Gaal maandagmiddag voor de Nations Leagueduels met Polen en België. En dus moesten sommige spelers een transfer maken deze zomer. Of Van Gaal tevreden is? “Veel spelers hebben mij gebeld,” zegt hij. “Dat heeft te maken met de relatie die ik met ze heb en met het WK. Ik eindig altijd met de woorden ‘dit is mijn advies’, maar ze moeten zelf de keuze maken. Het valt mij nu mee, Memphis Depay en Frenkie de Jong spelen inmiddels ook wat vaker. Of ik blij ben? Ik zou blijer zijn als ze nog meer zouden spelen.” “De speeltijd bij de club van sommige spelers is een probleem. Daar heb ik mijn inspanningsfysioloog voor ingehuurd, Jos van Dijk. Die was er ook bij in 2014 en die heeft Wesley Sneijder, die bij Galatasaray speelde, verder vooruit gekregen. Die heeft het daardoor gered richting het WK. Memphis bijvoorbeeld moet wel fit blijven. Dat is een doel op zichzelf, vooral voor hemzelf.” Wie ook een transfer maakte, was Andries Noppert. Hij maakte de overstap van Go Ahead Eagles naar SC Heerenveen en is erbij. Noppert viel Van Gaal voor het eerst op bij Go Ahead Eagles. “Daar zong het publiek dat hij in Oranje moest,” zegt Van Gaal. “Dat was grappig, maar ik kende hem toen nog niet goed genoeg. Keeperstrainer Frans Hoek volgt voor ons zo’n vijftien keepers. Ik krijg dan de rapportage over de vier teamfuncties die ze moeten beheersen. Ik wilde Noppert, en ook Remko Pasveer, nu leren kennen. Hier krijgen zij te maken met de visie van Louis van Gaal. Dan moeten ze zich aanpassen.” Van Gaal kijkt namelijk niet alleen naar kwaliteiten, maar ook naar gedrag. “Je zit in Qatar vier weken op elkaars lip. Ik zoek spelers die dat met elkaar kunnen dragen. Dat kunnen ze met elkaar opbrengen, heb ik gezien. Daarom zijn er weinig verschuivingen, maar ik ben wel een trainer die graag jeugd wil aanpassen. Maar dan moet die wel leveren.” Waar hoopt de bondscoach te staan als de interlandperiode achter de rug is? De volgende keer dat de bondscoach zijn spelers ziet, vertrekken ze naar Qatar. “We zijn nog steeds bezig met een implementatie van een systeem. Dat is nog niet volledig goed uitgevoerd en daar sleutel ik aan. Er zijn verschillende manieren, maar ze moeten het uitvoeren zoals ik het wil.” “Want in Italië spelen sommige spelers het systeem misschien, maar dat wil niet zeggen dat het is zoals ik het wil. Het perspectief is nu groter dan toen ik startte. Natuurlijk. Dat heeft te maken met het nieuwe systeem, dat hebben ze geaccepteerd. Ze krijgen steeds meer vertrouwen, we hebben niet meer verloren. Ik wil naar het vaste team, maar ik heb verschillende opties. Die ga ik bekijken.”||https://www.parool.nl/sport/louis-van-gaal-over-de-transferzomer-en-andries-noppert-bij-go-ahead-zongen-ze-dat-hij-in-oranje-moest~b0c7a295/
2022-09-19||Geïrriteerde Louis van Gaal verdedigt selectie: ‘Vriendjespolitiek, schrijf dat maar op’||Van Gaal ging zoals gewoonlijk de strijd aan met de aanwezige journalisten in Zeist. De bondscoach van Oranje ageerde fel tegen in zijn ogen suggestieve vraagstellingen waar hij vooral over viel toen het over de keepers van het Nederlands elftal ging. Van Gaal heeft vier doelmannen opgeroepen. Justin Bijlow en Kjell Scherpen zitten daar niet bij, maar Van Gaal heeft de deur voor hen nog niet dichtgegooid. Toen er over de ophef rond de keepers werd gesproken en Van Gaal werd gevraagd of hij zich had verbaasd over die ophef, zei hij: “Ik ben altijd verbaasd. Jan Publiek kijkt niet zoals wij naar deze kwestie. Of Bijlow stond te springen om deze week nog aan te sluiten voor tests? Waarom niet? Hij kan toch nog een plek in de selectie verdienen? Hij komt heel graag. Jij suggereert! Dit is zo ontzettend negatief, ik denk vaak: wat zit ik hier nou te doen? Het irriteert mij,” aldus de bondscoach. “Waarom ik Noppert oproep? Omdat hij ballen stopt. Hij is keeper en dan moet je ballen stoppen. Bijlow hoort niet tot de eerste vier keepers van Nederland, anders had ik hem nu wel uitgekozen. Hij moet leveren en dat heeft hij niet gedaan in vergelijking met de andere vier keepers. En we kijken naar alle teamfuncties. Als je een bal stopt, betekent dat niet meteen dat je een goede keeper bent. Frans Hoek bekijkt dat.” “En nu speelde er ook iets anders. Ik wil spelers leren kennen zodat ik in november niet opeens iemand moet coachen die ik niet ken. We hebben zestig spelers gevolgd. Als ik nu de selectie voor het WK moet maken, is het de vraag of Bijlow er bij zou zijn. Het is niet uitgesloten.” De slotvraag van de NOS over Georginio Wijnaldum en of Van Gaal hem nog had gesproken nadat hij zwaar geblesseerd is geraakt en het WK zal moeten missen, leverde wederom irritatie op bij Van Gaal. “Ja, Wijnaldum heb ik gesproken. Maar waarom stel je deze vraag? Je suggereert. Vragen staat vrij, maar ik zie dat als suggereren.” Het volgende onderwerp waar de bondscoach hoofdschuddend op reageerde waren vragen over Peter Murphy. Die komt naar Zeist om zich bezig te houden met de strafschoppen. “Peter Murphy gaat allerlei tests doen met spelers,” zei Van Gaal. “Maar ook hoe je de tegenstander in verlegenheid kunt brengen. Daar zijn middelen voor. Dat gebeurt deze week in zo’n drie trainingssessies.” Er werd gevraagd waarom een volleyballer moet worden ingehuurd om dat te doen en of er in de voetballerij niet mensen rondlopen die over dergelijke kwaliteiten beschikken. “Hij heeft geen volleybal gestudeerd,” zei Van Gaal. “Hij heeft een wetenschap gestudeerd die ons kan helpen, maar ik ga daar niet over uitweiden, want anders gaan meer landen dat doen. Of die kwaliteit in het voetbal loopt? Nee, in het voetbal spreekt conservatisme het hoogste woord. Jij gaat weer suggereren dat volleybal een andere sport is, maar ga nou niet denigrerend over volleybal praten.” “Ik ga mijn spelers niet afvallen. Als je het zelf niet kan zien... Schrijf maar op dat het vriendjespolitiek is. Probeer me er maar uit te schrijven dat ik het allemaal niet goed zie,” zei een gepikeerde Van Gaal in reactie op de vraag waarom hij onder anderen Rensch, Klaassen en ook Stefan de Vrij heeft geselecteerd. Laatstgenoemde kent momenteel een ongelukkige periode bij Internazionale terwijl Klaassen dit weekend klaagde over zijn gebrek aan speeltijd bij Ajax. “Dat is vals, die geven alles voor het Nederlands elftal. Dat vroeg jij ook al bij Guus Til. Jij wil deze spelers neerzetten als kleine jongens.”||https://www.parool.nl/sport/geirriteerde-louis-van-gaal-verdedigt-selectie-vriendjespolitiek-schrijf-dat-maar-op~b519966e/
2022-09-19||COA ziet af van aanmeldcentrum voor asielzoekers in Bant: ‘Te weinig draagvlak’||Het COA concludeert in een brief aan het college van burgemeester en wethouders van de gemeente Noordoostpolder dat er te weinig draagvlak voor een nieuw aanmeldcentrum is, in zowel lokale politiek als bij de inwoners. ‘Wij nemen dit zeer serieus en zijn ons hier terdege van bewust,’ schrijft COA-bestuursvoorzitter Milo Schoenmaker in een brief aan de gemeente Noordoostpolder. Daarom wil hij graag met de gemeente in gesprek over een alternatief. ‘Er blijft nog steeds behoefte aan een aanmeldcentrum en de vraag die aan het college is gesteld is, of er, wellicht op een andere plek in de Noordoostpolder, mogelijkheden zijn om dit te realiseren,’ meldt hij. De inwoners van Bant werden begin juli overvallen door de mededeling van staatssecretaris Eric van der Burg (Asiel) dat het COA een aanmeldcentrum wilde vestigen op de Oosterringweg vlak bij AZC Luttelgeest. Het nieuwe aanmeldcentrum moest plaats bieden aan 250 tot 300 asielzoekers. Zij zouden tijdelijk verblijven in het nieuwe centrum in Bant, voor zij naar een asielzoekerscentrum zouden gaan. Daarnaast zouden er kantoren van de Immigratie- en Naturalisatiedienst en de marechaussee komen. Op 7 september staatssecretaris Van der Burg nog naar Bant om de zorgen van bewoners over een tweede aanmeldcentrum voor asielzoekers daar aan te horen. Toen bleek er grote weerstand tegen het plan te bestaan. Inwoners van de gemeente Noordoostpolder vinden dat er genoeg asielzoekers worden opgevangen in hun gemeente.||https://www.parool.nl/nederland/coa-ziet-af-van-aanmeldcentrum-voor-asielzoekers-in-bant-te-weinig-draagvlak~b910e31e/
2022-09-19||Gerechtshof legt Amsterdamse dansleraar in hoger beroep zwaardere straf op voor ontucht met minderjarigen||Als streetdanceleraar maakte de Amsterdammer, nu 58 jaar oud, misbruik van zijn positie om zo het vertrouwen van de meisjes te winnen. Ze werden verliefd op hem en daarna ontstond een langdurige seksuele relatie. De dansleraar ontmaagde beide meisjes en had vaak onveilig seks met ze. De rechter oordeelde dat de verdachte de meisjes ernstige schade in hun ontwikkeling heeft toegebracht. Ze mochten anderen niets vertellen over de relatie waardoor ze vast kwamen te zitten in de leugens. Zelfs jaren na het einde van de seksuele relatie worstelen ze nog met de gevolgen. De gevangenisstraf die het gerechtshof in Amsterdam de man in hoger beroep heeft opgelegd, pakt de 13 maanden langer uit dan het vonnis van de rechtbank. Het hof voegde aan de gevangenisstraf nog toe dat de dansleraar na zijn ontslag uit de gevangenis vijf jaar geen les mag geven aan minderjarigen.||https://www.parool.nl/amsterdam/gerechtshof-legt-amsterdamse-dansleraar-in-hoger-beroep-zwaardere-straf-op-voor-ontucht-met-minderjarigen~b5f11cdc/
2022-09-19||Seksvrijplaatsen in verdrukking in Amsterdam: ‘We vegen onder het tapijt wat we beter in de vuile bek kunnen kijken’||“Hier zou ik nu naartoe kunnen,” zegt Dries Verhoeven, theaterregisseur, terwijl hij naar zijn smartphone wijst waarop de Chillapp open staat. Tweehonderd meter van hem vandaan is een seksfeestje gaande. Verhoeven zou zich zo kunnen aanmelden, naar het appartement van de onbekende man kunnen gaan en een stimulerend middel kunnen nemen om zich de rest van de middag, avond en nacht te kunnen onderdompelen in vrije seks met de andere aanwezige mannen. Deze seksfeestjes onder invloed van drugs als ghb, 3-mmc of soms crystal meth – ook wel ‘chemsex parties’ (chemicals + sex) – bestaan al een jaar of tien en namen tijdens de coronaperiode een vlucht. Ze vormen de inspiratie voor Verhoevens laatste voorstelling: The Narcosexuals, waarin hij zeven dansers zo’n feest laat beleven. [De tekst loopt door onder de foto] Het is een wereld die de gemiddelde Amsterdammer misschien niet kent. Net als de cruiseplek in het Sarphatipark, achter de bankjes, tussen de bosjes, die we net bezochten. Samen met een van zijn acteurs, Barnaby Savage, fietsen we langs de zichtbare, onzichtbare, maar ook de vele verdwenen homo-ontmoetingsplekken en bars in de stad. Want het is ook daarom dat Verhoeven zijn The Narcosexuals maakte: hij ziet dat steeds meer bestaande, fysieke gay-ontmoetingsplekken in de stad uit het straatbeeld verdwijnen. Terwijl veel homomannen een gebrek aan verbinding of groepsgevoel ervaren, ziet hij. Daarvoor in de plaats komen de chemsexfeestjes – onzichtbaar, met alle voordelen, maar ook risico's van dien. Wat is er in Amsterdam nog wél over van de seksuele vrijplaatsen voor mannen? Savage, Nederlands-Britse danser en performer, wacht ons op in de Warmoesstraat. Daar was op nummer 96 jarenlang de Cockring gevestigd, een bar voor homo’s, met een veel gebruikte darkroom. Voor Savage was deze homobar zijn eerste kennismaking met een darkroom. Als jongen van 19 kwam hij er voor het eerst. “Ik weet nog hoe de cruiseruimte eruitzag: een labyrint van hokjes. Ik vond het heel eng en durfde er niet in.” Later ontdekte hij juist hoe aantrekkelijk hij cruisen en anonieme seks vond. De gemeente sloot de tent in 2010 omdat er te veel drugs zouden worden gebruikt en werden verhandeld. Verhoeven, een redelijk trouw bezoeker, ziet daar nog altijd de indirecte effecten van. “Het gevolg van zo’n sluiting is dat mensen elkaar nu ontmoeten waar handhaving helemaal niet meer bij kan. In huiskamers waar een crystalmethpijp gewoon op tafel staat.” Nu zit er een filiaal van toeristencafé Stones Café. Toen het nog de homobar was, hing er ook echt een grote cockring aan de gevel. “Het was zichtbaar, het was een herinnering aan promiscuïteit en het dierlijke in onszelf en de maatschappij,” zegt Verhoeven. Een paar deuren verder in de straat zijn homobars Dirty Dicks en The Eagle te vinden, maar ook die staan onder druk door het Wallenbeleid van de gemeente. Er liggen plannen om de horeca vanaf 2023 om 02.00 uur te laten sluiten, terwijl The Eagle en Dirty Dicks tot 04.00 uur open zijn. “Waar moeten die mannen na dat uur naartoe?” vraagt Verhoeven. “Ik geloof dat niemand last heeft van de brave borsten die hier naartoe gaan. Misschien dat sommige voorbijgangers er een gevoel van viezigheid en abnormaliteit bij ervaren. Het opschonen is een symptoom van een tijd waarin de verschillen vergroten: een dag- en nachtversie van jezelf. Óf extreme seks op het internet, óf een plek in de openbaarheid waarin we preuts en braaf zijn." Wie de verlokking van cruising niet begrijpt: het is de verrassing van de ontmoeting, of de anonimiteit van de seks die cruising en darkroombezoek zo aantrekkelijk maken, zeggen de mannen. De meeste dates onder homomannen vinden tegenwoordig plaats via een datingapp als Grindr, maar dat kan voelen als internetshoppen. “Je definieert meteen je smaak, nog voor je elkaar hebt ontmoet. Door het profiel weet je al bijna alles over elkaar: lengte, gewicht, haarkleur. Je plaatst je knapste foto’s. Eigenlijk kun je dan alleen nog teleurgesteld raken,” zegt Savage. Verhoeven: “In de darkroom bevind je je in de schaduw, je kunt nog fantaseren over elkaar.” “Het kan juist een verrassing zijn dat iemand er aantrekkelijker uitziet of fijnere seks met je heeft dan je van tevoren kon bedenken,” vult Savage aan. Zowel Savage als Verhoeven prijzen de avontuurlijke, spannende en democratische kant van het cruisen. Of dat nou in een park is – het Rosarium in het Vondelpark is het beroemdst – of in de kelder bij gaybar The Cuckoo’s Nest. “Ik heb nog nooit iemand meegemaakt die agressief was tijdens het cruisen,” zegt Verhoeven. “Je moet elkaars grenzen respecteren, want je bent met zijn allen in een ongedefinieerde ruimte, samen bepaal je de regels. Dat creëert een gevoel van kameraadschap.” [De tekst loopt door onder de foto] Toch staan ook cruiseplekken onder druk. Zo was er onlangs nog discussie over de veelgebruikte homo-ontmoetingsplek bij De Oeverlanden, omdat er een landschapspark moet komen. Ook de vele meerpersoons-plaskrullen die de stad vroeger telden – waar mannen zij aan zij buiten konden plassen – die ook werden gebruikt als seksplekken, zijn enorm afgenomen. Op het Weteringscircuit was een levendige cruisescene, totdat de rododendronbosjes werden gesnoeid en er geen beschutting meer was. Mannen zoeken daarom steeds meer hun heil via internet en in de beslotenheid van feestjes. Waar seks en drugs nog meer met elkaar verbonden worden. Savage: “Het is iets wat zo ontzettend niet mag van de buitenwereld, dat het een gevoel van saamhorigheid creëert. Er ontstaat een ruimte waar mannen, zonder oordeel, seksueel experimenteren.” Verhoeven: “Er is op dat soort feestjes vaak een groot gevoel van zorg voor elkaar, bijvoorbeeld wanneer iemand onwel raakt. Maar de buitenwereld krijgt er niets van mee als er eens iets misgaat.” Als de stad een publieke ruimte schoonveegt, betekent het niet dat die extremiteiten zijn verdwenen, zegt Verhoeven. “We vegen van alles onder het tapijt wat we denk ik beter in de vuile bek kunnen kijken.” In het Sarphatipark wijst Savage op twee bankjes achter het basketbalveldje in het park. Op het oog zijn het bankjes als alle andere, maar dit is ook een cruiseplek, zegt hij, waar hij regelmatig kwam. “Alleen komen er steeds minder cruisers, vooral omdat er nu een speeltuintje in de buurt is.” Cruisen is voor velen wellicht een ver-van-mijn-bedshow. Maar voor Verhoeven is zichtbaarheid van de donkere, vunzige kanten van het leven essentieel. “Een subcultuur toont haar middelvinger naar opgelegde verwachtingen.” Homo’s hebben steeds meer rechten verworven, zoals de openstelling van het huwelijk of het adopteren van kinderen, maar zijn zich ook gaan gedragen naar die heteronorm, ziet hij. Verhoeven: “We zijn niet allemaal geassimileerde modelhomo’s. Die beestachtigheid is niet verdwenen, dat zit in ieder van ons, in hetero’s en homo’s. Al zou je natuurlijk kunnen zeggen dat seks voor sommige homo’s een meer centrale plek inneemt. Wanneer je je seksualiteit eerst achttien jaar onderdrukt, kan het er daarna uitkomen met een knal.” The Narcosexuals: 22/9 - 1/10, Het Stenen Hoofd via Frascati Theater||https://www.parool.nl/ps/seksvrijplaatsen-in-verdrukking-in-amsterdam-we-vegen-onder-het-tapijt-wat-we-beter-in-de-vuile-bek-kunnen-kijken~beeaff99/
2022-09-19||Remko Pasveer: Ajax’ grijze uit het oosten||De oudste Oranjedebutant uit de geschiedenis is Sander Boschker, die 39 jaar en 224 dagen oud was toen hij op 1 juni 2010 zijn enige interland keepte. Als Louis van Gaal deze week Remko Pasveer laat debuteren, wordt de Ajaxdoelman nummer twee op de lijst, met 38 jaar en ruim tien maanden. (Mijn favoriete wist-u-datje over Oranje, al heeft het er niets mee te maken: het eerste Nederlandse eigen doelpunt werd op 30 april 1905 gemaakt door Ben Stom.) Het zou hem gegund zijn: Remko Pasveer, international in de kerstvakantie van zijn carrière, meteen na een Ajaxweek die hij, niet overdreven, een ‘baalweek’ noemde. Toch was het, tegen wil en dank, ook een beetje zíjn week. De Ajaxverdedigers zagen, onder Liverpool- of AZ-druk, vaak geen andere uitweg dan een tikkie terug op de man met het hippe knotje, Ajax’ grijze uit het oosten, die zich op zijn beurt vaak genoodzaakt zag tot een lange trap naar verre verten. Dat hij een rustige, coachende doelman is, die uitblinkt in wat hij zelf ‘preventief keepen’ noemt, wisten we al langer. Tegen AZ liet hij zien dat hij ook de meer atletische keeperskunsten nog prima beheerst: gestrekt naar de hoek om een inzet van Odgaard naast te tikken, katachtige reflex op een schot van Reijnders. Hij meldde zich medio 2021 bij Ajax als opvolger van illustere voorgangers als Hans Vonk, Henk Timmer én Sander Boschker. Niemand verwachtte dat hij veel speelminuten zou krijgen. Toen hij de wei in moest en blunderde in Lissabon, gilden Ajaxsupporters dat er gauw een ‘Ajaxwaardige’ keeper moest worden gehaald. Inmiddels voelen fans én ploeggenoten een wonderlijke gemoedsrust bij Pasveers aanwezigheid, maar dat hij zo veel reddingen zou maken, zo absurd vaak aan de bal zou zijn en de hoofdrol zou opeisen op Anfield én in Alkmaar, dat was niet de bedoeling. Ajaxkeepers blinken alleen uit in baalweken. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie op maandag en schrijft elke week een column over de club. Lees ze hier terug. Reageren? m.pot@parool.nl.||https://www.parool.nl/columns-opinie/remko-pasveer-ajax-grijze-uit-het-oosten~bf03fe5e/
2022-09-19||Opinie: ‘Iedereen vrij: maak van Prinsjesdag een nationale feestdag als Dag van de Democratie’ ||Van de elf officiële Nederlandse feestdagen die zijn vastgelegd in de Algemene termijnenwet (1965), zijn er maar liefst acht christelijk. Hoog tijd om die institutionele discriminatie achter ons te laten. Volgens onze Grondwet (artikel 120) ligt de bevoegdheid hiervoor bij de wetgever, niet bij de rechter. Onze wetgever zou er goed aan doen om de benodigde wijziging gepaard te laten gaan met een modernisering van de overblijvende (seculiere) nationale feestdagen en daarbij in elk geval het predicaat ‘nationale feestdag’ van Koningsdag over te hevelen naar de Dag van de Democratie op de derde dinsdag van september. En uiteraard: verplicht vrij. Dat maar liefst acht van de elf in de Algemene termijnenwet vastgestelde officiële feestdagen christelijk zijn is begrijpelijk, want toen die wet (waarin regelingen zijn opgenomen voor dagen waarop de overheidsloketten gesloten zijn) in 1965 werd aangenomen, was ruim 80 procent van de Nederlanders belijdend christen. Anno 2022 zien we een totaal ander beeld: volgens de laatste CBS-cijfers is dat slechts 15 procent. Alleen al dat gegeven rechtvaardigt een modernisering van de nationale feestdagen. Maar ook de scheiding van kerk en staat (laïcisme) én het gegeven dat religie inmiddels slechts een van de vele cultuur- en identiteitskenmerken in Nederland vertegenwoordigt, vraagt om wijziging van de Algemene termijnenwet. En dat hoeft helemaal niet ingewikkeld te zijn. Gegeven de digitale overheid, de 24 uurseconomie en het volcontinue digitale betalingsverkeer, is afschaffing van de Algemene termijnenwet waarschijnlijk goed mogelijk. Een andere, simpele, oplossing is om het begrip ‘officiële feestdagen’ weg te laten en enkel de datums te noemen waarop de overheidsloketten gesloten zijn. Uiteraard verandert het aantal vrije dagen van werknemers niet, dat wordt immers in de cao/arbeidsovereenkomst vastgelegd. Heeft de overheid dan helemaal geen taak meer op het punt van nationale Nederlandse feestdagen? In mijn visie wel. Ik pleit ervoor om een beperkt aantal – in mijn voorstel zes – wezenlijke seculiere Nederlandse waarden te vieren, waarden waarin onze identiteit tot uiting komt en bevestigd wordt. Democratie is zonder twijfel zo’n wezenlijke seculiere Nederlandse waarde die een nationale feestdag waard is. Democratie is immers de bestuursvorm waardoor we in dit kleine en prachtige land ‘droge voeten’ houden en waardoor we harmonieus met elkaar samen kunnen leven. Er is geen betere bestuursvorm, hoezeer er vaak nadelen aan lijken te zitten. Democratie samen vormgeven en vieren is belangrijk. Door de instelling van de Dag van de Democratie als nationale feestdag geven we daar uiting aan. In mijn optiek is de derde dinsdag van september geknipt om het predicaat ‘nationale feestdag’ van Koningsdag over te nemen. Door de Dag van de Democratie te laten samenvallen met Prinsjesdag wordt neutraal recht gedaan aan zowel monarchistische als republikeinse sentimenten in de samenleving en kunnen we Nederlanders met een migratieachtergrond goed betrekken bij een wezenlijke(re) Nederlandse waarde. In mijn voorstel heeft iedereen – behoudens continuïteitsfuncties – vrij op de Dag van de Democratie, met uitzondering van alle formele ambtsdragers. De uiteindelijk door het volk gekozen actoren geven dienstbaar acte de présence op deze dag. Het is de ‘hoogmis’ van de democratie. Mooier kan het haast niet. Alle huidige rituelen kunnen we handhaven: van rijtoer, troonrede, koffertje en beschouwingen tot en met de persconferenties ’s avonds. Naar het model van Comité 4 en 5 mei bepleit ik de instelling van een Comité 3e dinsdag van september. Dit met het oog op voldoende facilitering in de vorm van publieke aandacht, onderwijs, festivals, concerten, vrijmarkt uiteraard, tentoonstellingen en excursies. En nationaal feest natuurlijk! Prinsjesdag? Dat kan gerust de volksnaam blijven van de Dag van de Democratie. En we kunnen aansluiting houden bij bestaande sentimenten. Koningsdag blijft als feestdag bestaan, maar dan zonder het predicaat ‘nationale’. De functie ‘koning’ is immers minder democratisch, want erfelijk. Koningsdag is overigens pas in 1885 begonnen, als Prinsessedag. Het was de voorloper van Koninginnedag, die onder Juliana wettelijk een nationale feestdag werd. Beatrix en Willem-Alexander hebben eigentijdse veranderingen doorgevoerd. Uit deze relatief jonge historie van de Koningsdag kunnen we vertrouwen putten dat een nieuw stelsel waarin het predicaat ‘nationale feestdag’ afgestaan wordt aan de Dag van de Democratie, snel ingeburgerd kan zijn, ook bij het staatshoofd zelf. Wie vrij wil nemen om bijvoorbeeld aanwezig te zijn in de gemeenten die de koninklijke familie op die dag bezoekt, kan dat doen. De Oranjeverenigingen hebben het voortouw. Leve de democratie, juist nu.||https://www.parool.nl/columns-opinie/opinie-iedereen-vrij-maak-van-prinsjesdag-een-nationale-feestdag-als-dag-van-de-democratie~b4fb048e/
2022-09-19||Bij Ari bloemen & planten vind je een Thaise plant met witte stipjes, maar ook een orchidee||Toen Esther Nieuwkoop (52) de vijftig passeerde, begon het te kriebelen; het idee om een eigen winkel te openen. Corona gooide helaas roet in het eten, maar sinds vorige week runt ze dan eindelijk haar winkel vol bloemen en planten. “Iedereen wordt er blij van,” zegt Nieuwkoop vanachter haar felblauwe toonbank. De winkel is vernoemd naar haar vriend. “Ik zocht een naam met betekenis, dus de keuze was snel gemaakt. Het bekt ook lekker en het korte past bij Amsterdam-Noord.” In de vensterbank staat een aantal pronkstukken, zoals een bijzondere Thaise plant met witte stipjes op de stam, verschillende kruiden én een terrarium vol wandelende takken. “Die heb ik van een vriendin bij de opening gekregen. Misschien wil ik ze uiteindelijk ook wel verkopen.” Nieuwkoop werkte jaren in de Nederlandse filmindustrie, eerst als regieassistent en later als regisseur van onder meer de serie Oogappels. Na twintig jaar voor een baas werken, ging het niet meer. “Ik zag hier op een dag een briefje op de deur met ‘Ik zoek iemand ter overname’. Ik zette gelijk mijn fiets aan de kant en zei: joehoe, hier ben ik!” Achterin, op het wit verhoogde bloemenpodium, kunnen klanten voor gemiddeld een euro per bloem zelf boeketten samenstellen. De rest van de ruimte staat vol verschillende planten – van groot tot klein en in verschillende prijsklassen. “Ik wil ook de wat oudere mensen, die hier al kwamen, kunnen bedienen. Dus niet een heel hippe winkel met alleen maar bijzondere planten. Zelf ben ik dol op de ouderwetse orchidee, dus die verkoop ik ook.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-ari-bloemen-planten-vind-je-een-thaise-plant-met-witte-stipjes-maar-ook-een-orchidee~b355dbc9/
2022-09-19||West Beach (Film) Festival is een van de laatste gratis festivals in Amsterdam||“Omdat er veel meer te doen is dan alleen films kijken; je kunt er naar een theaterstuk, gemaakt door buurtbewoners, naar optredens van bands en dj’s, in het weekend zijn er workshops voor kinderen en donderdag is er een speciale dag over dementie, met een vertoning van de film The Father. Een groep buurtcateraars maakt elke avond eten uit alle windstreken.” “Dat willen we ook graag zo houden. Met de gentrificatie in de buurt rondom de Sloterplas is het belangrijk dat ook de oude bewoners blijven komen. We doen ook niet aan prijsverhogingen en je kunt geen stoelen reserveren; wie het eerst komt, het eerst maalt. We hebben een pay as you like-principe, bij de entree kun je iets doneren via een QR-code.” “Elk jaar vertonen we een kaskraker uit een ander land. Dat zijn films die de Nederlandse bioscopen vaak niet halen. De keuze voor Oekraïne is dit jaar niet meer dan vanzelfsprekend. We vertonen de Oekraïense film My Thoughts Are Silent. Van alle donaties gaat 50 procent naar Uniters, een organisatie die onder meer ziekenhuizen en artsen in Oekraïne steunt.” “Als het echt hard regent, worden films binnen vertoond in de tent, en bij een buitje tussendoor delen we poncho’s uit.”||https://www.parool.nl/ps/west-beach-film-festival-is-een-van-de-laatste-gratis-festivals-in-amsterdam~b36e14d4/
2022-09-19||Verdachten van doodschieten Nijmeegse klusjesman zwijgen: ‘Het spannende bewaren we voor later’||De 49-jarige Kiliçsoy uit Nijmegen werd op 6 juli 2020 doodgeschoten in de omgeving van een winkelcentrum in Beuningen. Na uitvoerig onderzoek kwam de politie tot de conclusie dat de schutters geblunderd hadden. Mehmet Kiliçsoy, vader van drie kinderen, was niet het beoogde doelwit. Hoewel de politie wel een vermoeden had wie het slachtoffer had moeten zijn, werd die theorie nooit bevestigd. Inmiddels staan zes Amsterdammers terecht in deze zaak. Tijdens de behandeling van de moordzaak las de rechter maandag in de rechtbank van Rotterdam berichten voor die twee verdachten vlak na de moord verstuurd zouden hebben. ‘Valt hij nog te redden denk je, of gelijk weg?’ zo werd gevraagd. ‘No man, hij is klaar hij beweegt geeneens.’ De rechter memoreerde hoe de daders er vervolgens vandoor gingen in een wit Volkswagenbusje dat eerder op de Nassaukade in Amsterdam was gestolen. Die bus werd later door de politie in een woonwijk gevonden. Doordat er veel politie op de schietpartij was afgekomen kon het voertuig niet in brand worden gestoken. ‘Bro, we kunnen nu niks branden, veel blauw,’ luidde een van de berichten. In het busje werd dna aangetroffen van de 32-jarige Jermaine M. Verder werd op de bestuurdersstoel een schaamhaar gevonden van de 21-jarige Jurviën M. Gaandeweg het onderzoek kwam een groepje Amsterdammers in beeld die zich zouden bezighouden met moord op bestelling. Telefoonnummers die volgens het Openbaar Ministerie (OM) aan enkele verdachten te linken zijn, hebben van Amsterdam naar Beuningen zendmasten aangestraald op en rond de dag van de liquidatie. Volgens het OM is de 29-jarige Jomairo ‘Joey’ D. een spilfiguur binnen de groep. Over hem kwam drie maanden vóór de moord op Mehmet Kiliçsoy de tip binnen dat hij zich, samen met zijn broer August ‘Auki’ D., bezig zou houden met ‘het voorbereiden en uitvoeren van liquidaties.’ Hij werd in juni 2021 opgepakt in Frans Guyana. De zes verdachten die maandag terechtstonden, ontkennen betrokkenheid bij de moord op Kiliçsoy. Een aantal van hen wordt, samen met anderen, ook verdacht van betrokkenheid bij een aanslag op een Utrechtse crimineel op een vakantiepark bij Tienhoven. Daarbij werd het verkeerde chalet beschoten. Ook worden ze verdacht van het voorbereiden van een, eveneens mislukte, aanslag op een Amsterdamse crimineel in januari 2021. Geen van de verdachten wilde vandaag reageren op het bewijs dat de rechtbank werd voorgehouden. “Zwijgrecht,” was steevast het antwoord op vragen. Alleen August ‘Auki’ A. doorbrak het zwijgen en ging in discussie met de officier van justitie, Aidan van Veen. “U wil een beetje babbelen, dan gaan we een beetje babbelen,” aldus A. Toen de officier hem vervolgens vroeg of een verdachte, die momenteel nog vast zit in Frans Guyana, bij A. in huis had verbleven, zei A.: “Ik denk dat jij bij me thuis was.” Substantiële antwoorden bleven uit. “Het spannende bewaren we voor later,” aldus A. De rechtbank Gelderland heeft enkele dagen voor de behandeling van de zaken uitgetrokken. Vrijdag maken nabestaanden van Mehmet Kiliçsoy gebruik van hun spreekrecht. De eisen in de zaak worden op 31 oktober verwacht.||https://www.parool.nl/nederland/verdachten-van-doodschieten-nijmeegse-klusjesman-zwijgen-het-spannende-bewaren-we-voor-later~be061460/
2022-09-19||Benzineprijs was dit jaar nog niet zo laag ||De gemiddelde adviesprijs voor een liter benzine, euro 95, staat nu op 2,092 euro. Dat is bijna twee cent minder dan aan het begin van dit jaar. Dieselrijders hebben minder geluk. Die gemiddelde adviesprijs voor die brandstof is 2,11 euro per liter waardoor diesel nu duurder is dan ooit. De benzineprijs piekte in juni op 2,50 euro per liter. De olieprijs is al een tijdje aan het dalen en bereikte deze maand de laagste stand van het jaar. In grote delen van de wereld loopt de economische groei terug en dreigt een recessie. Dat zorgt ervoor dat de vraag naar olie afneemt waardoor de prijs zakt. En daar profiteert de automobilist van. Overigens hebben Amerikanen meer profijt van de dalende olieprijs. Olie wordt afgerekend in dollars en die dollar is ten opzichte van de euro duurder geworden. In euro’s is de prijsdaling daarom kleiner dan in dollars. Dieselrijders hebben minder geluk. Deze maand diesel voor het eerst in de geschiedenis zelfs duurder dan benzine. Dat diesel duurder is komt door schaarste. De landen van de Europese Unie verbruiken namelijk meer diesel dan ze zelf produceren. Veel diesel werd daarom ingekocht in Rusland, maar dat aanbod is nu grotendeels weggevallen. Dat betekent dat Europa elders de ook daar schaarser wordende diesel moet kopen, wat de prijs opdrijft.||https://www.parool.nl/nederland/benzineprijs-was-dit-jaar-nog-niet-zo-laag~b0046bb1/
2022-09-19||Het schoffelen bracht AZ de overwinning||Twee keer tikte Pasveer een bal uit de bovenhoek waar andere keepers niet bij hadden gekund. Voor de rest deed AZ-Ajax me denken aan een wedstrijd die ik zaterdagmiddag zag: Ajax O16-Sparta O16. Ajax werd weggeblazen door een fanatiek druk zettend Sparta. Na een kwartier stond het 0-2. Jeugd van Ajax verloor vroeger nooit met 1-4, noch maakte een jeugdelftal zo’n ouderwetse indruk qua spelopvatting. Ook voor het eerste elftal gold, zowel tegen Liverpool als tegen AZ: het was allemaal zo schematisch, zo plichtmatig en zo weinig enthousiast. AZ had een paar rode kaarten kunnen krijgen, maar het schoffelen bracht ze wel de overwinning. Schreuder zal zich flexibeler moeten gaan opstellen. Tadic mag best eens gewisseld worden als hij geen knikker raakt. Wat de jeugdopleiding betreft: Feyenoord gooide onlangs de boel om, misschien moet Ajax ook eens naar binnen kijken. Luister onze Ajaxpodcast Branie:||https://www.parool.nl/sport/het-schoffelen-bracht-az-de-overwinning~bb0fa18b/
2022-09-19||Hoe Annemiek van Vleuten collega Mathieu van der Poel verleidde voor de gemengde WK-relay||Mathieu van der Poel reed maandag zijn eerste trainingsrondje op Australische bodem. Vanaf het Novotel Sydney Le Sands, vlak onder het centrum, langs de Botany Bay naar het uitkijkpunt Cape Solander, waar je op een goede dag walvissen kunt spotten. Van der Poel gaat woensdagochtend voor de eerste keer op jacht naar een regenboogtrui. Nederland neemt de gemengde tijdrit in tegenstelling tot veel andere landen wél serieus. Net als Italië en Zwitserland worden de sterkste renners opgesteld. België daarentegen ziet het nummer vooral als een soort bezigheidstherapie en stuurt de mindere goden. Drie jaar geleden won Nederland de gemengde tijdrit, vorig jaar was de ploeg tweede achter Duitsland. In 2020 werd het onderdeel niet gereden op een uitgekleed corona-WK. Maar nu dus voor het eerst met Van der Poel. Annemiek van Vleuten maakte hem begin augustus, net na de Tour, enthousiast. Ze hadden bij wijze van stunt een koppeltijdrit gereden tijdens het criterium van Roosendaal, toen Van Vleuten in de nababbel haar kans zag. “Ik zei: die mixed relay, joh, is dat niks voor jou?,” vertelt Van Vleuten. “Ik denk dat Mathieu op dat vlak wel een beetje hetzelfde is als ik. Wachten in het hotel, daar worden we niet per se beter van. Dus het is goed om op de woensdag voor de wegwedstrijd een goede inspanning te doen. Het is leuker om een evenement te hebben dan te trainen. En het is een mooi onderdeel. Natuurlijk niet het belangrijkste, maar wel gaaf.” En Van der Poel zelf? Die vond het eigenlijk wel een puik idee van Van Vleuten. En zo rijden de beste Nederlandse wielrenner en wielrenster in één team. “Ze heeft die relay in mijn hoofd gepraat. En ik zie het zelf ook wel zitten,” zegt Van der Poel. “We hebben een sterke ploeg en ik denk dat ik iets kan toevoegen. Daarbij geeft het me een prikkel met oog op de wegkoers van zondag.” Nederland komt aan de start met naast Van Vleuten ook kersvers wereldkampioen tijdrijden Ellen van Dijk en Riejanne Markus. Bij de mannen rijden naast Van der Poel Bauke Mollema en Daan Hoole, de twee die tijdens de individuele tijdrit van zondag nog zo zwaar tegenvielen. Ook Van Vleuten had een offday, maar zei direct dat het geen gevolgen hoefde te hebben voor de gemengde tijdrit en de wegwedstrijd. Over dat ‘dreamteam’ gesproken: in het ideaalplaatje van Van Vleuten was ook Tom Dumoulin van de partij geweest. Dumoulin is in Australië, maar wel als toerist nu hij definitief is gestopt met wielrennen. Van Vleuten: “Ik heb de laatste jaren geprobeerd om ook Tom mee te krijgen. Gewoon omdat het een ‘lachen-onderdeel’ is.” Of het voor de jonge Hoole ook ‘lachen’ wordt, valt nog te bezien. Hij moet in elk geval wel grijnzen als ter sprake komt dat hij het tempo van Van der Poel en Mollema moet bijbenen. “Twee toppers, dat wordt afzien. Maar ik wil een goede bijdrage leveren. Bauke is mijn ploeggenoot bij Trek en ken ik dus goed. Mathieu heb ik nog nooit uitgebreid gesproken. Hem ga ik deze week leren kennen. Maar één ding weet ik wel: het wordt aanpoten in zijn wiel.”||https://www.parool.nl/sport/hoe-annemiek-van-vleuten-collega-mathieu-van-der-poel-verleidde-voor-de-gemengde-wk-relay~bf2c33df/
2022-09-19||Yad Vashem-onderscheiding voor kardinaal De Jong||Yad Vashem in Jeruzalem is het instituut ter nagedachtenis aan de Jodenvervolging in de Tweede Wereldoorlog. Het instituut onderscheidt niet-Joden die zich hebben ingezet voor het redden van Joden tijdens de oorlog en daarbij grote risico’s hebben gelopen. Inmiddels is aan bijna zesduizend Nederlanders de eretitel Rechtvaardige onder de Volkeren toegekend. Vanaf 1936 was Johannes de Jong aartsbisschop van Utrecht. In die rol streed hij tegen de opkomst van het nationaal-socialisme. Kort na zijn aanstelling vaardigde hij, samen met andere bisschoppen, een brief uit dat katholieken sacramenten, zoals het dopen, huwelijk of de biecht, geweigerd zouden worden als zij de NSB steunden. Gedurende de Tweede Wereldoorlog verzette De Jong zich tegen de anti-Joodse maatregelen en protesteerde hij tegen deportaties. In de kluis van het aartsbisschoppelijk paleis bewaarde hij de versleutelde onderduiknamen van Joodse kinderen, aldus het aartsbisdom Utrecht. De ceremonie vindt maandag plaats in Paushuize en wordt voorafgegaan door een symposium. Sprekers zijn onder anderen de huidige aartsbisschop van Utrecht, kardinaal Eijk, en algemeen directeur van het Joods Cultureel Kwartier in Amsterdam, Emile Schrijver. Eijk had in 2018 de aanvraag voor De Jong nog stilgezet. Vier jaar geleden waren er vermoedens geuit dat De Jongs naaste medewerker Felix van de Loo diens neef Wilhelm van de Loo, een beruchte SS’er, van het vuurpeloton wilde redden door zijn netwerk te gebruiken. Archiefonderzoek wees uit dat De Jong geen gratieverzoek wilde doen. Daarna werd de aanvraag voor de Yad Vashem-onderscheiding heropend.||https://www.parool.nl/nederland/yad-vashem-onderscheiding-voor-kardinaal-de-jong~b52659ba/
2022-09-19||Tata hoger beboet bij uitstoot rauwe cokes ||De Omgevingsdienst Noordzeekanaalgebied verviervoudigt het boetebedrag per overtreding, van 25.000 euro tot 100.000 euro. Bovendien eist de toezichthouder dat Tata ‘per direct’ maatregelen neemt om het ontstaan van zogeheten rauwe cokes te voorkomen. Slaagt het bedrijf daar niet in, dan kan het mogelijk zelfs de vergunning voor essentiële fabrieken kwijtraken. De omgevingsdienst zegt de mogelijkheden daartoe te onderzoeken, voor het geval dat Tata ‘ook deze last niet naleeft’. In de cokesfabrieken worden op een hoge temperatuur gassen uit steenkool verwijderd. Wat overblijft, is brandstof voor de hoogovens waarin ijzererts wordt verwerkt tot ruwijzer. “Als deze steenkool onvoldoende verhit is geweest, komen er gassen vrij die voor ongezonde uitstoot en milieuschade zorgen,” legt de omgevingsdienst uit. Dat gebeurt regelmatig en Tata is er ook al vaak voor beboet. De hoogte van de dwangsom bedroeg eerst 10.000 euro per keer. Nadat de dienst die boete 15 keer had geïnd, ging het bedrag omhoog naar 25.000 euro. Die som moest Tata twintig keer betalen. Daarmee kwam het totale boetebedrag eerder deze maand uit op 650.000 euro. Daar kan met de nieuwe last onder dwangsom nog 1,5 miljoen bovenop komen. Het toezicht op het proces wordt opgeschroefd, kondigt de toezichthouder aan. Tata Steel tekent bezwaar aan tegen de last onder dwangsom. Volgens het staalbedrijf is de opdracht ‘niet uitvoerbaar’, omdat het ontstaan van rauwe cokes (ook wel geschreven als kooks) nooit helemaal uit te sluiten zou zijn. “We hebben veel maatregelen genomen en streven er naar om ongare cokes tot een minimum te beperken. Helemaal terugbrengen naar nul lijkt niet mogelijk te zijn,” reageert het staalbedrijf. Gemiddeld ontstaan volgens Tata 0,2 procent van de keren ongare cokes.||https://www.parool.nl/nederland/tata-hoger-beboet-bij-uitstoot-rauwe-cokes~b717575c/
2022-09-19||Vervelende puzzel bij Ajax: ‘Geen aanvaller lijkt gelukkig op dit moment’||“Het is toch wel zorgelijk dat Ajax na de wedstrijd tegen Liverpool zo slecht reageert,” zegt Paroolverslaggever Dick Sintenie in de podcast van Het Parool en Ajax Showtime, in gesprek met presentator Menno Pot en redacteur Thijs Zwagerman. Welke linie is het voornaamste zorgenkind? Deze week voldeed eigenlijk alleen doelman Remko Pasveer. “Het probleem begint al achterin,” zegt Thijs Zwagerman. “De opbouw van achteruit kan eenvoudig worden verstoord als de tegenstander hoog druk zet. Het middenveld verloor de slag lange tijd ook.” Maar het opmerkelijkste probleem ligt toch voorin. Dick Sintenie: “Tadic komt op rechts niet goed uit de verf, maar Bergwijn op links de laatste weken ook niet meer. Daartussenin loopt Kudus, die van zichzelf zegt dat hij eigenlijk geen spits is. En omdat hij een basisplaats heeft, zit Brobbey te balen op de bank. Geen aanvaller lijkt echt gelukkig op dit moment.” Met dat dilemma moet trainer Alfred Schreuder aan de slag. Hij heeft er even tijd voor, want er staat een interlandweek voor de deur. “Normaliter wil je zo snel mogelijk weer spelen na een nederlaag,” zegt Sintenie. “Maar ik denk dat de onderbreking nu wel even goed is.” Na het ‘Ajaxloze’ weekend is er op maandag 26 september tóch een nieuwe Branie, met een speciaal thema.||https://www.parool.nl/podcasts/vervelende-puzzel-bij-ajax-geen-aanvaller-lijkt-gelukkig-op-dit-moment~b5af508e/
2022-09-19||Sixth geeft scherp en geestig commentaar op de obsessie met sociale media – maar niet echt verrassend||Vier vrouwen zitten op fluweelzwarte krukken, een microfoon voor hun neus. We zitten bij de opnames van No filter here, een pastiche op een YouTube- of Instagramtalkshow over sociale media, influencers en uiterlijk. De vrouwen – nieuwe gezichten Roxy Verwey, Lavinia Aronson, Samantha Cherish Wielkens en Angelika Naingie – zetten hun personages dik aan: getuite lippen, vette manier van praten, lekker overdreven hangend op hun kruk. Ze bespreken de verdwijning van influencer Sixth. Al bij minuut één voel je: dit gaat mis. En dat gaat het ook. Priscilla Vaudelle is een regisseur die het theater gaat opschudden. Ze is maker bij Frascati, regisseerde daar een eerste versie van de musical BIMS over de Bijlmer en is een van de huismakers bij Musicalmakers, om ook die tak van het theater een zwieper te geven. Ze is uitgesproken, heel actief op sociale media en verbindt Zuidoost met de rest van de stad: dankzij haar zitten er toeschouwers in het publiek bij Frascati die anders nooit naar het theater gaan. Er zitten zeker sterke scènes in. Samantha Cherish Wielkens (ook bekend van BNN), alias Sam, is een vondst. Ze promoot kronkelend voor het schermpje van haar smartphone haar billen, Balenciaga’s, lipgloss en ondergoed – ‘Hunkemöller, 10 procent korting’ – en geeft zo een scherp en geestig commentaar op de manier waarop een influencerleven je totaal kan opslokken. ‘Ik ben m’n rekeningen aan het betalen!’ antwoordt ze als iemand haar ernaar vraagt. De robotstemopsomming van walgelijke comments die voorbij kunnen komen is meedogenloos: ‘je promoot obesitas’, ‘kech’, ‘je bent lelijk, maak jezelf van kant’. De muzikale intermezzo’s zijn vrolijk en sterk. De nieuwe gezichten op het podium zijn verfrissend, maar juist hun gebrek aan ervaring wreekt zich op het podium. Het spel is wel erg dik aangezet. Ook was een originelere kijk op het influencerbestaan fijn geweest. Dat de druk om mooi en alom aanwezig te zijn en je anders voor te doen dan je bent er is, weten we inmiddels wel. En dat het belangrijker is om er te zijn voor de mensen van wie je houdt, ja dat klopt.||https://www.parool.nl/kunst-media/sixth-geeft-scherp-en-geestig-commentaar-op-de-obsessie-met-sociale-media-maar-niet-echt-verrassend~b17b8eb1/
2022-09-19||Cheeta’s na zeventig jaar weer terug in India – maar niet iedereen is daar blij mee||De Indiase premier Narendra Modi was duidelijk in zijn nopjes. Het was zaterdag niet alleen zijn verjaardag, hij mocht ook acht jachtluipaarden, of cheeta’s, loslaten in het nationaal park Kuno. Deze dieren komen al sinds 1952 niet meer voor in India. “Het lange wachten is voorbij,” aldus Modi. De dieren komen uit Namibië, in het zuiden van Afrika. Daar komen ze nog wel voor, net als in onder meer Botswana, Kenia en Tanzania. Het jachtluipaard – niet te verwarren met het gewone luipaard – bestreek vroeger een veel groter gebied, waaronder het Midden-Oosten en Centraal-India. Nu leven er volgens het Wereld Natuur Fonds nog maar zevenduizend in het wild. Het is voor het eerst dat zo’n grote carnivoor van het ene continent naar het andere wordt gebracht om daar in het wild te worden uitgezet. In eerste instantie gaat het om drie mannetjes en vijf vrouwtjes. Het is de bedoeling dat er de komende vijf jaar nog meer volgen, mogelijk tot twintig in totaal. “De terugkeer van zo’n groot roofdier herstelt de evolutionaire balans in het gebied,” zegt Jhala Yadvendradev van het Indiase Wildlife Institute in de media. “Bovendien geeft het een impuls aan het beheer van het gebied. En de arme gemeenschappen die in de buurt leven kunnen ervan meeprofiteren.” Hij hoopt op aantrekkend toerisme. Niet iedereen is echter enthousiast. Sommige natuurbeschermers vragen zich af of er in het park (van 750 vierkante kilometer) wel genoeg voedsel is voor acht extra roofdieren. Er leven onder meer ook al gewone luipaarden en hyena’s. Die hebben het allemaal gemunt op prooidieren zoals antilopen en wilden zwijnen. Anderen maken zich zorgen over de kwetsbaarheid van de cheeta’s. Ze zijn wel snel, hun topsnelheid ligt rond de 100 kilometer per uur, maar qua kracht niet opgewassen tegen luipaarden en af en toe passerende tijgers. Ook hun welpjes staan op het menu van andere grote roofdieren. De mensen die in de omgeving wonen hebben eveneens hun bedenkingen. Sommige dorpen hebben al het veld moeten ruimen bij een eerdere uitbreiding van het park; er zouden toen leeuwen komen, maar dat is nooit doorgegaan. Ze vrezen nu eenzelfde scenario. Bovendien zijn ze ook gewoon bang voor de cheeta’s.||https://www.parool.nl/wereld/cheeta-s-na-zeventig-jaar-weer-terug-in-india-maar-niet-iedereen-is-daar-blij-mee~b42180e4/
2022-09-19||Biden: Amerikaanse troepen beschermen Taiwan bij Chinese invasie||Op de vraag of Amerikaanse troepen Taiwan zullen beschermen, zei Biden: “Ja, als er sprake is van een ongekende aanval.” Niet eerder liet de Amerikaanse president zich zo duidelijk uit over eventuele Amerikaanse steun voor Taiwan. In het interview met CBS werd hem gevraagd of de beloofde steun betekent dat er, anders dan bijvoorbeeld nu in Oekraïne het geval is, ook Amerikaanse troepen naar het eiland worden gestuurd om te helpen bij de verdediging. “Ja,” antwoordde Biden daarop. Een woordvoerder van het Witte Huis liet na afloop van het interview, dat al op donderdag werd opgenomen, weten dat de uitspraak van Biden niet aansluit bij het officiële beleid van de Verenigde Staten. De vraag of Amerikaanse troepen in het geval van een Chinese invasie naar Taiwan afreizen blijft onbeantwoord, aldus de woordvoerder. Wel heeft Amerika wapens aan Taiwan beloofd zodat het zichzelf kan verdedigen. Eind mei baarde Biden ook al opzien door te zeggen dat het verdedigen van Taiwan een belofte is die de Verenigde Staten zichzelf hebben opgelegd. Die uitspraak zette kwaad bloed in Beijing, dat Taiwan als afvallige provincie beschouwt. Ook nu heeft Peking boos gereageerd op de uitlatingen van Biden. Het Chinese ministerie van Buitenlandse Zaken spreekt van ‘ernstige schendingen’ van Amerikaanse toezeggingen om de onafhankelijkheid van Taiwan niet te steunen. De Chinese woordvoerder sprak tijdens een persconferentie van een ‘onjuist signaal aan Taiwanese separatistische onafhankelijkheidstroepen’. Sinds het bezoek van de Amerikaanse toppolitica Nancy Pelosi aan Taiwan vorige maand staan de verhoudingen tussen China en de VS op scherp. China voerde dagenlange militaire oefeningen uit in de wateren rond de eilandstaat in de nasleep van haar bezoek. Beijing heeft Washington gewaarschuwd ‘niet met vuur te spelen’ rond Taiwan.||https://www.parool.nl/wereld/biden-amerikaanse-troepen-beschermen-taiwan-bij-chinese-invasie~b0897320/
2022-09-19||Porsche gaat naar de beurs, verwachte opbrengst: 70-75 miljard||Voor een nieuwe Porsche 911 betaal je 159.200 euro, voor een Cayenne 109.000. Maar voor tussen de 76,50 en 82,50 euro ben je binnenkort voor een deel eigenaar van een van ’s werelds bekendste automerken. Porsche is eigendom van Volkswagen. Met de geplande beursgang wil het bedrijf tussen de 70 en 75 miljard euro verdienen. De uitgifteprijs zal tussen de 76,50 en 82,50 euro per aandeel liggen, maakte het autoconcern uit Wolfsburg bekend. Eerder lagen de verwachten nog wat hoger en ging Volkswagen ervan uit dat het tot 85 miljard zou verdienen met de beursgang. Met de geplande opbrengst zou het een van de grootste Europese beursgangen in jaren worden. Porsche krijgt op donderdag 29 september een eigen notering aan de beurs in Frankfurt. De oorlog in Oekraïne zorgde het afgelopen jaar voor veel onzekerheid en dalende beurskoersen. Toch is er nog veel interesse bij investeerders voor de luxesportautofabrikant Porsche. Zo hebben grote institutionele beleggers interesse in de aandelen. Persbureau Bloomberg schrijft dat onder meer de Qatar Investment Authority en het Noorse staatsfonds Norges Bank (het overheidsinvesteringsfonds waarmee de Noorse oliemiljarden worden belegd) voor 3,7 miljard euro in Porsche willen kopen. Volkswagen wil de miljardenopbrengst van de verkoop van een deel van zijn belang in Porsche investeren in de ontwikkeling van elektrische auto’s.||https://www.parool.nl/wereld/porsche-gaat-naar-de-beurs-verwachte-opbrengst-70-75-miljard~b0d17956/
2022-09-19||Winter van de waarheid voor corona-aanpak: ‘Verwacht dat we heel eind komen met lichtere maatregelen’||In de zomer was er nog coronaoverleg in het kabinet en geregeld raken mensen in haar omgeving besmet, dus voor minister van Economische Zaken Micky Adriaansens (VVD) staat vast: “Het virus is niet weg, al lijkt het soms misschien wel zo.” Corona blijft. “Dus is het goed als we niet meer in de paniekstand schieten en een goed plan hebben waarmee we de winter in kunnen,” zegt Adriaansens, zittend aan een grote vergadertafel in haar werkkamer op het ministerie van Economische Zaken. Alles is erop gericht dat het bij beperkte en vrij pijnloze interventies blijft als het virus onverhoopt toch weer harder rondgaat. “Ik wil dat we openblijven, dat ondernemers door kunnen. Het virus heeft zoveel leed veroorzaakt. Bij mensen die ziek werden, overleden, long covid kregen, maar ook ondernemers die ontzettend geraakt werden. Dus ons beste scenario is dat we hier over een half jaar weer zitten en al deze sectorplannen niet nodig zijn geweest,” wijst Adriaansens voor zich op tafel. Daar ligt een stapel papier met per sector een ‘maatregelenladder’ in geval van een heropleving van het virus. Een nieuwe ‘coronathermometer’ geeft voortaan aan in welke risicofase het virus verkeert, de maatregelenladder sluit daarop aan. Die begint met basisprotocollen rond hygiëne en ventilatie en eindigt in een aantal sectoren met heftiger ingrepen als de coronapas (1G of 3G), een mondkapplicht en zelftestadvies. De precieze maatregelen verschillen per sector. “Er zit altijd spanning op, dat is logisch. De horeca heeft heel veel last gehad van corona, denk alleen al aan het nachtleven. En het is ook niet makkelijk om iedereen op één lijn te krijgen; een discotheek is compleet anders dan een kroeg op de hoek. De horeca begrijpt dat voorbereidende maatregelen nodig zijn. Maar goed, ik heb niet elke cafébaas gesproken, er zullen altijd mensen kritisch zijn.” “Ja, maar neem die ic-capaciteit. Als je 30 procent meer ic-bedden zou hebben – en probeer maar eens die verpleegkundigen te vinden – heb je misschien een week respijt als het virus exponentieel groeit. Dat gaat ons probleem niet oplossen. Het is met dit virus ook zo dat we ruim 17 miljoen bondscoaches hebben, iedereen heeft een mening en weet het beter. Belangrijk is dat we nu samen aan de slag gaan. Wij als overheid doen er alles aan om het land open te houden. Ondernemers hebben ook belang bij weinig virusverspreiding, al is het maar omdat anders hun personeel besmet raakt en massaal uitvalt.” Lees verder na de foto. “Sommige sectoren zeggen het keihard nodig te hebben om open te blijven, zij vragen er zelf om. Cultuurinstellingen en evenementenorganisatoren zeggen: help ons, we hebben dat nodig. Dus ik zal me daar hard voor maken, kijken wat mogelijk is en opnieuw het draagvlak in de Tweede Kamer wegen.” Adriaansens meldt desgevraagd dat het om 1G (iedereen testen) of 3G gaat. “2G (ongevaccineerden niet welkom, red.) is nu een politieke no-go.” “Ik ben niet voor een vaccinatieplicht, wel vind ik dat als iemand ervoor kiest niet gevaccineerd te zijn, dat je mag kijken of diegene dan wel overal toegang krijgt (het 2G-protocol, red.). Maar laten we wel wezen: er is momenteel helemaal geen politiek draagvlak voor een plicht of prikkel op die manier. En dit thema polariseert enorm, terwijl we het juist samen moeten doen.” “Ik ben geen medicus of epidemioloog. Maar met de virusvariant die we nu hebben, hoop en verwacht ik dat we echt een heel eind kunnen komen met lichtere, preventieve maatregelen. Maar noodmaatregelen kunnen nodig zijn, we zijn al vaker verrast. Die restricties kun je niet uitsluiten. Als ziekenhuizen overlopen bijvoorbeeld, moet je ingrijpen.” “We hebben onvoorstelbaar veel miljarden daaraan uitgegeven in eerdere golven, dus we willen wel gerichter ingrijpen. Zowel als het om lockdownmaatregelen gaat als de steunpakketten die nodig zijn. Dat geld is lang niet altijd goed terechtgekomen en ook niet iedereen is op de goede manier geholpen. Maar ik wil daar niet terechtkomen, ik wil zoveel mogelijk in de groene en gele zone blijven op de maatregelenladder.” “Dat is ook zo. Als politici wil je het liefst een plan en dan een rechte voorspelbare lijn van A naar B naar C. Maar dat kan niet. Wel weten we nu echt beter hoe we moeten voorbereiden en reageren – dat gaan we dus doen.”||https://www.parool.nl/nederland/winter-van-de-waarheid-voor-corona-aanpak-verwacht-dat-we-heel-eind-komen-met-lichtere-maatregelen~b8f67d4ee/
2022-09-19||Louis van Gaal geeft update over gezondheid: ‘Je moet dit managen, dat is het enige probleem’||“Ik schaam me niet voor mijn ziekte,” reageerde Van Gaal op de vraag of hij wil vertellen hoe het nu met hem gaat. “Dit is geen ziekte waar je ziek van bent of die je voelt. Je moet dit managen, dat is eigenlijk het enige probleem. Maar ik heb genoeg energie om dit te managen.” “Het probleem is dat je beheersing zou moeten hebben over je urine. Dat is natuurlijk heel wat minder als je prostaat wordt weggehaald. Dat moet terugkomen en dat heeft tijd nodig. Dat moet je kunnen managen. Maar dat gaat gelukkig goed nu.” Tijdens het voorbereiden van Oranje op het WK heeft Van Gaal niet het idee dat hij wordt gehinderd door zijn gezondheidssituatie. “In principe heb ik er geen last van, maar dat heeft ook met energie te maken. Ik krijg energie van de jongens.” Van Gaal kijkt dan ook vol vertrouwen uit naar het WK voetbal, dat van 20 november tot en met 18 december in Qatar wordt gespeeld. Oranje neemt het in de poulefase op tegen Senegal, Ecuador en het gastland. De komende week krijgt de bondscoach weer de gelegenheid om verder aan zijn ideale formatie te sleutelen, als Oranje in de Nations League aantreedt tegen Polen (donderdag) en België (zondag). Maandag heet hij in Zeist zijn selectie welkom. “Ik denk dat we een hele goede groep hebben en dat er ook een goede hiërarchie is. Qua individuele kwaliteit zijn landen als Engeland, Duitsland, Frankrijk en Spanje verder. Maar ik probeer van deze ploeg het beste team te maken. Als we allemaal aan hetzelfde touwtje trekken, denk ik dat we best een kans maken. De spelers willen er in ieder geval alles aan doen, daar heeft die ziekte van mij misschien ook wat aan bijgedragen.” Van Gaal heeft doelman Justin Bijlow niet afgeschreven voor het WK voetbal in Qatar. “Nee, natuurlijk niet. Dat geldt voor alle spelers. Justin keept op dit moment niet geweldig. Dat weet hij zelf ook.” Van Gaal passeerde de keeper van Feyenoord voor de komende interlands in de Nations League. Bijlow zei na de 4-3-nederlaag bij PSV dat hij ietwat verrast was dat hij niet was geselecteerd. “Ik weet ook wel dat ik niet in topvorm ben, maar denk niet dat ik in een mindere fase zit,” zei hij. Van Gaal reageerde bij Tan met klare taal. “Wat is het verschil tussen een mindere fase en niet in topvorm? Zelfkritiek is spelers meestal vreemd.”||https://www.parool.nl/sport/louis-van-gaal-geeft-update-over-gezondheid-je-moet-dit-managen-dat-is-het-enige-probleem~b16d6c9a/
2022-09-19||Sihame beantwoordt wraakporno met bloederige wraak||Meteen na aflevering één werd vorige maand geschrokken gereageerd op de nieuwe NPO 3-serie Sihame. Een keel werd doorgesneden en rochelend en bloedspuwend kwam Sihames eerste slachtoffer aan zijn eind. Het was allemaal iets te gruwelijk voor het uitzendtijdstip even voor negen uur. Ook voor Lips was de serie even wennen. Behalve rauw, waren de jonge acteurs en hun slang uit een achterbuurt van Den Haag soms onverstaanbaar. De kijkcijfers waren – hoe onterecht ook – niet om over naar huis te schrijven. De aflevering van gisteren, de vierde, verhelderde veel. Eindelijk maakten we mee hoe hoofdpersoon Sihame door het lint ging toen op school een seksfilmpje van haar rondging, gemaakt door het vriendje dat zij net had ontmaskerd als vreemdganger. Omdat haar telefoonnummer in het filmpje was gezet, bleef haar mobieltje maar ronken door appjes van onbekende nummers die haar voor hoer uitmaakten – gekmakend natuurlijk. Geschrokken vrienden en klasgenoten vroegen wat in haar gevaren was of maakten meteen maar klemmende verwijten dat ze een schande was voor haar moeder of hun godsdienst. Sihame slaat terug en beantwoordt de wraakporno met een bloederige wraak, dat is de rode draad van de serie. Een mooi idee van Achmed Akkabi, bekend van onder meer van Mocro Maffia. Daar doet deze serie ook meteen aan denken. Een voor een rekent Sihame af met de jeugdbende rond haar ex, de ‘lachgaskeizer’ die zijn bezorgdienst voor ballonnetjes en lachgastanks combineert met een handeltje in blootfilmpjes die met gladde praatjes aan meisjes zijn ontlokt, waarna zij als ‘kech’ (hoer) lelijk te kijk worden gezet – of zoals de jongens het zelf noemen: exposed. Dat belooft nog wat. Deze serie verdient meer kijkers en zal de doorbraak betekenen van jong talent zoals hoofdrolspeler Ahlaam Teghadouini en regisseur Shamira Raphaëla. Heel benieuwd hoe het afloopt met Sihame, we zijn pas op de helft. Duidelijk is alvast dat ze gruwelijk hard kan slaan. Reageren? hanlips@parool.nl||https://www.parool.nl/kunst-media/sihame-beantwoordt-wraakporno-met-bloederige-wraak~b8f8a811/
2022-09-19||Hier in de Bijlmer scoor je de lekkerste oer-Hollandse frikandellen	||Voor de ‘snackie’ van Ganze staan altijd reigers te loeren. Je kunt het ze niet kwalijk nemen, want de gefrituurde kippenvleugels van deze zaak zijn lokaal wereldberoemd. Die liggen vers in de vitrine te wachten en doen je twijfelen of je echt alleen nasi, roti of biryani wilt bestellen. Óf de frikandel met ketchup, die hier voor 1,80 euro over de toonbank gaat. Deze wordt voor je opengesneden en met de rode tomatensaus gevuld. Door de alomtegenwoordige kiparoma in de zaak is het alsof je twee snacks tegelijk eet. In deze tot foodhallen omgetoverde parkeergarage brengen vele culinair ondernemers uit Zuidoost hun roti, johnny cake en fufu aan de hongerige man. Het klinkt als vloeken in de kerk, maar naar een simpele frikandel is het hier zoeken tot je van de trek een ons weegt. World of Food gaat in 2023 tegen de grond om plaats te maken voor een nieuw, permanent onderkomen. Naast de parkeergarage zijn er al appartementen in aanbouw. Het is te hopen dat er in de bouwplannen rekening is gehouden met frikandellenfans. De E-Buurt kent weinig eetgelegenheden. Hoe anders was dat toen vanaf de jaren negentig de beroemde Surinaams-Nederlandse Patrick Rechards zijn barbecuecatering runde vanuit de inmiddels gesloopte flat Eeftink. Gelukkig vind je net over de grens met Diemen Snackwagen Oranje, naast de Hogeschool Inholland. De wagen staat bij buurtbewoners, studenten en kantoorlui bekend om de döner kebabs en de broodjes falafel. Maar voor 1,50 euro bestel je er ook een opvallend egale frikandel, met ketchup eroverheen én ernaast in het bakje. Tot 1986 had de F-buurt een eigen winkelcentrum (Fazantenhof) waar je vast en zeker frikandellen kon scoren. Tegenwoordig zijn de Bijlmernaars hier aangewezen op de Shopperhal in de naastgelegen Amsterdamse Poort. De Shopperhal is een overdekt winkelcentrum en herbergt vele eetzaken, waaronder de King Döner. Deze specialist in mixed grillschotels serveert ook frikandellen, al zijn die niet te vinden op de grote menuborden. Voor 2,25 euro krijg je een ietwat dunne variant met ketchup. Hoe dan ook is het een goed excuus om de nog authentieke Shopperhal te bezoeken, want er staat een ingrijpende renovatie op de planning. Snackbar Kraampje kijkt uit op de Karspeldreef en links en rechts achter de aanhangwagen doemen de flats Huigenbos en Hakfort op. In het hevig gesloopte en gerenoveerde stadsdeel is deze aanblik een herinnering aan de originele Bijlmerarchitectuur. Door de buurtkinderen wordt een van de snackbarhouders steevast ‘kameraad’ genoemd. ‘Wat zei ik over “ey kameraad”?’, dient hij een vrijpostig ventje van repliek. ‘Meneer Kameraad’, corrigeert het kind zichzelf. Meneer Kameraads frikandel gaat voor 2,10 euro over de toonbank, inclusief 20 cent pintransactiekosten en ketchup. Zo onder de rook van metrostation Kraaiennest voelt Anytyme Rawal niet als een vestiging van een landelijke franchiseketen. De cafetaria is zelfs zo buurteigen dat je er zomaar een bekende tegenkomt die graag de frikandel van 1,60 euro voor je afrekent. Je merkt pas dat hier een groot bedrijf achter zit als je te horen krijgt dat ketchup 1,50 extra kost. Opvallend is ook dat je de snack los in een bruin zakje meekrijgt. En zonder ketchup is het toch wat lastiger te verorberen. In dit deel van de Bijlmer spant de Ernos de snackbarkroon, maar vanuit metrostation Venserpolder stuit je eerst op een kraampje met een levensgrote poster van een frikandel en een bakje ketchup. SH Snacks (op het uithangbord staat S-A Snacks) huist in een witte container met koningsblauwe accenten. ‘Gelijk opeten?’, vraagt de sympathieke verkoper van achter tralies en glas. ‘Dan snijd ik voor je in stukkies.’ De service, de ketchup en het houten vorkje zitten inbegrepen bij de prijs van 2,30 euro.||https://www.parool.nl/ps/hier-in-de-bijlmer-scoor-je-de-lekkerste-oer-hollandse-frikandellen~b6fb39ba/
2022-09-19||Hoe kan Amsterdam de Wallen terugveroveren – en moeten we dat willen?||In een nieuwe aflevering van Amsterdam wereldstad zoomt presentator Lorianne van Gelder in op de Wallen. Nu de drukte weer net zo hevig is als voor de pandemie, zijn er veel Amsterdammers die dit stukje binnenstad liever vermijden. Maar voor de circa 4500 buurtbewoners is dat geen optie. Hoe is om het je buurt dagelijks te moeten delen met massa’s toeristen? En sorteren alle maatregelen van de gemeente om de drukte in te dammen al enig effect? Van Gelder praat erover met politiek verslaggever van Het Parool David Hielkema en met Bert Nap, die al sinds de jaren zeventig in de rosse buurt woont. Nap vat de transformatie van de buurt als volgt samen: “Als ik vroeger mijn ome Jaap tegenkwam op de Wallen had ie op de volgende verjaardag wat uit te leggen. Tegenwoordig neem je je vriendin ermee naartoe.” Liefhebbers van snoepwinkels kunnen hun hart ophalen op de Wallen, maar een betaalbare bakker is er niet meer te vinden. “Als mijn vrouw brood gaat halen, neemt ze de Noord/Zuidlijn,” zegt Nap. Toch waakt de buurtbewoner voor het beeld dat vroeger alles beter was. “In mijn begintijd was dit een junkbuurt, er kwamen geen toeristen, veel te gevaarlijk. Overal lag glas. Je autoradio werd standaard gejat en je fiets moest je met je lijf beschermen.” Samen met Hielkema schetst Nap een beeld van hoe de buurt transformeerde naar een toeristische trekpleister, hoe dit aanvankelijk als een groot succes werd beschouwd maar dat beeld langzaam begon te kantelen. In tegenstelling tot haar voorgangers spreekt burgemeester Femke Halsema zich duidelijk uit over de toestand op de Wallen. De afgelopen jaren voerde ze tal van maatregelen in om overlast aan te pakken, van een alcoholverbod tot een hotelstop. Georganiseerde kroegentochten en veel rondleidingen zijn er sinds 2020 ook verboden. Over de twee meest ingrijpende maatregelen – de invoer van het i-criterium waardoor toeristen niet meer naar coffeeshops mogen en het verplaatsen van de sekswerkers naar een erotisch centrum elders in de stad – is nog veel discussie in de politiek, maar Nap ziet het gesprek langzaam veranderen. “Volgens mij is het al aan het indalen dat het hier binnenkort verleden tijd gaat zijn. Sommige raamexploitanten zijn al gestopt. Er komen nu ramen in de verkoop om er een woonhuis van te maken. De daadkracht om de Wallen te veranderen groeit, want we weten allemaal: zo kan het niet langer.” Dat het anders kan, ervoer Nap tijdens de pandemie. Zijn ‘monumentale’ ervaringen met de buurt in die periode en alles over de succesvolle en minder succesvolle maatregelen die zijn genomen om de drukte te beteugelen, hoor je in de nieuwe aflevering van onze podcast Amsterdam wereldstad.||https://www.parool.nl/podcasts/hoe-kan-amsterdam-de-wallen-terugveroveren-en-moeten-we-dat-willen~b3726e6f/
2022-09-19||ABN Amro roept op tot uitstel steunmaatregelen: ‘Er is nog geen energiecrisis’||Economen van de bank keken de afgelopen acht maanden naar de maandbedragen en eindnota’s van een miljoen huishoudens om tot de conclusie te komen dat ‘er nu nog geen energiecrisis is’. “Het gemiddeld maandbedrag was in augustus 166 euro, vorig jaar augustus 132 euro,” zegt hoofdeconoom Sandra Phlippen van ABN Amro. Dat is een stijging van 26 procent. Dat percentage staat in schril contrast met het CBS-inflatiecijfer voor energie van 152 procent. Het Centraal Bureau voor de Statistiek rekent alsof ieder huishouden elke maand een nieuw contract moet afsluiten, waardoor de prijsstijging veel hoger lijkt dan hij werkelijk is, meent ABN. “Er zijn mensen die 500 euro betalen, maar dat zijn extreme uitzonderingen,” aldus Phlippen. “Wij schatten op basis van onze data dat niet meer dan 1,5 tot 2 procent nu een voorschot moet betalen dat meer dan 150 procent is gestegen. We zien bij een grote groep ook het omgekeerde: ruim een derde van de huishoudens betaalt nu een maandbedrag dat láger is dan vorig jaar augustus. We hebben de energiebedrijven gebeld om te checken of dit echt klopt en zij bevestigen het. Dat komt door de zachte winter, zuiniger gedrag, verduurzaming met zonnepanelen bijvoorbeeld en minder belasting op energie.” Het CBS becijferde dat er in de eerste helft van het jaar 16 procent minder gas werd verstookt. Uit de data van ABN Amro blijkt dat in de eerste acht maanden van het jaar de helft van de huishoudens op de jaarnota geld terugkreeg van het energiebedrijf. En wie moet bijbetalen, 21 procent van de huishoudens, doet dat ook keurig, stelt de bank. De energiebedrijven bevestigen dat er nu nog geen grote toename is van wanbetalers. Dat wordt pas begin 2023 verwacht als stookkosten en de maandbedragen flink oplopen. Omdat de energierekeningen van huishoudens zo enorm verschillen, stellen ABN-economen dat generieke steunmaatregelen nu de problemen juist groter maken. “Door alle verhalen lijkt het of de energiecrisis er nu in volle hevigheid voor iedereen is, maar dat is niet zo. De energiecrisis komt er wel aan. Dus maak het beleid. Zet alles klaar om het uit te voeren, maar wacht tot het nodig is. Anders loopt de inflatie nóg verder op.” Eerdere maatregelen zoals verlaging van de btw op energie en verlaging van de energiebelasting kwamen ook terecht bij mensen die geen hogere energierekening hadden, bijvoorbeeld omdat ze nog een contract hadden met oude lage tarieven. Zij incasseren op jaarbasis gemiddeld zo’n 500 euro aan steun. Minima kregen 1300 euro overgemaakt. Phlippen: “Als het kabinet nu weer met miljarden euro’s gaat strooien die niet de extra kosten repareren maar extra koopkracht creëren doordat het geld terecht komt bij mensen die geen hogere rekening hebben, dan krijg je heel veel extra inflatie. Die kan met procentpunten omhoog gaan. Dat is een grote zorg die bij ons leeft.” “Help alleen mensen die kopje onder dreigen te gaan, probeer niet ieders koopkracht te herstellen. Als je de inflatie echt aan wil pakken dan kom je niet onder de pijnlijke constatering heen dat mensen hun consumptie terug moeten schroeven. De inflatie die we nu hebben is het gevolg van minder beschikbare energie. Linksom of rechtsom zullen we minder moeten gebruiken, want er ís niet meer energie. Als de vraag vermindert, daalt de prijs. Als je de gehele prijsstijging voor mensen compenseert, dan is de prikkel om te bezuinigen en minder gas te verbruiken verdwenen.’’ Phlippen pleit ervoor om de energieprijzen voor het basisdeel – bijvoorbeeld 1000 kuub gas en 2000 kWh stroom – tegen een ‘sociale’ prijs - vast te zetten. Voor het meerverbruik zouden energiebedrijven de marktprijzen mogen rekenen. “Wie daarbovenop dan zijn zwembad wil opwarmen mag dat natuurlijk flink voelen.”||https://www.parool.nl/nederland/abn-amro-roept-op-tot-uitstel-steunmaatregelen-er-is-nog-geen-energiecrisis~bafb3dae/
2022-09-19||Crisiskabinet holt van brand naar brand: ‘Waarom pas een plan als de crisis er al is?’||Zelden was de houdbaarheidsdatum van de Prinsjesdagplannen zo beperkt als nu. Met uiterst grillige prognoses en een extra noodpakket in de maak beseft minister van Financiën Sigrid Kaag dat ‘terughoudendheid past’: ‘De toekomst zal moeten uitwijzen of dit pakket toereikend is,’ schrijft de vicepremier van D66 in het voorwoord van de miljoenennota, in bezit van deze krant. ‘In tijden van onzekerheid zoeken we houvast. Het is aan de politiek om tegemoet te komen aan de zorgen van nu.’ Maar begint het kabinet daar wel op tijd mee? Morgen is het Prinsjesdag, maar tot nu lopen er gesprekken over een extra noodregeling voor de hoge energiefactuur. Die pleister komt dan boven op het al aangekondigde compensatiepakket van 16 miljard euro – ‘historisch in omvang’, vindt het kabinet. Al is de uitwerking een heikel punt. Om nu snel een regeling op te tuigen is niet makkelijk. Als het via de belastingdienst moet, lopen daar de computers verder vast. En grip op de energiebedrijven heeft de overheid niet. Waar andere landen – het Verenigd Koninkrijk en Frankrijk – er wel eerder in slaagden prijsplafonds in te stellen, bakkeleit Nederland nog. Terwijl het idee absoluut niet nieuw is: al afgelopen voorjaar pleitten oppositiepartijen voor een maximaal factuurbedrag. Als dat pad toen gekozen was, had het nu allang geregeld kunnen zijn, claimen zij. “De hele oppositie vraagt al een half jaar om maatregelen, er zijn honderd voorstellen gedaan. U hebt ze allemaal van tafel geveegd,” zei PVV-leider Geert Wilders dinsdag in debat met Armoedeminister Carola Schouten (ChristenUnie). “Dit kabinet loopt weer achter de feiten aan,” zei PvdD-Kamerlid Christine Theunissen. Het Kamerlid ziet een patroon: “Het kabinet belooft steeds met plannen te komen terwijl we allang in die crisis zitten.” Vaker lijkt het alsof de politiek wacht tot de ijsberg in zicht is voordat de Titanic wordt bijgestuurd. Alsof de crisis eerst compleet moet zijn. In Ter Apel sliepen al weken mensen buiten toen Defensie pas werd ingeschakeld. De corona-aanpak voor komende winter in buurland Duitsland is al goedgekeurd door het parlement, in Nederland is wet- en regelgeving nog niet besproken in de Kamer. En rond de energiefactuur lijkt het pas de laatste weken echt alarmfase één. Terwijl vroeg ingrijpen toch echt erger voorkomt, zegt hoogleraar crisismanagement Arjen Boin. “Sommige crises ontstaan sluipenderwijs en worden bewust niet meteen aangepakt. Ter Apel is gevolg van politieke keuzes: Defensie had op dag één ingeschakeld kunnen worden. Maar te vroeg ingrijpen is ook riskant: stel je voor dat je preventief carnaval had afgelast in februari 2020. Mensen in het zuiden van het land hadden gezegd: jullie zijn gek, er is nog niet één coronapatiënt hier. En als een vroege ingreep slaagt, komt er geen crisis. Dat is fijn, maar dan kan je later ook niet zeggen: dit heb ik voorkomen of verholpen. Voor de politiek ook niet per se ideaal dus.” Niet alleen oppositieleden of experts zijn kritisch: ook de Wetenschappelijke Raad voor het Regeringsbeleid kraakte onlangs vergelijkbaar harde noten. De adviesraad constateert dat Nederland niet op tijd begonnen is met de voorbereidingen op een nieuwe winter met het coronavirus. De wetgeving is nog niet op orde, heikele discussies zijn almaar doorgeschoven. En door de stapeling van alle problemen dreigt de overheid ‘van crisis naar crisis te hollen’, waarschuwt de Raad: “Het risico bestaat dan dat politiek en samenleving pas beginnen met de voorbereiding wanneer het opnieuw crisis is.” Te laat, dus. In de coalitie wordt dat ontkend, ingewijden stellen dat er heus hard gewerkt wordt aan een oplossing. Maar Nederland wordt in crisistijd wel slachtoffer van eigen producten uit vredestijd. Tijdens de uitbraak van corona zat de marktwerking in de zorg de patiëntenspreiding vooral in de weg. En de vergaande liberalisering van de energiemarkt vormt nu een horde voor de overheid. Inzicht in de markt en de situatie van klanten is er daardoor amper. Wat ook ingewikkeld is: van ministeries die jarenlang vooral nota’s moesten produceren en beleid moesten maken, wordt opeens actie en praktisch werk verlangd. Ambtenaren van Volksgezondheid moesten ziekenhuisbedden gaan verdelen en mondkapjes inkopen, de ministeries van Sociale Zaken en Economische Zaken moeten plots een list verzinnen voor de hoge energiefactuur. “Veel ambtenaren moeten ineens iets doen wat ze nooit gedaan hebben,” zegt een coalitiebron. En toch zal de koning ook wat optimisme en bemoediging preken, morgen tijdens de Troonrede in de Koninklijke Schouwburg in Den Haag. Want of er nu te vroeg of te laat wordt ingegrepen: crises gaan over. Vroeg, of laat.||https://www.parool.nl/nederland/crisiskabinet-holt-van-brand-naar-brand-waarom-pas-een-plan-als-de-crisis-er-al-is~b1c1956c/
2022-09-19||Naar garage De DS Keyzer ging je ook als je auto niét kapot was||Je kon er ook terecht als je auto nog als een zonnetje reed. Garage De DS Keyzer in Oud-West was een ontmoetingsplek voor liefhebbers van de betere Franse auto én voor buurtbewoners die trek hadden in koffie en een praatje. Maar die tijd is voorbij. In de zomer van 2020 doekte eigenaar David Kostelijk na 39 jaar zijn bedrijf op. Hij verkocht het pand aan ondernemer Daan Lucas, die er nu experience design studio Random uitbaat. Het leegruimen van de garage aan de Gillis van Ledenberchstraat werd onderwerp van de korte documentaire van regisseur Doret van der Sloot. Zij toont hoe een autogarage ook een clubhuis kan zijn waar mensen niet alleen voor motorblokken, maar ook voor elkaar zorgen. De DS Keyzer was toch al een zeer atypisch autoherstelbedrijf. Dat had niet in de laatste plaats te maken met het type auto waaraan werd gesleuteld. De DS, een stijlvol model van Citroën dat ook onder de bijnaam Snoek bekend is en al sinds 1975 niet meer wordt gemaakt, heeft een bepaald soort eigenaar, zo blijkt. Monteur Jaap Vriens zegt het zo: “Een Opel is een vervoersmiddel. Een DS is een lid van de familie.” Die familie heeft aan Kostelijk een vader van het type ‘rustig maar, alles komt goed’. Zijn eigen werkwijze – de garage oogt als een museum van auto-onderdelen waarvan de inventarislijst in een ver verleden is zoekgeraakt – acht hij eigenlijk ongeschikt voor deugdelijke bedrijfsvoering: “Zoals ik het doe, doen eigenlijk alleen mensen het die een beetje gek zijn.” Toch heeft zijn garage een trouwe klantenkring verzameld. Kostelijk nodigt de DS-rijders allemaal uit om – naar goed Frans gebruik – nog een laatste keer wijn en stokbrood te komen nuttigen tussen de krikken, radiatoren en jerrycans. Dan blijkt dat Kostelijks oud-medewerker Henk afwezig is. Henks verhaal blijft enigszins versluierd, maar duidelijk is dat zijn afglijden de garagehouder veel verdriet doet. Het zijn geen emoties die je heel vaak ziet als je een willekeurige leaseauto naar de dealer brengt voor een grote beurt. Hetzelfde geldt voor Kostelijks reactie als hij vertelt hoe hij uiteindelijk tot de beslissing kwam zijn zaak op te doeken. Op zijn missie het moment voor te zijn dat hij lichamelijk niet meer in staat was onder de carrosserie van een Citroën te duiken, noemde hij in zijn ogen ‘een veel te hoog bedrag’ bij een potentiële koper van het pand. Tot zijn verbazing werd de prijs geaccepteerd. Maar het vertrek stemt hem uiterst weemoedig. “Dan heb je een paar miljoen. Maar wat heb je daar aan?” De DS Keyzer. Maandag. 22.30 uur. NPO2.||https://www.parool.nl/amsterdam/naar-garage-de-ds-keyzer-ging-je-ook-als-je-auto-niet-kapot-was~bdf29555/
2022-09-19||Balletprogramma Aqua toont vooral de lieve kant van water||Deze zomer zagen we een aantal imposante verschijningsvormen van water voorbijkomen. Zoals de kolkende modderstromen die hele dorpen wegvaagden in Pakistan. Of het natuurgeweld van een afbrekende gletsjer in de Italiaanse Alpen. Over dat soort water – ruig, hard, destructief – gaat de voorstelling Aqua van Introdans niet. Het Arnhemse dansgezelschap zette vier choreografieën bij elkaar die vooral de lieve eigenschappen van water benadrukken: vloeiend en verkwikkend, een bron van leven. Precies wat je zoekt in een wellnessparadijs. Tijdens een balletavondje zou iets meer variatie en contrast welkom zijn. Het frisse spagevoel komt vooral tot uiting in Azul van Jorge Pérez Martínez. Deze geheide publieksfavoriet uit 2017, met een bezetting van achttien dansers, is ambachtelijk gezet op Spaanse gitaarmuziek. Speciaal voor Aqua breidde Martínez de choreografie uit met een Italiaans deel, op Vivaldi’s Concert voor twee mandolines. Het tegen een blauwe achterwand uitgevoerde ballet sprankelt en golft, met af en toe een spettertje. Het is mediterraans en opgewekt, maar ook wat oppervlakkig. Dat geldt evenzeer voor Océana van Lucinda Childs, in 2011 gecreëerd voor het Ballet de Nice Méditerrannée. Op het achterdoek worden beelden geprojecteerd van een zee die baadt in zonlicht. Tegen dit decor wisselen groepen en duetten elkaar af. Childs haalt de scherpe randjes van haar befaamde minimalistische stijl af, door te kiezen voor een uitgesproken klassiek bewegingsidioom. Met enkele tangoposes knipoogt ze naar de Argentijnse wortels van Osvaldo Golijov, aan wiens spirituele compositie Océana (1996) ze haar ballet heeft opgehangen. Vérine Bouwman maakt dankbaar gebruik van Childs’ elegante passen om zich in haar duet met Salvatore Castelli te bewijzen als de uitblinker van de avond. Sidi Larbi Cherkaoui opent de voorstelling met de sterkste bijdrage: Harbor Me uit 2015. In een overzichtelijke afwisseling van krachtige solo’s en complexe trio’s zet de Vlaamse choreograaf drie mannen flink aan de arbeid. Vooral in het groepswerk, waarin de lichamen van de dansers samenvloeien in onnavolgbare lichaamssculpturen, is Cherkaouis signatuur onmiskenbaar. Als het drietal in het tegen de pantomime aanschurkende slotdeel de samenwerking opzoekt, door met elkaar fictieve doosjes te bouwen en door te geven, balanceren dansers en choreograaf op het randje van de kitsch. Om uiteindelijk toch aan de goede kant te landen. Manuel Vignoulle breekt daarentegen zonder enige gene door de kitschbarrière. De lichamelijke constructies waarin twee mannen en een vrouw zich laten buigen in In Earth (2018) doen op het eerste oog denken aan Cherkaoui. Maar waar de Vlaming uitblinkt in subtiele en organische overgangen, daar zoekt de in New York werkende Fransman het vooral in atletische powerposes. De in tribaal gedecoreerde pakjes gestoken dansers verzuipen in de overdadig galmende zweefmuziek van de Duitse newagemuzikant Deuter.||https://www.parool.nl/kunst-media/balletprogramma-aqua-toont-vooral-de-lieve-kant-van-water~b509471d/
2022-09-19||Kunstenaar Sheila Hicks (88): ‘Textiel is zacht, buigzaam en flexibel – net als het menselijk lichaam’||“Ik heb veel te danken aan Nederland,” zegt Sheila Hicks. “Toen hij directeur was van Museum Boijmans Van Beuningen daagde Wim Crouwel me telkens uit om dingen te maken voor ingewikkelde ruimtes. En Willem Sandberg gaf me in 1974 een van mijn eerste grote solo’s in het Stedelijk Museum. Hij kocht ook het werkTrapèze de Cristobal dat jarenlang in de entree van het museum hing. Het was het eerste wat bezoekers zagen.” De bijna zes meter lange dradenbundels in schakeringen van rood, oranje, paars en blauw zijn sinds kort weer te zien, nu als onderdeel van de nieuwe collectieopstelling. En ook Hicks zelf is teruggekeerd naar Amsterdam, voor een tentoonstelling bij Galerie EenWerk. Hoewel ze trots is op de museale aandacht, heeft ze altijd een zwak gehad voor non-museale presentatieplekken, vertelt ze. “De vorm van de ruimtes is anders, minder vaak een witte doos. Er zijn openingen en licht, allemaal verrassingselementen.” Vergelijkingsmateriaal heeft de 88-jarige kunstenaar genoeg. Gedurende een carrière die meer dan zes decennia omspant, heeft ze overal ter wereld tentoongesteld. De basis voor dat rijke CV werd eind jaren vijftig gelegd aan de Yale School of Arts, waar ze studeerde onder Josef Albers. De voormalige Bauhaushoogleraar bracht haar zijn kleurenleer bij en introduceerde Hicks bij zijn vrouw, de beroemde textielkunstenaar Anni Albers. Maar het was vooral een langdurige studiereis naar Chili en de kennismaking met inheemse Zuid-Amerikaanse culturen die Hicks volmondig deden kiezen voor textiel als medium. “Textiel is zacht, buigzaam en flexibel – net als het menselijk lichaam,” licht ze haar voorkeur toe. “Alle zachte oppervlakten in je huis, van het vloerkleed en beddengoed tot de badhanddoeken en gordijnen, zijn gemaakt van textiel. Dat geldt ook voor je kleding. Dus alles waar we ons mee omringen en mee presenteren aan de wereld is gemaakt van stof. We realiseren het ons niet altijd maar textiel is de moedersleutel tot ons bestaan.” Na haar verblijf in Zuid-Amerika nam literatuurprofessor Henri Peyre haar apart, zo vertelt Hicks. “Hij zei: ‘Wat je in Chili hebt gedaan is goed, maar je zult nooit een gecultiveerde vrouw zijn als je niet in Frankrijk bent geweest.’ Dus bezorgde hij me een studiebeurs voor Parijs. Ik ging maar voelde me er oncomfortabel en vertrok na de helft van de tijd naar Mexico. Daar bleef ik vier, vijf jaar totdat ik bedacht: ik zal toch eens een gecultiveerde vrouw moeten worden.” Dat was in 1964 en sindsdien is Parijs thuis voor Hicks. Ze woont en werkt in een hofje dat een grote rol heeft gespeeld in de Franse revolutie: doctor Guillotin vond hier zijn executiemachine uit en de drukker die hier zat, printte het krantje dat opriep tot opstand. “Bovendien is het lekker centraal. Ik ben binnen veertig minuten op de luchthaven en welke kant ik ook op loop, ik kom altijd iets moois tegen.” In haar atelier werkt de hoogbejaarde kunstenaar nog iedere dag aan haar inmiddels immense oeuvre, dat voor het gemak wordt aangeduid als textielkunst, maar veel verder gaat dan de ambachtelijke associaties die de term vaak oproept. In haar gebruik van kleur, ‘een sfeerbepaler die structuur overheerst’, werkt ze als een schilder. Maar in de manier waarop ze materiaal stapelt, ophangt, omwikkelt en drapeert is ze een beeldhouwer. “Ik stel de schilderkunst niet boven het beeldhouwen of fotografie,” stelt ze zelf. “Hoe een werk uitpakt en hoe groot het wordt, hangt af van het idee en de plek waar het terechtkomt. Mijn grootste werk, dat zich in Japan bevindt, is 103 meter lang. Maar soms maak ik werk dat past in een broekzak.” Sheila Hicks: Make An Effort Every Day. T/m 5 november in Galerie EenWerk, Koninginneweg 176||https://www.parool.nl/kunst-media/kunstenaar-sheila-hicks-88-textiel-is-zacht-buigzaam-en-flexibel-net-als-het-menselijk-lichaam~bcc3e1a7/
2022-09-19||Acteur Bram Coopmans: ‘Ik moest mijn moeder vertellen dat haar vader niet haar vader is’||“Mijn opa was een indo, dus ik ook voor een achtste,” zegt Bram Coopmans in de repetitieruimte van Het Nationale Theater. Er ontstaat wat hilariteit. “Welkom bij de club, Bram!” hoor je buiten beeld Eric de Vroedt roepen. Het is een scène uit de prachtige documentaire Terwijl het liefde was die Ditteke Mensink maakte over het proces dat tot de voorstelling De eeuw van mijn moeder leidde. Beelden uit 2021. Een jaar later kijkt Coopmans er op het terras van de Tolhuistuin toch wat anders tegenaan. “Nou ja, wat ik zei, dat gelóófde ik toen ook nog. Toen we begonnen met repeteren dacht ik door De eeuw van mijn moeder ook meer over die wereld van mijn opa te weten te komen. Dat leek me interessant, omdat die achtergrond ook een bepaald deel van je identiteit bepaalt, maar het pakte anders uit. Door het bijzondere verhaal dat ik je nu ga vertellen is de voorstelling die Eric over zijn moeder maakte heel erg verbonden geraakt aan het verhaal van mijn eigen moeder.” “Ja, ze is 78, en ziet er totaal niet indo-achtig uit. Haar zus juist heel erg. Dat is altijd afgedaan met: ‘de een heeft nu eenmaal meer de genen van de een, de ander van de ander.’ Nou ja, dat kan, maar mijn zus en ik hebben altijd wel getwijfeld, want ze zijn zó verschillend. Ik heb het ook wel aan mijn oma gevraagd toen die nog leefde. ‘Bespottelijk,’ en ‘natuurlijk was opa de vader’ kreeg je dan te horen. En toen, tijdens de repetitieperiode van De eeuw dacht ik, ik ga een DNA-test doen, ik wil het nu weleens zeker weten. Nou, je voelt hem al aankomen.” “Precies. Op het moment dat ik die uitslag kreeg (dat gaat met vuurwerk en ballonnen in de app, van ‘dit is je DNA-profiel!’) dacht ik: o fuck, dit is helemaal niet goed. Er bleek voor nul komma nul procent Indonesisch bloed in mijn aderen te stromen. Dat was een hele rare gewaarwording. Voor mij, maar voor mijn moeder helemaal.” Coopmans dacht er lang over na, en besloot de uitslag van de test toen toch aan zijn moeder voor te leggen. “Zij heeft de gevleugelde uitspraak dat ze altijd wel de waarheid wil weten... dus zes weken later heb ik mijn moeder, op haar 77ste, moeten vertellen dat haar vader niet haar vader is. Dat was best emotioneel en dramatisch, ik heb het ook opgenomen maar ik durf het nog niet terug te luisteren. Voor haar is het, omdat ze haar hele leven niet geleken heeft op haar vader, natuurlijk een identiteitsvraagstuk dat plotseling wegvalt. Voor haar wás hij haar vader. Ze heeft op andere vlakken zich zijn identiteit aangemeten.” Inmiddels vermoedt Bram Coopmans hoe de vork in de steel zat. Het gerucht in de familie dat zijn moeder een ‘liefdesbaby van een priester’ was bleek waar. Via de site van de test kon Coopmans DNA-gelijkenissen (DNA-matches) achterhalen. Zo kwam hij bij ‘nieuwe familieleden’ waarvan een oudoom inderdaad in 1944 uit het priesterschap was getreden. “En mijn moeder is van 1943. Mijn oma heeft het haar hele leven voor zich gehouden. Hoogstwaarschijnlijk om een schandaal te voorkomen is mijn ‘indo opa’ met haar getrouwd en heeft het kind erkend. Vervolgens hebben ze zelf nog een kind gekregen: mijn moeders zus en die heeft wel die indotrekken. Ik heb die indovader van mijn moeder nooit gekend, en die kant van die familie leek ook ver weg. Dat blijkt nu ook wel te kloppen. Ik vond het al zo raar dat ik heel slecht tegen hitte kan. Bij warm weer zweet ik de pan uit. Ik had altijd wel zoiets van: hoe kunnen mijn roots dan daar liggen?” “Ja, voor mij wel, hoewel ik het geheim hield tijdens het repetitieproces. In die tijd wist mijn moeder het nog niet eens. Ik vond het niet netjes dan wel al de cast te informeren. Ik heb het eigenlijk die hele periode voor me gehouden. Pas vorige week heb ik het aan verschillende medespelers verteld. Eric de Vroedt heb ik het verteld toen de eerste voorstellingenreeks vorig jaar voorbij was.” “Hij was gegrepen door het verhaal. Net als iedereen. Het voelde vaak alsof ik in een documentaire zat. Dit soort verhalen lees je en dan krijg je in vijftig minuten de hele achtergrond mee, en nu zit ik er zelf middenin.” “Zeker, maar daarvoor is het nog te vers. Dat heeft tijd nodig. Bizar. Ik verheugde me om een project te doen over Indonesië zodat ik daar ook zelf wat meer in kon duiken en zo. Dat heeft een totaal andere wending genomen. Het heeft ons leven een beetje op zijn kop gezet.” De eeuw van mijn moeder, Het Nationale Theater, 22 t/m 25/9, ITA. De documentaire Terwijl het liefde was maakt tijdens het Nederlands Film Festival kans op een Gouden Kalf.||https://www.parool.nl/kunst-media/acteur-bram-coopmans-ik-moest-mijn-moeder-vertellen-dat-haar-vader-niet-haar-vader-is~bd861465/
2022-09-19||De klimaatcrisis is toch iets te zwaar voor een ontbijt||In de foyer van de Schuur in Haarlem staat een man met een sjoelbak en een kaartje voor de voorstelling SeksKlimaat. Wie de nieuwe voorstelling van Maria Goos bezoekt, krijgt het verzoek iets mee te brengen voor het decor. Het levert een vrolijk rommelige inloop op, waarin mensen oude kledingstukken en prullaria afgeven die de drie acteurs in ontvangst nemen en een plekje geven op het toneel. Die drie acteurs zijn Michiel de Jong, Sieger Sloot en Maria Goos (die het stuk tevens schreef), die in de voorstelling min of meer zichzelf spelen. Vrienden die elkaar kennen sinds 2008. Een vriendschap die via margarita’s en gin-tonics liep naar thee bij het ontbijt. Met die vriendschap en de persoonlijke anekdotes als vertrekpunt doet het stuk denken aan Smoeder, waarin Goos en Marcel Musters over hun Brabantse moeders vertelden. Maar anders dan in dat stuk lopen de de gemoederen tussen deze drie vrienden lopen tijdens hun ontbijtjes geregeld behoorlijk op. Dat komt vooral door het stokpaardje van Sieger: de klimaatcrisis. Natuurlijk, Maria en Michiel vinden die ook belangrijk, en natuurlijk, zij eten heus ook al minder vlees, maar het is zo’n deprimerend onderwerp. Dan liever praten over seks. Over het mannelijke orgasme als de norm voor wat bevredigende seks is. Over onenightstands en flirtende bakkers. Maar Sieger (met zijn klimaatverandering) laat zich niet ontkennen en in de lichtvoetige tekst van Goos dringt de ernst steeds nadrukkelijker door. SeksKlimaat is geëngageerd theater, verpakt in het gekeuvel en gekibbel van vrienden. Theater dat, net als dit drietal, zoekt naar een manier om het over zo’n immens onderwerp als het klimaatprobleem te hebben. Het resultaat balanceert soms wat wankel tussen gezelligheid en activisme, tussen humor en ernst, en is stiekem nog het meest geslaagd als portret van een vriendschap waarin alle woede, twijfel en inconsequenties daarover mogen bestaan.||https://www.parool.nl/kunst-media/de-klimaatcrisis-is-toch-iets-te-zwaar-voor-een-ontbijt~b91f3e0f/
2022-09-19||Danny had de vieze sokken van Cruijff gemist – alle vormen van liefde geportretteerd in de Hermitage||De tentoonstelling, die eerder door de Verenigde Staten heeft gereisd, is verrijkt met 16 portretten van Nederlanders en Nederlandse kunstenaars, geselecteerd in samenwerking met conservatoren van de Dutch National Portrait Gallery (tentoonstellingsmakers zonder eigen gebouw). Samen tonen ze de invloed die liefde en verlangen door de eeuwen heen hebben gehad op de portretkunst – van zestiende-eeuwse schilderijen tot hedendaagse fotografie, van de hand van wereldvermaarde kunstenaars zoals Anthony van Dyck, Ferdinand Bol, Carel Willink, Lee Miller en David Hockney. Het hart van de tentoonstelling wordt gevormd door de liefdesverhalen van een aantal legendarische liefdeskoppels, spraakmakende stellen, creatieve koppels en wereldvermaarde muzen, onder wie Oscar Wilde en Lord Alfred Douglas, Connie Palmen en Ischa Meijer, John Lennon en Yoko Ono, David en Victoria Beckham, prins Charles en prinses Diana en Johan en Danny Cruijff. Aansprekende verhalen over de liefde in al haar vormen, vanuit universele, herkenbare (maar ook nogal inwisselbare en overlappende) thema’s, van romantiek, obsessie en euforie tot tragiek en verlies. ‘Kunst, passie & tragedie’ is de goed gekozen ondertitel van deze fijne tentoonstelling. Op het tentoonstellingsaffiche staan de acteurs Laurence Olivier en Vivien Leigh, in 1937 geportretteerd door een onbekende fotograaf in de trein op weg naar Denemarken, waar ze samen Hamlet gingen opvoeren. De twee ontmoetten elkaar voor het eerst in 1935; na afloop van het toneelstuk Mask of Virtue complimenteerde Olivier Leigh met haar optreden. Volgens de overlevering begon hun spraakmakende romance twee jaar later op de set van het romantische drama Fire over England – beiden waren toen nog getrouwd. Pas in 1940 scheidden beide koppels en op 31 augustus werd het huwelijk voltrokken tussen Leigh en Olivier, ‘het koningspaar van het witte doek’. “Dit was een liefde waar ik niet echt om zat te springen, maar waar ik in werd gezogen,” aldus Olivier. “Ik kon Vivien niet weerstaan... Geen enkele man eigenlijk.” In 1656 schilderde Rembrandtleerling Ferdinand Bol dit portret van het Amsterdamse echtpaar Wigbold Slicher en Elisabeth Spiegel. Het is een portrait historié, een portret waarop de echtelieden figureren als mythologische wezens – in dit geval Paris en Venus. Slicher is gekleed in rood fluweel en reikt Spiegel een appel aan, symbool voor haar ongeëvenaarde schoonheid. Zij heeft het bovenstukje van haar jurk losgemaakt, waardoor een roomblanke borst zichtbaar wordt, en omhelst een blozende, zo goed als naakte cupido. Het gereformeerde stel was tevreden over het frivole portret; het doek hing in hun ontvangstkamer, zodat de visite er goed zicht op had. Tekst gaat verder onder de foto. De Engelse componist, pianist en dirigent Benjamin Britten en tenor Peter Pears ontmoetten elkaar in 1934, toen laatstgenoemde lid was van de BBC Singers. Het was het begin van een creatief partnerschap én een levenslange liefdesrelatie. Een liefdesrelatie die lange tijd verboden was. Sterker: er stond levenslange gevangenisstraf op, pas in 1967 werd seks tussen mannen gelegaliseerd in Engeland. Op dit fijnzinnige, ontroerende maar dus ook gevaarlijke ‘huwelijksportret’ leunt Britten tegen Pears aan, een gebaar dat te intiem is om alleen een band tussen collega’s of vrienden te suggereren. De Britse kunstenaar Samantha Taylor-Johnson filmde stervoetballer, stijlicoon annex sekssymbool David Beckham in 2004. Hij speelde toen bij Real Madrid, dat hem een jaar eerder voor bijna dertig miljoen euro van Manchester United had gekocht. Beckham doet een dutje na een training; een uur lang kun je hem van heel dichtbij bewonderen/aanbidden – zijn ontblote borst, de diamanten in zijn oren, de gouden kettinkjes om zijn nek, de kluwen hippe bandjes om zijn pols, de tatoeages op zijn schouders. Beckham waant zich onbespied – of acteert in ieder geval alsof. Het maakt hem sensueel en kwetsbaar tegelijk – de titel David verwijst niet voor niets naar Michelangelo. De Nicaraguaanse Bianca Pérez-Mora Macias en Mick Jagger leerden elkaar in september 1970 kennen op een feest na een Rolling Stonesconcert in Frankrijk. Op 12 mei 1971 – zij was vier maanden zwanger – trouwden de twee in Saint-Tropez. De Britse mode- en societyfotograaf (en achterneef van koningin Elizabeth II) Patrick Lichfield was er de hele dag bij, en maakte onder meer deze fantastische foto – let op Jaggers gelukzalige glimlach en de open champagnefles op zijn schoot – vanaf de bijrijdersstoel in de Bentley. Het huwelijk duurde tot 1978, toen Jagger – een eveneens breed uitgemeten – affaire kreeg met Jerry Hall. Bianca zag het anders: ‘Mijn huwelijk eindigde op mijn trouwdag.’ Het huwelijk tussen de Britse kroonprins Charles (32) en Diana Spencer (20) was het eerste koninklijke huwelijk dat live op televisie werd uitgezonden. Er keken meer dan 750 miljoen mensen. Het werd gezien als ‘een modern sprookje’. Maar het sprookje was van korte duur, omdat Charles zijn relatie met Camilla Parker-Bowles nooit echt beëindigd bleek te hebben. Dit ongemakkelijke huwelijksportret is ook weer gemaakt door Lord Patrick Lichfield, gezien zijn connecties met de Queen de officiële huwelijksfotograaf. Diana draagt een sluier van ruim 12 meter geborduurd met pailletten. Die zat vast aan de Spencertiara, een erfstuk van haar familie. Diana was niet gewend aan het dragen van een tiara en zei dat ze er ‘knallende koppijn’ aan overhield. Johan Cruijff, opgegroeid in de Akkerstraat in Betondorp, waar ze samen een groentewinkel hadden, ontmoette Danny Coster – de dochter van de rijke juwelenhandelaar Cor Coster uit Amsterdam-Zuid – op de bruiloft van zijn ploeggenoot Piet Keizer. Bij wijze van grap stelde Cruijff haar voor als zijn vrouw. Een jaar later was ze dat echt. Op deze fijne ANP-foto zitten de twee in hun slaapkamer op het hartvormige bed met nepsatijnen lakens. Danny, die met haar styling Cruijff al snel had veranderd in het voetbalequivalent van een popster, heeft zijn vieze sokken kennelijk over het hoofd gezien. Love Stories – Kunst, passie & tragedie: t/m 8 januari 2023 in de Hermitage, Amstel 51.||https://www.parool.nl/kunst-media/danny-had-de-vieze-sokken-van-cruijff-gemist-alle-vormen-van-liefde-geportretteerd-in-de-hermitage~b4a4158b/
2022-09-19||Djoeke Wessing (1945-2022) wás de Negen Straatjes: ‘Ze had altijd plannen’||Dieuwke Catharina Antje Wessing (Lisse, 1945) groeide op in het bollendorp Hillegom. Als jong meisje verkocht ze al samen met haar broer John zelfgemaakte bloemenslingers en organiseerde ze garagefeesten met poppenkast, dans en muziek. In 1964, na een grillige schoolcarrière op gymnasium, MMS en HBS – haar ouders scheidden in die periode – trouwde ze met de Griekse hotelmanager Michael Petropoulos. Het stel kreeg één zoon, Georgios, maar na vijf jaar kwam er einde aan het huwelijk en verhuisde Wessing naar Amsterdam. Overdag werkte ze op Schiphol, ’s avonds stond ze achter de bar van de roemruchte P-cafés of restaurant Les Quatre Canetons op de Prinsengracht. Ook werkte ze als geluidstechnicus bij het vrouwencabaret van Natascha Emanuels. In 1976 kwam Wessing terecht op antiekmarkt De Looier, waar ze na verloop van tijd haar eigen stand kreeg. Ze begon meubelstoffen uit de jaren twintig – de hoogtijdagen van de art-decostroming – uit België en Frankrijk te importeren en verkocht die in de lampenwinkel van Jan Best in de Huidenstraat. Toen ze de zaak in 1984 kon overnemen, had ze haar bestemming gevonden: Wessing werd dé art-decospecialist van Amsterdam en ver daarbuiten. “Ze had altijd plannen,” zegt Vasthi Teeken, die in 1978 een relatie kreeg met de zestien jaar oudere Wessing – in 2005, nadat bij Wessing nierkanker was geconstateerd, traden ze in het huwelijk. “Zelfs op vakantie was ze op zoek naar handel. En de zaken gingen goed. Ze leverde de stoffen voor de renovatie van café Americain, de bar van Schiller en Tuschinski. In de winkel was het een komen en gaan van bekende Nederlanders, architecten, kunstenaars en rijke bewoners van de grachtengordel. Ramses Shaffy, die om de hoek woonde, was kind aan huis.” In 1995 kwam Wessing op het idee om de negen dwarsstraten rond haar winkel als één winkelcentrum te promoten. “Dit oude leerlooiersgebied trok weinig bezoekers,” zei ze in een interview met NRC. “Ik dacht arrogant: waarom creëren we geen dorpje in de stad waar de hele wereld op afkomt? De buurt is echt geworden waar ik van heb gedroomd.” Acht jaar later richtte ze de ondernemersvereniging De 9 Straatjes op. Met uitgekiende marketingcampagnes zette ze het winkelgebied op de kaart. Wessing zorgde voor straatnaambordjes, organiseerde elk jaar in september een feest om ondernemers en buurtbewoners met elkaar in contact te brengen en vocht voor het behoud van de kleinere speciaalzaken. Onvermoeibaar probeerde ze pandeigenaren te verleiden de huren laag te houden. Voormalig stadsdeelbestuurder Guido Frankfurther zorgde er met Teeken voor dat Wessing in 2014 werd benoemd tot lid in de Orde van Oranje-Nassau. “Wessing wás de Negen Straatjes. Ze maakte gebruik van haar enorme netwerk en wist voor elkaar te krijgen dat het winkelgebied zelfs in buitenlandse toeristengidsen werd opgenomen.” Met haar eigen nering ging het ondertussen bergafwaarts. Door de opkomst van internet en de kringloopwinkels liep de verkoop zienderogen terug en waren de hoge lasten niet meer op te brengen. Wessing verhuisde nog even naar de Hallen, maar de lockdowns gaven haar de genadeklap. Teeken: “Ze was een stoere meid met een groot rechtvaardigheidsgevoel, een trotse vrouw met een gouden hart, waar je altijd van op aan kon. Maar ze was ook enorm eerlijk en eigengereid, en dat werd niet door iedereen gewaardeerd. Ze heeft hier in de buurt heel wat stront over zich heen gekregen. De koninklijke onderscheiding die ze ontving betekende veel voor haar; het lintje verzachtte de pijn van de nare manier waarop ze bij de Negen Straatjes was vertrokken.” De eerste tekenen van alzheimer openbaarden zich in 2008, een jaar nadat Wessing was gestopt als voorzitter van de ondernemersvereniging. Teeken: “Niet dat iemand dat zag, want ze was goed in het ophouden van haar decorum. We dachten eerst dat ze een burn-out had, maar aan kleine dingetjes merkte ik dat er iets anders aan de hand was.” Tot aan het einde zorgde Teeken voor haar, maar vorig jaar verhuisde Wessing naar verpleeghuis Torendael in Amsterdam-Zuid. Ze wilde het einde niet afwachten en koos zelf het moment waarop ze door middel van euthanasie uit het leven stapte. Wessing werd naar Zorgvlied gebracht in een zwarte Citroën Break, de auto waarmee ze al die jaren stad en land had afgereisd. Djoeke Wessing werd 77 jaar.||https://www.parool.nl/amsterdam/djoeke-wessing-1945-2022-was-de-negen-straatjes-ze-had-altijd-plannen~b0e84a8a/
2022-09-19||Wat wil Taghi van Mohammed B.?||Dus Taghi en Mohammed B. schrijven in de gevangenis brieven naar elkaar. Het zullen geen liefdesbrieven zijn. Hoewel… Ze sturen elkaar verzen uit de Koran. Interessant. Wil Mohammed Taghi bekeren? Of andersom? Religieus terrorisme ontmoet zwaar crimineel gedrag. Krijgen we nu een religieuze onderbouwing bij drugsdeals? Blijken de liquidaties van de mocromaffia in feite consequenties te zijn van sommige Koranteksten? Worden die moorden daarmee gerechtvaardigd? Zoekt Taghi theologische verdieping? Of sturen Taghi en Mohammed, zoals wordt gesuggereerd, elkaar via de verzen codeberichten. Mohammed B. komt de gevangenis nooit meer uit. Het schijnt dat hij daar al verschillende pogingen tot moord heeft gedaan, dus de kans op vervroegde vrijlating lijkt me verkeken. Wie weet kan hij nog wat van Taghi leren. Wat kan Taghi van Mohammed leren? Ik denk niks. Taghi wil ontsnappen en heeft daar alles voor over. Mijn vermoeden is dat Taghi intelligenter is dan Mohammed B. Maar het zou best kunnen zijn dat Mohammed hem heeft geschreven: “Als je effect wil hebben moet je een symbool pakken en vermoorden, zoals ik Theo van Gogh heb omgebracht. Grijp een Peter. R. de Vries, minister-president Rutte of prinses Amalia. Dan zit de schrik er goed in.’’ Het schijnt dat de politie inderdaad informatie heeft dat de onderwereld het tegenwoordig voorzien heeft op Rutte en Amalia. Taghi en Mohammed B. zijn beiden meedogenloos. Het zijn van die misdadigers die elkaar helpen om te ontsnappen, maar als dat is gelukt, moet je niet verbaasd opkijken als Taghi Mohammed vermoordt. Gewoon, omdat hij inziet dat Mohammed voor hem gevaarlijk is. Mohammed wordt namelijk gedreven door zijn geloof. Is er een verschil tussen religieus terrorisme en zware criminaliteit? Is religieus terrorisme verhevener? Absoluut niet. Het aantal doden door terrorisme – of dat nou religieus is of gedreven door een ander ideaal – is meestal groter dan door de harde misdaad. Het doel van Mohammed B. was dat iedereen, liefst de hele wereld, moslim werd. Daartoe was het gerechtvaardigd dat eenieder die dat niet wilde, werd omgebracht. Het doel van Taghi is duister. Hoeveel geld en macht heb je nodig om vrij te zijn, om een leuk leven te hebben? Hebben de rijksten van de wereld een prettig leven? Soms heb ik het idee dat godfathers rijk willen worden om nergens om te hoeven geven. Het dagobertducksyndroom: je kijkt naar een pakhuis vol geld en weet niet wat ermee te doen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/wat-wil-taghi-van-mohammed-b~b58b8940/
2022-09-19||Opinie: ‘De Eiffeltoren staat in het donker, maar Zuid is nog volop verlicht. Stop daarmee!’||Volgens Maarten Racz (Het Parool, 15 september) is het Stedelijk Museum de weg kwijt. Als hij aan het einde van zijn betoog ten onrechte stelt dat een kleedje behoort tot een werk van kunstenaar Mir, dan vraag ik mij af wie hier de weg kwijt is.Bram Wiertz, Amsterdam De Eiffeltoren en andere monumentale gebouwen in Parijs doen ’s avonds (eerder) de lichten uit. Als bewoner van Amstelveen die regelmatig Amsterdam-Zuid passeert, erger ik mij al langere tijd aan het feit dat bijna alle lichten in de kantoorgebouwen aangaan nog vóórdat de schemering over de stad neerdaalt. Deze brief is een oproep om ook in Nederland alle lichten in kantoor- en monumentale gebouwen ’s avonds uit te laten. En natuurlijk niet alleen in Zuid, maar bij álle kantoorgebouwen in heel Nederland. Een grote noodzaak in deze tijd van de energiecrisis. Het is niet alleen broodnodig in het licht van energiebesparing, maar het geeft ook het goede voorbeeld aan de burger. En als je dan toch bezig bent, doe dan de deur van je kantoor dicht! Dat bespaart enorm veel warmte die anders de gang op vliegt.Trees van Hennik, Amsterdam Volgens burgemeester Halsema neemt het aantal bedelbendes toe en wordt er gebruik gemaakt van kwetsbare mensen (Het Parool, 15 september). Maar bedelaars zijn altijd kwetsbaar – niemand doet dat voor zijn of haar lol, of ze nu door een bende ingezet worden of dit uit zichzelf doen. Wat is de oplossing? Niks meer geven dan? Dat zou een optie zijn als de gemeente iets verzint om te handhaven op die bendes. Anders dupeer je ook andere dak- en thuislozen.Ilona Dekker, Nieuwegein Als bewoner van de Rijnstraat is het mij vanaf de start onduidelijk geweest wat een flitsbezorger als Getir überhaupt in deze winkelstraat doet. Er zijn twee Albert Heijns, een Vomar en een Dirk gevestigd die tot 22.00 uur open zijn voor alle boodschappen die je wenst, plus nog veel andere zelfstandige levensmiddelenwinkels. Waarom zou je willen bestellen bij een flitsbezorger die alleen maar ongezonde snacks, snoep en drank verkoopt? Waarvan de bezorgers ook nog voor overlast zorgen met hun asociale rijgedrag en diezelfde bezorgers bovendien onder foute arbeidsvoorwaarden hun werk moeten doen? Waarom wil je daar medeschuldig aan zijn? De flitsbezorging heeft niets goeds te bieden, dus moet snel uit de stad verwijderen.Sophie van der Winkel, Amsterdam||https://www.parool.nl/columns-opinie/opinie-de-eiffeltoren-staat-in-het-donker-maar-zuid-is-nog-volop-verlicht-stop-daarmee~b1fff0a3/
2022-09-19||Opinie: ‘Padvindersbelofte of niet, de democratie is alleen te redden als we allemaal meedoen’||Rrrah, rrrah, rrrah! Zo klonk Prinsjesdag in mijn oren, nu zo’n driekwart eeuw geleden. Als kind luisterde je met je ouders via de radio naar de troonrede, dat hoorde zo. Al snapte je er tittel noch jota van, het was onmiskenbaar een plechtig moment. En als de koningin was uitgesproken, klonk uit de Ridderzaal een eenzame stem: ‘Leve de koningin!’ Dat was de voorzitter, maar dat wist je niet. Prompt daarop uit 150, later 225 stemmen, een beetje raspend vanachter uit de keel, het driewerf ‘Rrrah, rrrah, rrrah!’ Het was de jaarlijkse feestdag van de democratie. Maar volgens de Britse schrijver E.M. Forster zijn voor de democratie twee hoeraatjes meer dan genoeg. Drie zou te veel van het goede zijn, de democratie mocht er eens zelfvoldaan van raken. Premier Winston Churchill noemde democratie terecht ‘de slechtste bestuursvorm, op alle andere die zijn geprobeerd na’. Forster en Churchill hadden gelijk. Is er aanleiding voor dat jaarlijkse gejuich? Is het sinds hun kwalificaties niet nog erger geworden en kan het zijn dat de democratie op haar laatste benen loopt? Ze werd in Nederland precies honderd jaar geleden gevestigd, toen de vrouwen voor het eerst mee mochten stemmen. Is na een eeuw de fut eruit? We kunnen het niet uitsluiten. Politieke partijen zijn van oudsher het vehikel van de democratie. Bent u nog lid? Dan bent u een van de weinigen: minder dan 3 procent van de Nederlanders is partijlid, zo weinig dat nagenoeg elk partijlid een politieke functie krijgt (wat veelal ook hun motivatie is om toe te treden). In Nederland zijn trouwens de meeste partijleden aangesloten bij Forum voor Democratie, dat in weerwil van zijn naam nu juist weinig op heeft met de vertegenwoordigende democratie. Bent u nog wel actief in een actiegroep? Actiegroepen waren vanouds het buitenparlementaire vliegwiel van de parlementaire democratie. Het waren belangengroepen, die opkwamen voor het algemeen, of voor een ver-van-hun-bedbelang. Nu komen ze bijna allemaal op voor het eigen belang, dat ze presenteren als algemeen belang. De voornaamste actiegroep van nu, Farmers Defence Force, eist dat naar de boeren ‘geluisterd’ wordt, dat zou niet alleen het beste zijn voor henzelf, maar ook voor alle Nederlanders en hun voedsel. ‘Luisteren’ betekent dan dat Den Haag hun zin moet uitvoeren en dat is nu juist geen democratische instelling. Zo wordt de democratie onbestuurbaar. Het idee van parlementaire democratie was dat verschillende partijen hun ideeën voor de toekomst van het land voorlegden aan de kiezers, die daar dan een keus uit maakten. Wat is daarvan over? Zelf bedankte ik ruim 40 jaar geleden voor de Partij van de Arbeid omdat haar slogans mij te veel naar mannetjesmakerij gingen smaken: ‘Jan Schaefer komt!’ De man leek belangrijker dan het programma, de ideologie, van zijn partij. Maar kijk nu eens: kunt u nog de ideologische verschillen tussen partijen benoemen? Je stemt op Mark Rutte of op Sigrid Kaag. Je kiest een politicus, zoals D66-oprichter Hans van Mierlo voorspelde, zoals je een vriend kiest: vind je hem aardig, maakt hij een betrouwbare indruk? Maar daarmee wordt de politiek een lege huls. Omdat de partijen daardoor geen verschillende concepten over de toekomst van de samenleving tegenover elkaar hoeven te stellen, is hun beleid een allegaartje van technocratische oplossingen geworden, zonder onderling verband, zonder kraak of smaak. Is de democratie nog te redden? Van de koning hoeven we op Prinsjesdag geen klaroenstoot tot herstel van het democratisch elan te verwachten. Die bevoegdheid heeft hij niet, hij spreekt namens premier Mark Rutte en diens handlangers, die zich zoals wij weten niet op klaroenstoten over de toekomst laten betrappen. Het klinkt als een oude padvindersbelofte als ik zeg: de democratie is alleen te redden als we weer allemaal meedoen. Ik had in 1979 natuurlijk niet uit de PvdA moeten weglopen, maar op vergaderingen protest moeten aantekenen tegen de mannetjesmakerij. Maar daar had ik volstrekt geen zin in: het was mij te vermoeiend, saai. Ik riep zelf ‘het iktijdperk’ uit: iedereen deed zijn eigen zin. En dat was zelden vergaderen in achterafzaaltjes. Het werd er sindsdien niet beter op in politieke partijen. De interne democratie is er nagenoeg om zeep geholpen. We zullen er een zware dobber aan hebben die oude vehikels te revitaliseren. Maar er zit misschien niets anders op, anders sterft de democratie, zoals T. S. Eliot dichtte, niet met een knal maar zachtjes jankend. Met Forster zeg ik: ‘Two hurrahs for democracy!’ Rrrah, rrrah!||https://www.parool.nl/columns-opinie/opinie-padvindersbelofte-of-niet-de-democratie-is-alleen-te-redden-als-we-allemaal-meedoen~b8a4a4fa/
2022-09-19||Opinie: ‘We zouden in Willem van Oranje de Caroline van der Plas van zijn tijd kunnen herkennen’||Hoe slaagt een geprivilegieerde bovenlaag als de boerenstand er toch in om zo veel sympathie te wekken? Een miljonairsniche die ongekende hoeveelheden subsidiepotjes en uitzonderingsposities bij elkaar heeft gelobbyd, en bij de correctie daarvan nog extra compensatie ontvangt ook, heeft zich weten te verkopen als frontlinie in een strijd tussen volk en elite. Merkwaardig, maar niet uniek. De verre echo van het Nederlandse oerverhaal klinkt erin door, de blauwdruk van onze identiteit: de Tachtigjarige Oorlog. Zelfs in tijden van revisionisme zien we de Opstand nog als klassiek underdogverhaal, over een onderdrukt volk tegen buitenlandse tirannie. Hoezeer ons eigen koloniale verleden ook schrijnt, tegen Spanje waren wij de David. Dat sentiment is echter goeddeels bij elkaar bedacht door de rurale elite van destijds, als reclamepraatje van bezorgde landedelen wier privileges wegvloeiden naar de nieuwe dienstadel – schandelijk genoeg gebaseerd op talent, niet erfelijkheid. Dat was toch een behoorlijke modernisering van Filips II, die vooral het door adellijke toleisers geplaagde platteland leefbaarder zou maken. Natuurlijk speelde ook de Reformatie in aanloop naar de oorlog, maar de adellijke inmenging was doorslaggevend, niet de protestantse massahysterie omtrent liturgische onzuiverheden. Net als nu wist de elite echter bestaande onvrede onder het volk aan te wakkeren, en aan een eigen, feitelijk particuliere rijkeluisstrijd in de marge te binden. Trekken we de vergelijking door, dan zouden we in Willem van Oranje de Caroline van der Plas van zijn tijd kunnen herkennen: iemand die zich tot volksheld ontpopte, terwijl hij de belangen van een vermogende achterban behartigde. Oranje had een Prinsenvlag, de boeren een omgekeerde. Oranje had de watergeuzen als hulptroepen, de boeren hebben de coronaknuffelaars. Van der Plas zal vermoedelijk niet de geschiedenisboeken ingaan als ‘moeder des vaderlands’ of redder van haar volk in nood, maar de strategieën van de BBB en de Opstand-adel zijn hetzelfde: het volk verleiden de privileges van een kleine elite te beschermen. Marx stelde dat de geschiedenis zich altijd tweemaal herhaalt, eerst als tragedie, daarna als farce. Als de geschiedenis van het Spaanse juk zich tijdens de Tweede Wereldoorlog als tragedie heeft herhaald, begrijpen we waarom de Farmers Defence Force zich zo dwaas voordoet. Gijs van Engelen, Leiden||https://www.parool.nl/columns-opinie/opinie-we-zouden-in-willem-van-oranje-de-caroline-van-der-plas-van-zijn-tijd-kunnen-herkennen~b226833c/
2022-09-19||‘Niet huilen meisje,’ zei mijn vader. ‘Zo is het leven nou eenmaal’||In 1994 nam mijn vader me op een zaterdagochtend mee naar Tuschinski 1. De Leeuwenkoning draaide sinds een aantal dagen in de bioscoop en mijn vader kon niet wachten. Het was immers traditie om samen naar de nieuwste Disneyfilms te gaan. Eerder hadden we al De kleine zeemeermin, Sneeuwwitje en Belle en het Beest gezien. Terwijl ik popcorn at uit een veel te grote bak en cola dronk uit een veel te grote beker, genoten we van de verhalen over Simba. Natuurlijk zongen we luidkeels mee met de prachtige nummers van Elton John. Na drie kwartier hoorde ik opeens zacht gesnik naast me. Het was mijn vader. Scar had Mufasa, de vader van Simba, net gedood en dat maakte papa verdrietig. Ik was pas zeven jaar, maar wist precies wat ik moest doen: ik troostte mijn vader door met mijn hand over zijn wang te aaien. Precies 25 jaar later zat ik aan mijn vaders sterfbed. Plotseling hoorde ik een bekend melodietje. Mijn vader neuriede The Circle of Life. Op YouTube zocht ik het hele lied op en samen luisterden we ernaar. ‘It’s the circle of life And it moves us all Through despair and hope Through faith and love Till we find our place On the path unwinding In the circle The circle of life’ Nu was ík degene die moest huilen. En mijn vader troostte míj: “Niet huilen meisje. Zo is het leven nou eenmaal. De jonge generatie leeuwen neemt het over van de oude generatie.” Ik snikte: “Jij bent nog veel te jong en ik ben helemaal niet sterk genoeg om het over te nemen.” Mijn vader klonk scherp: “Dat ben je wél. Je bent geen welpje meer, maar een hele mooie sterke leeuwin. Míjn mooie sterke leeuwin.” De afgelopen drie jaar heb ik vaak aan deze woorden gedacht. En de laatste maanden al helemaal. De generaties schuiven namelijk weer wat op. Sinds 20 weken groeit er een welpje in mijn buik. Mijn langgekoesterde wens komt uit: ik word moeder. Naast enorme blijdschap is er toch óók verdriet. Mijn vader zal zijn kleinkind namelijk nooit meemaken. Hij zal niet bij de geboorte zijn en niet met de kinderwagen wandelen. Hij zal geen piano voor hem spelen én hij zal zijn kleinzoon nooit kunnen meenemen naar Tuschinski 1. Gelukkig krijgt mijn kind lieve oma’s en bestaan er talloze verhalen over zijn grootvader. Bovendien had mijn vader gelijk: ík en mijn vriend zijn nu de grote leeuwen. Zodra onze zoon oud genoeg is neem ik hem dus mee naar Tuschinski voor de nieuwste Disneyfilm. In de foyer koop ik popcorn in een veel te grote bak of cola in een veel te grote beker. En stiekem hoop ik dat hij dan over mijn wang wil aaien als ik moet huilen van ontroering. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/niet-huilen-meisje-zei-mijn-vader-zo-is-het-leven-nou-eenmaal~b236259f/
2022-09-19||Humans of Amsterdam: ‘Ik woog op een gegeven moment nog maar 35 kilo’||“Ik had mijn bikini al aan en was klaar om naar het strand te gaan toen ik opeens knallende hoofdpijn kreeg. Ik belde mijn zus en die zei: ‘Ga jij maar op bed liggen, dan neem ik de kinderen wel mee naar het strand.’ Ik dacht dat ik gewoon een griepje had, maar toen het na een week nog niet voorbij was, ben ik naar de dokter gegaan. Toen ik twee dagen later terugkwam voor de uitslag, werd mij duidelijk dat er iets ernstigs aan de hand was. Ik moest direct naar het ziekenhuis en werd daar op een brancard gelegd. Tien minuten later kreeg ik te horen dat ik een hersenvliesontsteking had. De arts zei dat als ik een dag later was gekomen, het te laat was geweest. Vanaf dat moment is mijn leven drastisch veranderd. Ik woog op een gegeven moment nog maar 35 kilo en ik kon niet eens meer de ijskast openmaken. Het moeilijkste vond ik dat mijn oudste zoon opeens snel volwassen moest worden met zo’n zieke moeder. Mijn kapperszaak moest ik opgeven. Zonder inkomen kon ik me het me niet meer veroorloven om in Amsterdam te wonen, dus zijn we naar Wormerveer verhuisd. Inmiddels gaat het een stuk beter met me, maar helaas kan ik nog steeds veel dingen niet doen, zoals naar een festival of de bioscoop gaan. Het frustreert me voornamelijk dat ik niet altijd een actieve moeder kan zijn voor mijn kinderen. Daar heb ik het soms best moeilijk mee, maar ik ben vooral dankbaar dat ik er nog ben.”||https://www.parool.nl/ps/humans-of-amsterdam-ik-woog-op-een-gegeven-moment-nog-maar-35-kilo~b253c83d/
2022-09-19||Opgeschoond water, dus keert de walvis terug naar New York: ‘Overvloed aan leven’||Dit is de walviscatalogus van New York, zegt Celia Ackerman. Ze bladert door een collectie foto’s van rugvinnen en staarten op haar telefoon. Ackerman, voormalig dolfijnentrainer, kan aan de hand van die beelden individuele walvissen herkennen. Jerry bijvoorbeeld, te herkennen aan het litteken van een scheepsschroef op zijn rug. De bultrug komt elk jaar langszwemmen. Ackerman is vrijwilliger voor Gotham Whale, een groep die walvissen in het oceaanwater rond New York telt en bestudeert. De baai bij de grootste stad van Amerika is bepaald geen voor de hand liggende habitat voor een walvis, maar elk jaar komen er meer, zegt Paul Sieswerda, directeur van Gotham Whale. In 2011 begon hij met een lijstje van vijf bultruggen – inmiddels heeft hij met Ackerman en andere vrijwilligers meer dan 260 verschillende walvissen gespot. Deze zomer zag Ackerman er zelfs negen op één dag, en filmden New Yorkers walvissen vanaf de stranden rond de stad. In 2021 zwom er al eens een langs het Vrijheidsbeeld de rivier op, en de stad in. “Er is een overvloed aan leven terug,” zegt Sieswerda, Amerikaanse zoon van een Friese vader. Het water in en om New York kende Celia Ackerman in haar jeugd als smerige stortplaats. Als klein meisje droomde ze ervan om te verhuizen naar een deel van Amerika met meer natuurpracht, zoals Alaska of Hawaï . Dáár zou ze de zeedieren kunnen zien waar ze zo van houdt. Nooit, zegt ze, had ze gedacht dat ze in haar eigen stadsdeel Brooklyn walvissen zou kunnen spotten. Maar vijf decennia later, nu ze bijna 60 jaar is, leidt Ackerman walvistours vanuit haar eigen wijk. Als ze de oceaan op gaat met de American Princess, een schip dat New Yorkers en toeristen meeneemt om de stadswalvissen te zien, komt ze bijna altijd bultruggen tegen. Op deze warme zomerdag is Celia Ackerman aanvankelijk nog even nerveus: het zal toch niet die uitzonderlijke trip worden waarin geen enkel zeezoogdier zich laat zien? Maar na een uurtje turen door haar verrekijker, geholpen door de bemanning met een scherp oog voor de waterpluim van uitademende walvissen, klinkt het opgewonden: “Op twaalf uur! Voor ons! Recht vooruit!” Gejuich gaat op als de walvis naar een school vis hapt. Het stinkt een beetje aan boord – walvissenadem, legt Ackerman uit. De gasten steken hun telefoons in de lucht om de walvissenstaart en de skyline van Manhattan vast te leggen in één foto. Toen Nederlandse kolonisten in de 17de eeuw land bezetten in wat nu New York is, troffen ze enorme oesterbanken, grote zalmen, walvissen en nog meer rijk zeeleven aan. Dat verdween in de eeuwen daarna door het dumpen van ongezuiverd rioolwater en industrieafval. Dankzij milieuwetten uit de jaren zeventig kon het leven terugkeren, zegt Sieswerda. Watervervuiling werd aan banden gelegd, bedreigde dieren beschermd. De stad sprak onlangs van ‘het schoonste water sinds de Amerikaanse burgeroorlog’, in de 19de eeuw. Sieswerda: “De Hudsonrivier voert nu voedingsstoffen aan, in plaats van vervuiling.” Walvissen komen naar New York om te dineren, vooral in de zomer. De haringachtige vis die ze graag eten, menhaden, gedijt in het schonere water weer. Ook klimaatverandering speelt mogelijk een rol, denken wetenschappers. De vis zou goed naar het noorden kunnen zijn getrokken vanwege warmer water elders. Dat zo veel walvissen afkomen op de overvloed aan prooi, zorgt dat kapiteins in en rond de New Yorkse haven alert moeten zijn. Aan de Atlantische kust van de VS zijn in de afgelopen jaren ongewoon veel dode bultruggen gesignaleerd, meldde het oceaanagentschap van de Amerikaanse overheid. Soms zijn wonden van een botsing met een schip zichtbaar. Geregeld moeten walvissen in het gebied bevrijd worden uit het visnetten. Gotham Whale licht kapiteins voor, in de hoop aanvaringen te voorkomen. Een ander nadeel van het schone water: behalve walvissen en dolfijnen laten ook haaien zich veel meer zien. Afgelopen zomer werden in één maand zes mensen gebeten aan de stranden van Long Island. Tot dit jaar registreerde de staat New York slechts twaalf beten in zijn geschiedenis. Op de boeg van de American Princess signaleert Ackerman ook geregeld haaien. Ze heeft een gigantische lens in de aanslag – van elke walvis die voorbijkomt wil ze de rugvin en de staart fotograferen. Later, als ze de tijd heeft gehad om haar foto’s goed te bestuderen, mailt ze dat ze overeenkomende lichaamsvlekken heeft ontdekt. En dus weet ze welke walvis we vandaag hebben gezien: nummer 226, hier vorig jaar ook al eens gesignaleerd, toen nog als kalf met moeder. “Mijn favoriet!”||https://www.parool.nl/wereld/opgeschoond-water-dus-keert-de-walvis-terug-naar-new-york-overvloed-aan-leven~b4ce9dcc/
2022-09-19||Wie is Shefali Razdan Duggal, de nieuwe ambassadeur van de VS in Nederland?||Zomaar een vraag hoor, maar was er héél misschien een kans dat ze uitgenodigd ging worden voor het aanstaande feestje in het Witte Huis? Toen Shefali Razdan Duggal in 2015 een vriendelijke doch ietwat dwingende mail verstuurde naar een medewerker van het bestuur van de Democratische Partij, kon ze niet vermoeden dat het bericht een paar maanden later met de hele wereld gedeeld zou worden. Razdan Duggal zette zich al jaren in om zoveel mogelijk dollars op te halen voor Democratische presidentskandidaten. Haar communicatie lag op straat nadat e-mails van de partijservers in 2016 door Russische hackers waren gestolen en via Wikileaks naar buiten kwamen. The New York Times zette haar bericht in de krant als voorbeeld van het ritselen achter de schermen om miljoenen op te halen bij rijke campagnedonateurs. Nu wordt ze dan echt beloond voor haar inspanningen voor de Democratische Partij: Shefali Razdan Duggal (50) wordt de nieuwe Amerikaanse ambassadeur in Nederland. Daarmee vertegenwoordigt ze de regering-Biden in ons land. Ambassadeursposten zijn in de VS vaak bedankjes voor mensen die veel geld of energie hebben gestoken in de verkiezingscampagne van de zittende president. Dat geldt ook voor Razdan Duggal. Ze zat in een financiële commissie van Bidens campagneteam, en ook toen Barack Obama en Hillary Clinton campagne voerden voor het presidentschap, stond ze op lijstjes van fondsenwervers die het meeste geld hadden opgehaald. Razdan Duggal, moeder van twee studerende kinderen en getrouwd met een topman van een investeringsfonds, is geboren in een voor Hindoes heilige stad in het noorden van India. Haar ouders komen uit het Indiase deel van de betwiste regio Kasjmir, en spraken ook in de VS Kasjmiri met hun kinderen. “Ik ben heel trots op mijn wortels in Kasjmir,” zei Razdan eens tegen Shehjar, een onlinemagazine over de streek. “Het grootste deel van mijn familie is nog steeds stevig verankerd in de Kasjmiricultuur, zowel hier als in India.” Toen ze 2 jaar was verhuisde ze met haar moeder naar Pittsburgh, een industriestad in het Amerikaanse Pennsylvania. Haar vader was vooruit gereisd en had er een baan gevonden als vertaler Russisch, een taal die hij vloeiend sprak. Na de scheiding van haar ouders deelde ze een slaapkamer met haar moeder in een klein appartement. Moeder, beschreef ze eerder, had twee banen om het hoofd boven water te houden. Indiaas-Amerikaanse vrouwen van hun generatie waren niet vaak zo zichtbaar en ambitieus, zegt Patti Tripathi, een in India geboren Amerikaanse journalist die Razdan Duggal al bijna twintig jaar kent. Ook Marla Lisman, een oud-klasgenoot, is bijzonder te spreken over de aanstaande ambassadeur. Nederland mag zich gelukkig prijzen, zegt ze. “Razdan Duggal is als een lichtstraal. Als je met haar praat of als je een sms van haar krijgt, is het als zonneschijn en regenbogen.” Haar levensfilosofie stond onder Razdan Duggals gestolen e-mails: ‘Het glas is altijd vol’. Ze ondertekent met ‘veel knuffels, veel liefde, oneindig licht en een overvloed aan positieve energie’. Veel internationale ervaring heeft Razdan Duggal niet – ze heeft vooral een lange rij partijfuncties op haar naam staan. Twaalf jaar geleden voerde ze al campagne voor vicepresident Kamala Harris, die net als zij Indiase wortels heeft. Harris wilde toen de baas van justitie in Californië worden. Ze moet het vooral van haar netwerk hebben, schat investeerder Madhavan Rangaswami in. Hij kent Razdan Duggal uit de Indiaas-Amerikaanse gemeenschap in San Francisco. “Als ze in Europa is en iets gedaan moet krijgen, kan ze de juiste mensen bellen, ook buiten het apparaat van het ministerie van Buitenlandse Zaken om,” zegt hij. “Ze leert snel en is heel gericht op samenwerking, dat komt van pas in een diplomatieke rol.”||https://www.parool.nl/wereld/wie-is-shefali-razdan-duggal-de-nieuwe-ambassadeur-van-de-vs-in-nederland~bc3d5be8/
2022-09-19||Van het gas af? In de Molenwijk willen ze geen warmtenet: ‘Het zal onze tijd wel duren’	||De zestien flats van de Molenwijk zijn een halve eeuw geleden gebouwd in de vorm van de wieken van vier molens, waardoor de buurt in Noord er vanuit de lucht met enige fantasie uitziet als een windmolenpark. Als het aan de gemeente ligt is de Molenwijk ook nog eens een van de eerste wijken in Amsterdam die van het aardgas afstapt. Het lijkt ook zo logisch: 1256 huishoudens dicht op elkaar in torenhoge flats die sterk op elkaar lijken. Stuur er een warmwaterleiding heen voor verwarming en douchewater, en de gaskraan kan dicht. Deze zomer gingen bij de flat de Bovenkruier de eerste warmwaterbuizen de grond in. Voor ongeveer de helft van de stad lijkt het dé manier om van het gas af te gaan. In de Molenwijk is dat zelfs heel duidelijk, volgens deskundigen die namens de gemeente voor elke buurt in Amsterdam op zoek gingen naar het goedkoopste alternatief voor aardgas. Omdat het warmtenet dat zich door heel Nieuw-West en Noord slingert al vlakbij ligt, zou het 30 procent goedkoper uitvallen dan elk ander alternatief. Maar dan de praktijk. Die is weerbarstiger. In verschillende flats is een snelle overgang op het warmtenet onwaarschijnlijk geworden. “We hebben nee gezegd,” zegt Trix ter Voert (71) beslist. Als ‘flatvertegenwoordiger’ van de Grondzeiler heeft ze de meningen gepeild onder de 75 huurders en het aantal voorstanders bleef ver beneden de 70 procent die woningcorporatie Eigen Haard nodig heeft voor zo’n ingrijpende verandering. Ter Voert is sceptisch over de haast die Eigen Haard maakt bij het afscheid van het aardgas, waar ‘zusterflat’ de Bovenkruier dus wel mee heeft ingestemd. Ze vreest de verbouwing en het nieuwe ventilatiesysteem. “Jarenlang was er geen enkel overleg en nu moet het opeens snel.” Veel bewoners van de Molenwijk zijn op leeftijd, zegt ze. “Het zal onze tijd wel duren, dacht ik. We zijn hier geen achttien meer.” Daar komt bij dat de cv-ketel haar veel heeft gebracht. Ze heeft slechte herinneringen aan de ‘blokverwarming’ die de flat lange tijd had, waardoor de bewoners samen opdraaiden voor de gasrekening. Daardoor was er geen prikkel om zuinig te stoken en dat merkte ze op de tiende en bovenste verdieping. “Ik zat in januari op mijn verjaardag altijd in een T-shirtje.” De komende maanden moet van flat tot flat blijken hoe het verder gaat. Daarbij is het een complicerende factor dat behalve de 1000 huurders ook 250 particuliere eigenaren hun zegje mogen doen over de renovatie van hun flat en de aansluitkosten voor het warmtenet die in de duizenden euro’s lopen. Binnen de flats waar de woningcorporaties Eigen Haard en de Alliantie appartementen verkocht hebben, moet binnen de vve’s twee derde van de eigenaren akkoord gaan. Alle vve’s hebben de koppen bij elkaar gestoken om samen één plan uit te dokteren. Daardoor is het onderwerp gaan leven, eindelijk, maar de rauwe werkelijkheid blijft voor veel huurders én kopers in de Molenwijk dat hun hoofd er niet naar staat. De meeste buurtbewoners hebben het niet breed. Of zoals de vve’s schrijven in hun rapport: ze zitten in de ‘overleefstand’. Dat de wijk op termijn van het aardgas af moet, staat voor de meesten wel vast. Dat het een warmtenet moet worden, is nog geen uitgemaakte zaak. En al helemaal niet tegen het kostenplaatje dat nu op tafel ligt. Volgens de berekeningen uit het rapport pakt doorgaan met aardgas nog het goedkoopste uit. Uitgaande van de energieprijzen van vorig jaar zouden ze met een warmtenet uitgesmeerd over dertig jaar tienduizenden euro’s duurder uit zijn, wat het vertrouwen in dit alternatief voor aardgas geen goed heeft gedaan. Het staat bewoners van de Molenwijk bovendien tegen dat Vattenfall op het warmtenet de enige leverancier is. “Dan is er dus geen marktwerking meer,” zegt Gonnie du Gardijn (68), die als eigenaar van een appartement in de Spinnekop nog niet weet waar haar flat op uitkomt. In hun rapport kwamen de bewoners net voor de zomer tot de conclusie dat de vve’s nog niet gaan kiezen voor aardgasvrij. De subsidies schieten tekort om de hoge kosten te dekken. En wie kan die opbrengen op dit moment? Veel eigenaren zijn op leeftijd. Ze hebben hun flat wel meer waard zien worden, maar dat geld zit vast in de stenen. Hun inkomen is niet riant. Ze gaan liever op de lange termijn van het aardgas af, nadat ze hun flats eerst stap voor stap beter hebben geïsoleerd. In het rapport stippen ze meteen een volgend struikelblok aan: de communicatie vanuit gemeente en woningcorporatie. Die was niet best, waardoor het maar zeer de vraag is of alle beloftes over het warmtenet nog worden geloofd. Er is ‘wrijving’ ontstaan omdat de gemeente aardgasvrij benadert als een beleidsdoel op zich, terwijl voor de bewoners alleen maar van belang is dat ze prettig en betaalbaar wonen, met óf zonder aardgas. Nog ingewikkelder wordt het doordat de situatie binnen elke flat weer net even anders ligt. Zo zijn in de Tjasker en de Torenmolen recent nog veel cv-ketels vervangen, waardoor het hier niet voor de hand ligt om de flat aan te sluiten op het warmtenet. Woningcorporatie Eigen Haard onderstreept dat de overstap betaalbaar moet blijven. “Momenteel is stadswarmte goedkoper,” zegt een woordvoerder, met een verwijzing naar de sterk gestegen gasprijzen. Eigen Haard benadrukt verder dat toezichthouder ACM erover waakt dat het warmtenet niet duurder uitvalt dan aardgas. De Alliantie hoopt de toekomstplannen voor haar flats later dit jaar voor te leggen aan de huurders. Eigen Haard nodigt de huurders van de Grondzeiler over een poosje graag uit in de Bovenkruier, om daar te horen hoe het warmtenet bevalt. Ter Voert ziet het als een teken dat haar huisbaas zich niet neerlegt bij de weerstand onder de huurders, terwijl daar vanwege de verouderde cv-ketels intussen de bezorgdheid over koolmonoxide toeneemt. De woningcorporatie zou nog geprobeerd hebben de stemming samen te voegen met de Bovenkruier, met de bedoeling op die manier wel de steun te krijgen van 70 procent van de huurders. “Nee is nee!” zegt Ter Voert daarom getergd. Haar flat wil het warmtenet niet. “Laat ze eerst maar eens zorgen dat de mensen er meer vertrouwen in krijgen.”||https://www.parool.nl/amsterdam/van-het-gas-af-in-de-molenwijk-willen-ze-geen-warmtenet-het-zal-onze-tijd-wel-duren~b27a27e0/
