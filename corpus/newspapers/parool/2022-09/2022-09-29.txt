2022-09-29||Coffeeshopverbod voor toeristen komt er niet, maar Halsema waarschuwt: ‘Het suddert’||Het was druk in de Stopera donderdag, tijdens de commissievergadering Algemene Zaken. Binnenstadbewoners, coffeeshophouders en onderzoekers kwamen voor de zoveelste keer inspreken: ze hadden iets te zeggen over het voorstel om toeristen te verbieden in coffeeshops, het zogeheten ingezetenencriterium dat Halsema wil invoeren. De burgemeester hoorde de vele voor- en tegenstanders ruim anderhalf uur aan en meermaals keek ze met gefronste wenkbrauwen op. Bijvoorbeeld toen een coffeeshophouder zei dat Amsterdamse coffeeshops vrijwel nooit onderdeel zijn van criminele netwerken. “Taghi heeft het voor ons verknald,” vond de coffeeshophouder. Ton Nabben, criminoloog aan de Hogeschool van Amsterdam, sprak ook. Hij waarschuwde dat er meer online- en straathandel komt bij invoering. Kansarme jongeren zouden als nieuwe dealers worden geronseld. Een coffeeshopverbod zou volgens de criminoloog bovendien niet helpen om toeristen te weren. “Wat dan wel?” riep een binnenstadbewoner enigszins gefrustreerd vanuit het publiek. Halsema mag niet meteen reageren, ook niet als er non-argumenten voorbijkomen. Eerst is de beurt aan de raad. Inmiddels is wel bekend dat met name de progressieve partijen, die ruimschoots de meerderheid vertegenwoordigen, tegen de plannen van Halsema zijn. Bij PvdA was begin dit jaar nog wel enige ruimte: met voldoende handhaving wilden ze nadenken over het ingezetenencriterium. Maar al snel maakt Fatihya Abdi korte metten met deze hoop. Het PvdA-raadslid zegt ‘onvoldoende garanties’ te hebben. Ze vreest voor jongeren die in de criminaliteit komen. Wederom fronst de burgemeester, nu onder meer naar politiechef Peter Holla en René de Beukelaer, de hoofdofficier van justitie, die ook allebei voor invoering zijn. GroenLinks, D66, Partij voor de Dieren, Volt, SP, Forum voor Democratie laten ook allemaal weten tegen te zijn. Ze staan achter de woorden van criminoloog Nabben. Wel komen ze, net als voorstander VVD, met alternatieve suggesties: een nieuw convenant voor coffeeshops die ze moeten ondertekenen, coffeeshops verplichten financiën in te laten zien, een reclameverbod voor cannabis in alle winkels, een algeheel blowverbod in de openbare ruimte. Sheher Khan van Denk krijgt ook het woord. Hij verwijt Halsema dat ze ‘geen gedegen onderbouwing’ heeft over ‘de zorgelijke verwevenheid’ tussen soft- en harddrugs criminaliteit. Hij wil weten hoeveel van die coffeeshops gericht zijn op Amsterdammers of toeristen. “Gaat het om twee shops, tien of vijftig? Dat maakt nogal wat uit,” zegt hij. “Maar daar krijgen we geen antwoord op.” Het wordt Halsema te veel. Na lang stil te zijn geweest, veelvuldig met haar hoofd te schudden, af en toe hardop reageren zonder de microfoon te gebruiken, grijpt ze in. Ze zet haar microfoon aan en interrumpeert – zonder de voorzitter af te wachten. Khan zou vertrouwelijke informatie citeren die niet gedeeld mag worden. Khan zegt terug dat het niet aan Halsema is om een punt van orde te maken. Achteraf blijkt dat Khan geen geheime informatie openbaarde, en Halsema excuseert zich hiervoor. Na uren van luisteren kan Halsema de gefronste wenkbrauwen eindelijk omzetten in woorden. “Bedankt voor de bereidheid, maar ik denk dat de gesuggereerde oplossingen zich niet verhouden tot het probleem.” In haar beantwoording is niets meer te merken van de eerdere non-verbale communicatie. Met veel scherpte en precisie geeft ze in een razend tempo antwoord op alle vragen. Halsema blijft erbij dat het i-criterium nodig is om ‘de verhitte markt’ te laten afkoelen, gelooft wel dat toeristen wegblijven en zegt dat het niet bewezen is dat kwetsbare jongeren in de straathandel komen. Over de alternatieve voorstellen is Halsema ook duidelijk: het zal allemaal niet tot weinig helpen om de vraag naar cannabis terug te brengen. Later komt zij middels een brief terug op alle alternatieven. “Dat heeft onderzoek nodig.” Duidelijk is wel dat het ingezetenencriterium, waardoor dit debat werd begonnen, er nu niet zal komen. Halsema heeft meermaals aangekondigd dit alleen in te willen voeren met steun van de raad, omdat het vergaande economische en maatschappelijke gevolgen heeft. Met alleen VVD, CDA en JA21 achter zich heeft ze slechts 8 van de 45 zetels. Is het debat daarmee beëindigd? Volgens Halsema niet helemaal. Eerder zei ze al dat het winst is dat de raad nu ook meedenkt over een oplossing tegen ‘de zware drugscriminaliteit’. Nu voegt ze daaraantoe tegen de raad: “Even goede vrienden, maar het suddert. Wij laten het i-criterium sudderen in uw hoofd.”||https://www.parool.nl/amsterdam/coffeeshopverbod-voor-toeristen-komt-er-niet-maar-halsema-waarschuwt-het-suddert~b538ec05/
2022-09-29||Protest op de Dam na dood Iraanse Mahsa Amini: ‘Het was een staatsmoord’||Het geïmproviseerde podium op de Dam is beplakt met A4'tjes. Daarop staat ‘Woman Life Freedom’ of ‘Amsterdam in solidarity with Iranian women’. De demonstranten komen om steun te betuigen aan de vrouwen in Iran en hun strijd voor vrijheid en gelijkheid, en in het bijzonder uit solidariteit met de Mahsa Amini, de 22-jarige vrouw die overleed na mishandeling van de zedenpolitie, omdat ze haar hidjab niet naar overheidsnormen had omgewikkeld. Naast de hashtag Mahsa Amini staat de hashtag Jina Amini. Jina is de Koerdische naam van Mahsa Amini, een naam die ze in Iran niet mocht gebruiken. Een van de sprekers is organisator Mina Saadadi. “Wij zijn hier in solidariteit met de Iraanse vrouwen die zo moedig zijn om de straat op te gaan om te demonstreren. Om onze stem te laten horen aan de Iraanse vrouwen.” De dood van Amini noemt ze ‘een staatsmoord’. Ze vertelt over gebeurtenissen in Iran die niet door de media worden genoemd. Demonstraties in 150 Iraanse steden, met vrouwen én mannen, en over stakingen in scholen en fabrieken. Tachtig mensen zijn vermoord, honderden in elkaar geslagen, duizenden in de gevangenis. Massale politieaanvallen op Koerdische dorpen en steden. Saadadi: “Het protest in Nederland is matiger dan in andere landen, maar ook in Amsterdam zien we bijvoorbeeld een afbeelding van Amini op het Eye-gebouw.” Matin Abbasi, PvdA-raadslid in Haarlem, doet ook een oproep aan mannen. “Wij mannen moeten ons vaker uitspreken tegen repressie van vrouwen, en tegen mannen in Iran die bang zijn voor vrouwen.” Abbasi is teleurgesteld in de politiek. “Er zijn wel Kamervragen gesteld door de PvdA, D’66, GroenLinks en zelfs de VVD, maar ik hoor niets van het kabinet. Alleen Wopke Hoekstra stuurt een tweet waarin hij een onderzoek eist naar wat er is gebeurd. Onzin! We wéten wat er is gebeurd.” Abbasi wil op zijn minst dat de Iraanse ambassadeur op het matje wordt geroepen. Komende zaterdagmiddag is de volgende demonstratie op de Dam om de opstand van het Iraanse volk te steunen. Die demonstratie is gelijktijdig in 75 steden in 24 landen.||https://www.parool.nl/amsterdam/protest-op-de-dam-na-dood-iraanse-mahsa-amini-het-was-een-staatsmoord~bd974fc3/
2022-09-29||Virtualrealitybeelden van windmolens schrikken voor omwonenden Noorder IJplas: ‘Heel pontificaal aanwezig’||Zoals Louis van Gaal tegenwoordig 5-3-2 verkiest boven 4-3-3, zo maakt het ook een verschil in welke opstelling windturbines worden neergezet rond de Noorder IJplas in Amsterdam-Noord. Dat blijkt uit onderzoek dat de initiatiefnemers van de drie tot vijf windturbines donderdag presenteerden op een bewonersavond in het Zonnehuis. Het zijn de eerste van de ongeveer 17 nieuwe windmolens die Amsterdam wil bouwen. De energiecoöperaties die al tien jaar werken aan de windmolenplannen zien bij de Noorder IJplas en op het aangrenzende bedrijventerrein Cornelis Douwes zeven geschikte plekken voor een windmolen. Dat kunnen vijf windturbines van 150 meter hoog worden, maar onderzoeksbureau Bosch & Van Rijn heeft ook varianten met drie windmolens doorgerekend. Als die tweehonderd meter hoog worden of een langer rotorblad krijgen, kunnen drie windturbines net zoveel elektriciteit opwekken. Dat lijkt aantrekkelijk, omdat het aantal woningen waar geluidsoverlast kan optreden dan aanmerkelijk kleiner uitvalt. Met vijf windturbines van 150 meter krijgen 120 huishoudens gemiddeld meer dan 47 decibel te verstouwen, terwijl dat met drie hogere windmolens maar voor één woning geldt. Met vijf windmolens van 150 meter is bij 2262 woningen meer dan 42 decibel te verwachten, terwijl dit bij de variant met drie hogere windturbines gaat om 151 woningen. De onderzoekers verwachten bij de drie hogere windmolens bovendien veel minder extra geluid bovenop de overlast die in dit gebied al komt van de A10 en de A8. Het is overigens nog onzeker of de hogere windmolens een optie zijn. Inspectiedienst ILT moet dat nog onderzoeken en daarbij spelen de aanvliegroutes naar Schiphol een rol, maar ook een helihaven in het Westelijk Havengebied. Verder is het ook mogelijk dat de coöperaties uitkomen op een mengvorm met windmolens van verschillende hoogtes. De coöperaties hebben nog geen voorkeur. Een rol speelt bijvoorbeeld dat hogere windturbines meer ‘slagschaduw’ kunnen meebrengen, de hinderlijke schittering die optreedt als de zon schijnt op de draaiende rotor. Later dit jaar maken de coöperaties hun keuze, maar eerst willen ze van de omwonenden horen hoe die erover denken. Daarna wordt de impact op de omgeving nog eens formeel onderzocht voor een milieu-effectrapportage. Tientallen omwonenden antwoordden woensdag- én donderdagavond met een demonstratie bij het Zonnehuis waar de coöperaties hun plannen presenteerden. Hoewel de precieze plek van de windturbines een wezenlijk verschil kan maken, houden de bewoners van de woonboten die vanuit Zijkanaal H direct uitkijken op de Noorder IJplas vast aan de ‘participatiestaking’ die ze deze zomer afkondigden. Nog altijd willen ze niet in gesprek met de initiatiefnemers van de windturbines. Ze zijn hoe dan ook tegen windmolens in hun buurt en vinden dat de gevolgen voor de gezondheid te weinig zijn onderzocht. Deze week meldde tv-programma Zembla nog dat omwonenden niet genoeg worden beschermd tegen windturbinegeluid omdat ‘lawaaipieken’ binnen de geluidsregels wegvallen tegen het jaargemiddelde. Met een virtualrealitybril konden omwonenden op de bewonersavond een indruk krijgen van de windmolens, de verschillende plekken die in beeld zijn en het geluid dat ze maken. “Dan schrik je je het lazarus,” zegt Martijn van Beenen, bewoner van Zijkanaal H, over zijn nieuwe uitzicht. Ook viel het hem vies tegen dat de slagschaduw niet gesimuleerd was. Ook uit buurten binnen de Ring-A10 roerden tegenstanders zich. “Die windmolen is gewoon heel pontificaal aanwezig,” zegt Gonnie du Gardijn uit de Molenwijk over de simulatie vanaf haar balkon. Terwijl ze toch in de torenflat is komen wonen vanwege het mooie uitzicht. “De Molenwijk staat er al 54 jaar. Daar had je gewoon rekening mee kunnen houden.” Marnix Kerkhoff uit Tuindorp Oostzaan vreest dat zijn buurt straks niet meer goed slaapt door trillingen van de windturbines. “De woningen zijn hier helemaal niet geïsoleerd. Iedereen heeft nu al de kachel aan.” Verder vreest hij dat de fijnstof van de industrie aan het IJ over de wijk wordt geblazen. “Als een soort ventilator.” Annemarie Boon woont in een van de woonwagens vlakbij de Coentunnel en ze is bang dat de windmolens gevolgen hebben voor haar gezondheid. “Ze kunnen niet vlakbij de stad zulke dingen plaatsen.” Wethouder Zita Pels (Duurzaamheid), ook aanwezig bij de bewonersavond, betreurt de participatiestaking. Ze herhaalt de belofte dat er alleen windmolens komen als er geen onaanvaardbare gezondheidsrisico’s ontstaan of schade aan de natuur. Dat is haar antwoord op de vraag of het ook mogelijk is dat er helemaal geen windturbines komen bij de Noorder IJplas.||https://www.parool.nl/amsterdam/virtualrealitybeelden-van-windmolens-schrikken-voor-omwonenden-noorder-ijplas-heel-pontificaal-aanwezig~b77d3d6f/
2022-09-29||Veel contant geld, auto’s en onroerend goed in beslag genomen bij witwaszaak waar topman Jumbo verdachte is||In het onderzoek zijn ook auto’s en onroerend goed in beslag genomen, schrijft de krant. Onduidelijk is of dat allemaal tijdens dezelfde actie is gebeurd of in etappes. Om hoeveel geld het gaat wil het OM niet zeggen. Ook bij welke verdachte het geld is aangetroffen, wordt niet bekendgemaakt. Op meerdere plekken in Nederland werden recent in het kader van de zaak doorzoekingen uitgevoerd in een gezamenlijk onderzoek van onder meer de fiscale opsporingsdienst Fiod en het OM. Onder meer de woning van Van Eerd in Heeswijk-Dinther werd daarbij doorzocht. Woensdag bleek dat de 58-jarige hoofdverdachte in de fraudezaak langer vast blijft zitten. Van Eerd werd eerder al vrijgelaten, maar hij nam afstand van zijn topfunctie bij de supermarktketen zolang deze zaak speelt.||https://www.parool.nl/nederland/veel-contant-geld-auto-s-en-onroerend-goed-in-beslag-genomen-bij-witwaszaak-waar-topman-jumbo-verdachte-is~bed71110/
2022-09-29||Eén keer per week klim ik in de bomen, dat is mijn bomendag||“Wanneer de liefde voor bomen is geboren? Hier op deze plek, in 1992. Daarvoor werkte ik bij een particulier bedrijf als bomenverzorger. Lekker de bomen in. Spectaculair, avontuurlijk werk op de grachten, moeilijke bomen en takken weghalen, al die armen die boven woonarken en kastjes en tuinen hingen. Haal het maar naar beneden, op een veilige manier, zonder schade. In bomen klimmen, alles afvangen, nou, ik vond dat prachtig werk, en of ik nu in een eik of een beuk zat, ach… Of ik wist het niet of het boeide me niet. En toen kwam ik als hovenier hier werken, en mocht ik ’s winters het boomwerk hier doen en toen dacht ik: jezus wat een mooi park, waarom maken we hier geen arboretum van? En dat heb ik toen gedaan. Niemand had hier eigenlijk oog voor de bomen. Ooit, in 1976 heeft iemand van honderd bomen de namen opgeschreven. Er zijn toen bordjes op die bomen gespijkerd. Toen ik hier ging werken, wist niemand eigenlijk hoeveel soorten bomen er op de begraafplaats stonden. Ben ik zelf aan de gang gegaan. Zoeken in boeken, archieven. Een enorm werk. Dan nam ik kaarten mee naar huis, en met een Rotringpennetje tekende ik een rondje in waar een boom stond, met de naam erbij. Ik weet nog wel dat ik zo’n 25 jaar geleden mijn eerste lijst van 162 soorten heel trots aan mijn baas liet zien. Inmiddels staan er hier over de duizend soorten bomen. Ik denk dat ik wel alle bomen ken hier. Als ik foto’s zie van de begraafplaats, zie ik aan de vormen van de bomen welk vak het is, ik hoef de graven niet eens te zien.” Johan Mullenders aan het woord, de boomverzorger van De Nieuwe Ooster. Ik zocht hem op voor een nog te verschijnen verhaal over een boom waar het niet goed mee gaat. Hij vertelt enthousiast en zeer begeesterd over zijn vak. Dat hij een keer ruzie kreeg met een landschapsarchitect, die in het kader van een renovatie op de kaart rode kruizen door bomen zette. Woest werd ie. En hij wilde er niets van weten. “Het zijn mijn bomen!!” Zestig is hij, en nu al bezig met zijn opvolging. Geen probleem, zou je zeggen. “Was het maar waar,” zegt hij weemoedig. “We hebben advertenties gezet. Ik zal je zeggen wat er aan de hand is. Iemand die boomminded is die wil in bomen klimmen, die wil in bomen snoeien, die wil met hout bezig zijn. Met mijn functie is het niet zo dat ik vijf dagen per week in bomen hang, ik heb ook andere taken. Ik geef graven uit, ondersteun de buitendienst. Eén keer per week klim ik in de bomen. Dat is mijn bomendag. Daar heb je twee dagen werk aan met het verwerken van het hout erbij. De rest van de week ga je mee met de groenploeg, bladharken, schoffelen. Maar dat willen ze niet.” “Ik heb ze opgeleid, hoor, mogelijke opvolgers, maar dan vonden ze het toch te zwaar. Ik doe het toch maar niet, zeiden ze dan. Iemand of een bedrijf inhuren? Nee, ik wil dat iemand hier werkt en van het park gaat houden. Als je nou van bomen houdt, hoe kun je je dan een mooiere plek wensen dan hier? Je hebt een eigen toko, je bent je eigen baas, je geeft rondleidingen en vertelt de mensen met liefde over bomen, je kunt bomen planten, je kunt ze zien groeien, snap je?” Hij heeft er zichtbaar moeite mee dat het nog niet gelukt is. “Ik ben zo verbonden met die bomen dat het me emotioneel raakt. Ik moet mezelf iets aanleren om er afstand van te nemen.” Dan lichten zijn ogen op. “Morgen is het weer mijn bomendag.” Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/een-keer-per-week-klim-ik-in-de-bomen-dat-is-mijn-bomendag~b75416c6/
2022-09-29||Amsterdams oktoberfeest met zang, dans, bier en zure bommen||“Ik zal je vertellen: het klinkt misschien raar, maar ik vind het helemaal niet ouderwets. Kijk naar München, hoe ze daar elk jaar feestvieren in oktober. Wat daar gebeurt, dat is traditioneel, en wij gaan dat ook doen, we organiseren gewoon een geweldig Amsterdams oktoberfeest.” “Freddy and the Scabies Sisters, droge worst, mijn zure bommen opgelegd met bier van ’t IJ, zure leverworst, Primo Disco, bokbier, een draaiorgel, kaas, tafelzuur, Kölsch en verrassingen.” “Dat is wel de bedoeling, maar ik heb griep en het is heel druk op de zaak, maar zet vooral in de krant dat ik kom.” “Eerst kostte een blik zuur me 4 cent aan energie, nu 60. Het blik zelf kost ineens een euro, de glasprijs is met 45 procent gestegen, en ik moet dat allemaal uitleggen aan mijn afnemers.” “Mijn opa was een gevluchte Zeeuw, die hier de kip met de gouden eieren dacht te vinden. Dat liep anders: de pastoor van de Mozes en Aäronkerk heeft hem ondergebracht bij een inlegger, en daar kwamen zure bommen van. Na verloop van tijd waren zijn beste vrienden de jeneverstokers trouwens. Ik ben wel echt Amsterdams: als ik de Westertoren zie, gebeurt er wat met me. Dat is toch met afstand de mooiste toren ooit gebouwd. Ik heb er wel duizend foto’s van.”||https://www.parool.nl/ps/amsterdams-oktoberfeest-met-zang-dans-bier-en-zure-bommen~bf43f55c/
2022-09-29||Gouden kinderboekprijzen naar Yorick Goldewijk en Raoul Deleo||De winnaars werden in aanloop naar de Kinderboekenweek die woensdag begint bekendgemaakt in het NOS Jeugdjournaal. Ze werden eerder op de dag met het nieuws verrast door Irene Moors. Morgen krijgen ze de prestigieuze prijzen over het jaar 2021 uitgereikt in Hotel Arena op de Avond met een Gouden Randje, een feestelijke avond voor het kinderboekenvak. Films die nergens draaien  van Yorick Goldewijk, geïllustreerd door zijn vrouw Yvonne Lacet, werd in juni bekroond met de Zilveren Griffel in de categorie 9-12 jaar. Het boek gaat over Cato, die opgroeit zonder moeder. Als ze een kaartje vindt van een verlaten bioscoop, wordt ze meegesleurd op een reis door tijd en herinneringen, op zoek naar de waarheid over haar moeder. Een boek dat van begin tot eind intrigeert, aldus de Griffeljury, ‘uitzonderlijk door de ingenieuze wijze waarop fantasie, werkelijkheid en dieperliggende thema’s in een meeslepend avontuur zijn vervat.’ Kunstenaar en ‘ontdekkingsreiziger’ Raoul Deleo bracht het door hem ontdekte Terra Ultima na een jarenlange zoektocht in kaart. Met kleurrijke tekeningen doet hij in het gelijknamige boek verslag van zijn expedities en van de wonderbaarlijke dieren en planten die hij op deze plek aantrof. Eerder dit jaar won hij er samen met auteur Noah J. Stern de Woutertje Pieterse Prijs mee. De Penseeljury noemt de illustraties van Deleo overweldigend. ‘Een boek dat er met kop en schouders bovenuit steekt door de fantastische verbeeldingen in een schijnbaar informatieve sfeer. Groots en meeslepend aan de ene kant en verfijnd en gedetailleerd aan de andere kant. De prenten zijn natuurgetrouw én fantasierijk. Een boek om telkens weer ontdekkingen in te doen.’||https://www.parool.nl/kunst-media/gouden-kinderboekprijzen-naar-yorick-goldewijk-en-raoul-deleo~b457fb15/
2022-09-29||Inbrekers Zuidoost achtervolgd door bewoner en aangehouden||Volgens de politie werden de twee jonge gezinsleden woensdagmiddag rond vier uur in hun huis aan het Maria Snelplantsoen opgeschrikt door twee inbrekers. Met een steekwapen bedreigden de inbrekers de aanwezige gezinsleden, ondertussen namen ze verschillende spullen uit slaapkamers mee. Ondanks de dreiging van het steekwapen wist een van de jonge gezinsleden haar vader te bellen en alarm te slaan. Terwijl de vader arriveerde bij de woning, vluchtten de overvallers, mannen van 19 en 25 jaar oud. De 19-jarige verdachte bedreigde de vader nog met het steekwapen en rende toen weg. De vader zette vervolgens de achtervolging in, volgens de politie ‘met gevaar voor eigen leven’. De achtervolging werd op een gegeven moment opgemerkt door een politieauto die onderweg was naar de woning. De politie wist tot de aanhouding van de 19-jarige verdachte te komen. Andere politieagenten zagen op dat moment de andere verdachte in de Gaasperplas zwemmen in een poging om te ontsnappen. ‘Na even aandringen van de politie’ keerde hij terug aan wal en werd ook hij gearresteerd, zo meldt de politie. Beide zitten vast op verdenking van het plegen van een gewapende overval. Er werden twee steekwapens aangetroffen bij het duo. De politie houdt er rekening mee dat er meerdere verdachten betrokkenheid hebben bij de overval, door bijvoorbeeld op de uitkijk te hebben gestaan. Mensen met meer informatie of bijvoorbeeld beelden van een digitale deurbel, worden verzocht om zich te melden.||https://www.parool.nl/nederland/inbrekers-zuidoost-achtervolgd-door-bewoner-en-aangehouden~b9810bf3/
2022-09-29||Schrikbewind? Volgens Khadija Arib is dat heel iets anders||Om 09.15 uur donderdagochtend bleef het stil bij de werkkamer van Vera Bergkamp. Daar had de huidige voorzitter van de Tweede Kamer haar voorganger in alle rust willen vertellen dat ‘er iets speelt’. Maar zover kwam het niet. Van Khadija Arib werd niets vernomen. Een avond ervoor moest Arib, inmiddels ‘gewoon’ Kamerlid voor de PvdA, ‘tot haar woede via de media vernemen’ dat er onderzoek naar haar wordt verricht. Dat wat Bergkamp haar kalmpjes vertellen wilde, bleek uitgelekt via NRC. En de boodschap: in haar periode als Kamervoorzitter, tussen 2016 en 2021, zou Arib een schrikbewind hebben gevoerd en door machtsmisbruik schuldig zijn geweest aan grensoverschrijdend gedrag naar medewerkers van de Kamer. De Kamer is immers ook een fors bedrijf, waarin bodes, chauffeurs, koks en administratieve krachten mede worden aangestuurd door de Kamervoorzitter. In 3,5 jaar tijd zouden 23 medewerkers bij vertrouwenspersonen en bedrijfsartsen hebben geklaagd. Het huidige bestuur van de Kamer, het zogeheten presidium dat bestaat uit Kamerleden, heeft volgens Bergkamp ergens ‘voor Prinsjesdag’ de landsadvocaat Pels Rijcken ingeschakeld. Die trof ‘eensluidende klachten’ over ongewenst gedrag aan. In het advies aan de Tweede Kamer staat dat er sprake is (geweest) van een ‘zeer onveilige werkomgeving’, waarop onderzoek nodig is. Daarom is woensdagmiddag door het presidium besloten een extern onderzoeksbureau in te schakelen. Arib reageert als door een adder gebeten. Ze spreekt direct als ze het hoort, van ‘een dolk in de rug’ van opvolgster Vera Bergkamp. “Dit is de lelijke kant van de politiek. Vera Bergkamp is hier verantwoordelijk voor.” Die woede is een dag later niet bekoeld. Volgens Arib is sprake van een afrekening. Arib wilde eigenlijk Kamervoorzitter blijven. “Maar door handjeklap en achterkamertjespolitiek, werd Bergkamp het na een zogenaamde verkiezing.” En juist die ligt steeds meer onder vuur, omdat ze de Tweede Kamer niet in de hand zou hebben. Vorige week nog toen Thierry Baudet van Forum voor Democratie suggereerde dat minister Sigrid Kaag in haar studietijd kon zijn gerekruteerd als spion. Bergkamp liet dat aanvankelijk onweersproken, waarna het kabinet wegliep. Was Bergkamp bang dat de roep om een comeback van Arib zou gaan klinken? “Ik weet het niet, ik ga niet speculeren,” zegt Arib. “Maar ik ben al 1,5 jaar geleden vertrokken... de media hebben er inzage in gekregen, en nu ineens hebben ze de bom laten ontploffen. Ik beschouw het als een politieke afrekening.” Wat het extra pijnlijk maakt, erkent Arib, is dat mede-PvdA’er Henk Nijboer in het presidium instemde met het onderzoek. “Ik hoorde dat ja, dat is naar. Ik heb hem nog niet gesproken.” Nijboer zelf zegt dat de meldingen zo ernstig en serieus waren dat er maar één uitkomst mogelijk was. “En dat is dat ze onderzocht moeten worden.” Arib zegt niettemin: “Aan dit schijnonderzoek ga ik niet meewerken.” Iets wat Vera Bergkamp juist nog wel hoopt. “Beschuldigingen van een mes in de rug werp ik verre van me.” Volgens de huidige Kamervoorzitter is er niet over één nacht ijs gegaan. “Dit is een zwaar besluit.” Dat uitgelekt is wat er speelde ‘hoort niet’. “Dat is niet netjes.” Directe aanleiding om de landsadvocaat in te schakelen waren twee anonieme brieven over Arib. Eén van de briefschrijvers had namelijk in juli gezien hoe Arib werd benoemd tot voorzitter van de Tijdelijke Commissie Corona, die het voorbereidende werk doet voor een parlementaire enquête. Zodoende zou Arib opnieuw met ambtenaren te maken krijgen. ‘Ik en vele ambtenaren met mij hadden gehoopt dat mevrouw Arib na haar schrikbewind (...) in de zijlijn van de politiek terecht was gekomen waar zij geen schade meer aan ambtenaren kan aanrichten.’ Bergkamp: “We moeten dit doen, vanuit onze rol als werkgever. Het is aan ons voor de ambtelijke organisatie op te komen.” Vraag blijft: wat klopt er van de beschuldigingen? Volgens Arib is een schrikbewind iets heel anders. “Dan denk ik aan ayatollahs die meisjes laten vermoorden omdat ze geen hoofddoek dragen.” Maar de voorzitter van de ondernemingsraad van de Tweede Kamer heeft zo’n tien klachten ontvangen van ambtenaren over Arib in haar voorzittersperiode. Bij meerdere diensten voelden mensen zich onheus bejegend, zegt Michel Meerts. Uiteindelijk zouden meer dan tien personen een baan hebben gevonden waarbij ze niet meer direct met Arib van doen hadden. Wat tegelijk door vriend en vijand wordt erkend is dat Arib bij haar aantreden een rapport op haar bureau vond met de aanbeveling het Kamerbedrijf te reorganiseren. Het was volgens betrokkenen nogal een puinhoop. De opdracht: “Meer verzakelijking en een verdere professionalisering van de ambtelijke organisatie.” Volgens een voormalig lid van het presidium deed ze dat ronduit onhandig. Te bruusk. Meerts: “Er zijn ook afdelingen waar ze zeer geliefd was, maar dat waren de afdelingen waar ze niet direct contact mee had.” Nu Bergkamp en het presidium toch een onderzoek hebben gelast, terwijl Arib niet wil meewerken, dreigt een patstelling. Bovendien gaat Arib door met haar werk in de coronacommissie, waardoor ze met ambtenaren blijft werken. Bergkamp staat daar machteloos: “Dat is een afweging die ze zelf moet maken. Dat is niet aan mij.” Op Bergkamps uitnodiging om er ’s avonds alsnog over te praten, ging Arib niet in.||https://www.parool.nl/nederland/schrikbewind-volgens-khadija-arib-is-dat-heel-iets-anders~b28dde9d/
2022-09-29||Amsterdamse bouwprojecten onder druk door gebrek aan geld bij de gemeente||Het saldo van het Vereveningsfonds van de gemeente, waar grondopbrengsten en -uitgaven worden verrekend, zakt dit jaar naar verwachting met 400 miljoen euro. Daarmee neemt ook de ruimte af om te investeren in gebiedsontwikkelingsprojecten waar tekorten zijn; van 140 miljoen euro begin dit jaar naar waarschijnlijk 48 miljoen euro eind dit jaar. Bij ongewijzigd beleid zakt het de komende jaren onder nul. Geplande Amsterdamse bouwprojecten waarvoor nu nog een financieel tekort is, komen daardoor in de knel. Tekorten in het ene plan worden namelijk via het fonds gedekt door winsten uit andere projecten. Het raakt voornamelijk de gebiedsontwikkeling in buurten waar de coalitie extra in wil investeren, maar waarvoor de benodigde 85 miljoen euro nog niet gevonden is: Geuzenveld-Slotermeer, Banne Noord, Holendrecht, het gebied rond het Osdorpplein (bij de Meervaart) en de K-Buurt. In totaal gaat het om circa 14.000 woningen. De prognose over de stand van zaken van de grondexploitaties in Amsterdam is donderdag gepubliceerd. Als reden voor de flinke daling worden de afvlakking van de grondprijzen, de stijging van de bouwkosten (mede door de inflatie) en opgelopen vertragingen genoemd, waardoor de financiële ruimte om te investeren in gebiedsontwikkeling wordt beperkt. “Een winstwaarschuwing,” noemt wethouder Reinier van Dantzig (Ruimtelijke Ordening) de prognose. “We kunnen niet op de huidige voet verder, want dan stopt over een paar jaar de mogelijkheid om in kwetsbare wijken te investeren.” In het coalitieakkoord van PvdA, GroenLinks en D66 is afgesproken dat bij nieuwbouw 40 procent sociale huur, 40 procent middenhuur en 20 procent vrije sector zal worden gebouwd. In combinatie met ambities over betaalbaarheid en duurzaamheid maakt dat plannen vaak duurder, waardoor de tekorten ook snel toenemen. Volgens Van Dantzig moeten projecten versimpeld worden. “We kunnen geen hele zware wensenlijst op betaalbaarheid en duurzaamheid hebben en ook nog architectonisch het allerhoogste neerzetten.” Kiezen dus. Per plan zal gekeken worden hoe de tekorten kunnen worden teruggedrongen. Dat kan gevolgen hebben voor het percentage sociale huur of de grootte van de woningen, maar ook voor de duurzaamheidseisen die gesteld worden aan woningen. Opvallend, omdat veel projecten gepland zijn in Nieuw-West, Zuidoost en Noord, de stadsdelen waar masterplannen voor worden ontwikkeld die de buurten structureel moeten verbeteren. “Het zal vaak gaan om kleine wijzigingen,” aldus Van Dantzig. De waarde van het Vereveningsfonds daalt naar verwachting van zo’n 1 miljard euro aan het begin van dit jaar naar 600 miljoen aan het einde van dit jaar. Naast het terugdringen van tekorten wordt gekeken hoe op projecten waar nu overschotten zijn de winst kan worden vergroot, bijvoorbeeld bij kantoorbouw op de Zuidas. Ook ziet de gemeente kansen in het versoepelen van eisen die gesteld worden aan bijvoorbeeld de ontwikkeling van scholen en sportvelden. Tegelijkertijd is de gemeente zelf ook gedeeltelijk debet aan de daling van het vereveningsfonds. Zo besloot de gemeente de afgelopen vier jaar elk jaar een bedrag uit het fonds te halen om toe te voegen aan de eigen algemene middelen, optellend tot een paar honderd miljoen euro. De komende jaren wil de gemeente structureel geld uit het fonds halen om de begroting dekkend te houden; van 18 miljoen naar jaarlijks 38 miljoen in 2026. In de donderdag gepubliceerde prognose wordt erkend dat de uiteindelijke uitkomst zeer onzeker is, door de onvoorspelbare economische situatie, renteontwikkelingen, inflatie, regelgeving vanuit Den Haag en de effecten daarvan op de grondprijzen. Rond het verschijnen van de Voorjaarsnota is de definitieve opbrengst bekend. Van Dantzig vreest niet dat geplande projecten helemaal moeten stoppen. “Het fonds is nog gezond, maar we moeten echt even goed opletten.”||https://www.parool.nl/amsterdam/amsterdamse-bouwprojecten-onder-druk-door-gebrek-aan-geld-bij-de-gemeente~b40770fc/
2022-09-29||De Iraanse voetballer Sardar Azmoun, dat is pas een echte held||Een woord dat veel wordt misbruikt is ‘held’. Sardar Azmoun, een Iraniër, is geen held omdat hij met Zenith Sint-Petersbrug vier keer kampioen van Rusland werd en de beker won. Hij is geen held omdat hij in 2020 topscorer van de Russische competitie werd, of omdat hij in zijn hele carrière een paar honderd doelpunten heeft gemaakt. Sinds januari van dit jaar voetbalt hij bij Bayer Leverkusen. Heldendom wordt door hem benaderd omdat hij het op Instagram opneemt voor zijn door de relipolitie vermoorde landgenote Mahsa Amini. Het elftal verscheen tegen Senegal tijdens het aanhoren van het volkslied in trainingsjacks zonder het nationale embleem. Op Instagram zegt Azmoun: ‘Ik hoop dat de vrouwen van mijn land nooit meer onrecht wordt aangedaan.’ En dat hem niks kan gebeuren. Hoogstens schoppen ze hem uit het nationale team. So what? Toch een held. Luister onze Ajaxpodcast Branie:||https://www.parool.nl/sport/de-iraanse-voetballer-sardar-azmoun-dat-is-pas-een-echte-held~b2fba26f/
2022-09-29||Geen Ajaxshirt dragen vanwege hooligans in Napels: wordt dit de standaard?||Dat het niet zo slim is om in vol clubtenue door de Rotterdamse koopgoot te wandelen, kan elke Ajacied zelf wel bedenken, maar voor het eerst heeft Ajax nu ook een officiële waarschuwing afgegeven: ga over twee weken niet in clubkleuren naar het centrum van Napels, en laat vooral kinderen thuis. “Het is natuurlijk van de gekke,” zegt criminoloog Henk Ferwerda, die met zijn Bureau Beke voor de politie onderzoek doet naar supportersgeweld. “Dit zijn voor fans de leukste wedstrijden, maar helaas. Blijkbaar is uit een risicoanalyse gebreken dat het nodig is.” De harde kern van sommige clubs in Italië hebben een stevige reputatie, en dan met name in Napels en Rome, zowel van Lazio Roma als AS Roma. Ferwerda: “Zij schuwen niet om voor en na de wedstrijd op tegenstanders te jagen en de confrontatie te zoeken. Hoe zichtbaarder je dan bent, hoe makkelijker het is om doelwit te worden. Zeker als supporters in groten getale bij elkaar komen om een biertje te drinken. Dan is het kaasie. Zo zit die wereld in elkaar.” Veel hangt af van de reputatie van de tegenstander. Zijn er in het verleden incidenten geweest? Staat nog een rekening open? Ferwerda herinnert aan Feyenoordsupporters die in 2015 in Rome grootschalige vernielingen aanrichtten, onder meer aan de Trevifontein. “Die is ongeveer heilig. Ik weet niet of dat afstraalt op Ajax in Napels, maar het zou een rol kunnen spelen.” Drie weken geleden waarschuwde ook Liverpool zijn fans om het centrum van Napels te vermijden, omdat supporters slachtoffer konden worden van diefstal, beroving of een overval. Het dringende advies was in het hotel te blijven voor een hapje en een drankje en geen clubkleuren van Liverpool te dragen. Napels verklaarde toen ‘diep beledigd’ te zijn door de ‘vernederende boodschap’ en uiteindelijk waren het hooligans van Liverpool die na afloop van de 4-1 nederlaag rellen veroorzaakten in het centrum van Napels. Ze vielen voorbijgangers aan en gooiden met stenen en terrasstoelen. Zeven hooligans werden gearresteerd. Wordt dit de standaard in het Europese voetbal? Risicowedstrijden binnen Nederland zijn inmiddels gereguleerd, met combiregelingen die supporters vanuit de thuisstad met bussen naar het stadion brengen en weer terug. In het ergste geval worden uitsupporters zelfs helemaal geweerd. Zo’n combiregeling is bij Europese uitwedstrijden onhaalbaar. Kan een Ajacied in de toekomst dan nog wel gewoon in clubtenue naar een Europese uitwedstrijden? Ferwerda is overtuigd van wel. “Ja hoor, dat kan heel goed. Op heel veel plekken is het zelfs mogelijk om met supporters van de tegenpartij gezellig een biertje te drinken.” Dat zegt ook Fabian Nagtzaam, voorzitter van de supportersvereniging van Ajax, die al dertig jaar zijn club door heel Europa achterna reist. “Dat kan heel goed. In de jaren negentig zijn er wel eens confrontaties geweest, maar de laatste jaren hebben we geen stad meer bezocht waar het gevaarlijk was. Londen en Madrid, dat was altijd één groot feest, en ook laatst in Liverpool waren het geweldige dagen.” Ajax speelde begin jaren zeventig voor het laatst tegen Napoli, dus deze speelstad is nieuw. Nagtzaam: “Voorafgaand aan een wedstrijd stuurt Ajax altijd mensen van de afdeling veiligheid naar een speelstad. Blijkbaar is toen de inschatting gemaakt om deze waarschuwing te geven. Blijkbaar geeft het animositeit om in clubkleuren over straat te gaan. Dan is dat maar zo. Wij zijn daar te gast.” Andere beruchte speelsteden zijn Marseille en Zagreb. Nagtzaam: “Daar is het niet verstandig om in grote groepen de stad in te gaan. Daarom wordt daar een plein aangewezen en worden we met bussen veilig naar het uitvak gebracht. Ook Italië is berucht, zeker Zuid-Italië, maar ook in Turijn in 2019 waren er strenge richtlijnen en moesten we allemaal in bussen naar het stadion.” Voor de wedstrijd komende 12 oktober verwacht Nagtzaam geen problemen. “Ik kan me dat niet voorstellen. Overal waar we de laatste jaren kwamen, werden we keurig netjes ontvangen. Ik verheug me ontzettend. Napels ademt voetbal, Maradona heeft daar nog gevoetbald. Ik wil er al jaren naartoe, maar Ajax lootte nooit Napoli. Nu is het eindelijk zover.”||https://www.parool.nl/sport/geen-ajaxshirt-dragen-vanwege-hooligans-in-napels-wordt-dit-de-standaard~b12788f84/
2022-09-29||Zijn brieven brachten ons ietsje dichter bij Ridouan Taghi||Ontmoetingen met sleutelfiguren in de onderwereld – hoewel ze meestal anders verlopen dan in films wordt geschetst – zijn niet per se mijn saaiste. Wonderlijker zijn eigenlijk de ontmoetingen met sleutelfiguren in de onderwereld die ik níet heb. Criminelen over wie we als misdaadjournalisten onze vingers blauw typen, maar die ik zelf nooit sprak. Neem Ridouan Taghi. Over de beruchtste verdachte van het moment schreven mijn collega’s en ik honderden artikelen. We brengen zelfs een podcast uit over zijn zaken. Toch, ik ken zijn stem alleen uit de rechtszaal en keek hem nooit in de ogen. Eerst was hij jaren op de vlucht, na zijn arrestatie eind 2019 belandde hij in de Extra Beveiligde Inrichting in Vught. In ‘de bunker’ van de rechtbank zien we vooral zijn achterhoofd. Zijn dossiers staan bol van de bloeddorstige e-mails die de opsporingsdiensten aan hem toeschrijven en hij wordt gezien als aanjager van zowat al het geweld tegen de bovenwereld. Daar tegenover kennen we zijn ontkenningen en sneren naar de rechtbank over zijn ‘schijnproces’ waarin hij levenslang verwacht. Deze week kwamen we via een curieuze weg ietsje dichter bij zijn zielenroerselen. Media hadden bericht dat Taghi vijf brieven had geschreven aan Mohammed B., de moordenaar van Theo van Gogh. Die had in de EBI anderhalf jaar zijn ontbijt en avondeten bereid. De suggestie was gewekt dat die brieven codetaal met geheime boodschappen bevatten. De opsporingsdiensten zouden bezorgd zijn dat prinses Amalia en premier Mark Rutte doelwit zijn van ‘de mocromaffia’. In die zin was het een slimme zet van Taghi en zijn advocaten die brieven maar gewoon te openbaren. In een rommelig handschrift bleek hij vooral zijn zelfverklaarde bekering tot de islam te beschrijven, en zijn dank aan Mohammed B. voor zijn hulp in diens brieven bij het ontdekken van de islam. Hij schrijft daar ‘zoals zoveel gedetineerden met zicht op levenslange opsluiting (..) houvast en zingeving’ in te hebben gevonden. Taghi bevestigt het beeld dat hij ‘slecht kan zitten’, zoals dat op straat heet. Hij klaagt over extreme beperkingen die hem zijn opgelegd vanuit de vrees dat hij vanuit de EBI toch weer grof geweld weet te beramen. Hij moppert dat hij ‘in een Bollywoodfilm’ zit. Hij klaagt over ‘chronische pijn’ door ‘de driedaagse marteling’ na zijn arrestatie in Dubai, waardoor hij niet lang kan staan, liggen of lopen. Eén sleutelzin intrigeert me: ‘Hoe meer ik lees, hoe ik meer besef hoe verdwaald ik was van de weg van Allah.’ Lezen we hier een verkapte bekentenis? Zo zullen we het wel niet mogen opvatten. In elk geval kwamen we niet eerder zo dicht bij Taghi’s cel, voor wat het waard is (verder niet zo veel). Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/zijn-brieven-brachten-ons-ietsje-dichter-bij-ridouan-taghi~b4c6779c/
2022-09-29||Schiphol vraagt maatschappijen passagiers te minderen tot einde winterseizoen||In de vakantieweken in de winterperiode houdt Schiphol een maximum van 50.000 vertrekkende passagiers per dag aan. In vergelijkbare weken in 2019 vertrokken 53.000 passagiers van de nationale luchthaven, zegt een woordvoerder. Het vliegveld vroeg maatschappijen eerder al om tot eind oktober gemiddeld 9250 passagiers minder per dag vanaf Schiphol te laten vertrekken, wat neerkwam op een vermindering van 18 procent. Daardoor moest bijvoorbeeld KLM vluchten schrappen. KLM, de grootste luchtvaartmaatschappij op Schiphol, reageert furieus en zegt dat ‘de maat vol’ is. Volgens het luchtvaartbedrijf kan de reductie van de passagiersaantallen op sommige dagen oplopen tot 22 procent. “De situatie op Schiphol vraagt al te lang, te veel van onze klanten en onze collega’s. KLM heeft eerder al gezegd dat het beperken van het aantal passagiers geen maatregel voor de lange termijn kan zijn, maar daar lijkt het nu wel op. Met de nieuwe beperkingen voor de winter biedt Schiphol ons geen enkel perspectief,” reageert KLM-topvrouw Marjan Rintel. Dat er nog steeds een beperking nodig is, komt doordat er een tekort aan beveiligers en andere medewerkers is op de luchthaven. In de winter is er voor de veiligheidscontrole volgens Schiphol bovendien meer tijd nodig, vanwege de extra bagage en kleding van passagiers. De ingrepen zijn nodig voor een ‘stabieler’ proces voor passagiers op de luchthaven, aldus een woordvoerder van Schiphol. De personeelstekorten leidden afgelopen maanden geregeld tot chaos. Tegen het einde van het jaar bekijkt Schiphol of de beperkingen nog nodig zijn. Als de personeelsproblemen minder nijpend zijn is vanaf januari mogelijk meer nodig. Een woordvoerster van KLM zegt dat het nog niet zeker is of de maatschappij opnieuw vluchten moet schrappen. Het is bijvoorbeeld ook mogelijk om tickets voor de Nederlandse markt uit de verkoop te halen. KLM hoopt annuleringen zoveel mogelijk te voorkomen.||https://www.parool.nl/nederland/schiphol-vraagt-maatschappijen-passagiers-te-minderen-tot-einde-winterseizoen~b84c4ef6/
2022-09-29||Arib werkt niet mee aan ‘schijnonderzoek’: ‘Dit is een afrekening’||Bergkamp (D66) gaf donderdagochtend een korte toelichting op het externe, onafhankelijke onderzoek naar vermeend grensoverschrijdend gedrag van oud-Kamervoorzitter Arib (PvdA), waar het bestuur van de Tweede Kamer woensdag toe besloot. Het nieuws lekte woensdagavond via NRC uit; Arib wist toen van niets. Zij stelde dat Bergkamp de hand heeft in het aangekondigde onderzoek. Bergkamp bestrijdt dat donderdag. “Gisteren heeft het presidium (bestuur van de Tweede Kamer, red.) unaniem besloten om een extern onafhankelijk onderzoek in te stellen.” In dat bestuur van de Kamer zit ook PvdA-Kamerlid Henk Nijboer, fractiegenoot van Arib. Twee ‘anonieme brieven die we hebben ontvangen’ vormen de aanleiding van het onderzoek. De schrijvers zouden in de pen zijn geklommen nadat Arib werd verkozen tot voorzitter van de Tijdelijke commissie corona, die een parlementaire enquête moet voorbereiden naar het coronabeleid. Wat er in die brieven staat, wil Bergkamp niet zeggen. “Het valt me zwaar dit te doen.” Als werkgever stelt Bergkamp wel een verantwoordelijkheid te hebben om de kwestie te onderzoeken. Volgens Bergkamp is het presidium ‘niet over één nacht ijs gegaan’. De kwestie speelde al ‘vóór Prinsjesdag’, stelde zij. “Toen hebben we advies gevraagd aan de landsadvocaat.” Die adviseerde de Tweede Kamer ‘dringend’ onderzoek te doen, aldus Bergkamp. Het presidium besloot daar woensdag toe, ’s avonds lekte het besluit uit. Bergkamp erkent dat er toen nog geen overleg met Arib was geweest. “Meteen na het presidium is geprobeerd een overleg te plannen, maar dat kwam niet uit.” Bergkamp zei woensdagavond en donderdagochtend nieuwe pogingen te hebben ondernomen. “Er staat nu een overleguitnodiging voor vanavond.” Ze hoopt dat Arib op die uitnodiging ingaat. Arib laat echter weten dat ze niet met Bergkamp in gesprek gaat en evenmin meewerkt aan het onderzoek. “Dit is een politieke afrekening, een circus.” In het bestuur van de Kamer zit ook PvdA-Kamerlid Henk Nijboer, fractiegenoot van Arib. Volgens hem waren de meldingen ‘zo ernstig en serieus’ dat er ‘maar één uitkomst mogelijk was, en dat is dat ze onderzocht moeten worden.’ Nijboer noemt het ‘heel ernstig en schandelijk dat het advies van de landsadvocaat is uitgelekt en dat Khadija Arib het zo heeft moeten horen’. Hij sprak haar woensdagavond zelf nog over de kwestie. Arib noemt het pijnlijk dat Nijboer heeft ingestemd met het onderzoek. Hij heeft wel begrip voor haar woede. “Zo’n onderzoek is heel indringend als het wordt aangekondigd, en het kan nooit zo zijn dat je dat via de krant moet vernemen. Hier is het laatste woord nog niet over gezegd,” aldus Nijboer. Een naar gevolg van het uitlekken is volgens hem dat Arib meteen schuldig lijkt, terwijl het onderzoek nog moet worden gedaan. De twee kunnen wel prima verder samen in de fractie, zegt Nijboer. “Ik denk dat iedereen in de Kamer, alle collega’s, ook in het presidium dit een heel moeilijk besluit vonden. Maar het is nodig.” Bergkamp zocht woensdagavond contact met een medewerker van Arib om in gesprek met haar te treden, maar wilde niet vertellen waar het over zou gaan. Arib is nu ook niet van plan in gesprek te gaan met Bergkamp. Ze zou daar alleen op in zijn gegaan als de uitnodiging tot een gesprek eerder was gekomen, aldus het PvdA-Kamerlid. De voorzitter van de ondernemingsraad in de Tweede Kamer zegt tegen de NOS de klachten over grensoverschrijdend gedrag eerder te hebben gehoord. “Ik herken de signalen,” zegt voorzitter Michel Meerts. “Bij ons is meerdere malen aangekaart dat mensen leden onder dit management.” Volgens hem is dat een van de redenen waarom er nu al onderzoek wordt gedaan naar de sociale veiligheid in de Tweede Kamer. Kamervoorzitter Bergkamp, die de voorzittershamer vorig jaar overnam van Arib, lag vorige week nog onder vuur omdat zij het debat tijdens de Algemene Politieke Beschouwingen volgens critici strakker had moeten handhaven. Uiteindelijk liep het voltallige kabinet weg uit het debat na aantijgingen van FvD-leider Thierry Baudet in de richting van minister Sigrid Kaag (Financiën, D66). Juist donderdag staat er een debat over de omgangsvormen in de Tweede Kamer gepland. Arib ziet vooralsnog geen reden om (tijdelijk) te stoppen als Kamerlid noch als voorzitter van de commissie die de parlementaire enquête over corona moet voorbereiden. Of ze ook denkt aan stappen tegen Bergkamp, wil ze nog niet kwijt.||https://www.parool.nl/nederland/arib-werkt-niet-mee-aan-schijnonderzoek-dit-is-een-afrekening~b8e4b174/
2022-09-29||Nieuwe Amsterdamse school moet techniek aantrekkelijker maken||Vier Amsterdamse scholen zijn al vijf jaar bezig om techniekschool Tasc te realiseren. Het Mundus College, Montessori College Oost, Bredero Beroepscollege en Open Schoolgemeenschap Bijlmer (OSB) hebben nu nog allemaal een eigen techniektak op school. Dat verandert vanaf schooljaar 2023/2024. Dan opent Tasc haar deuren: een hypermoderne techniekcampus voor het vmbo waar het bedrijfsleven en het mbo samen­werken en waar alle vmbo techniekopleidingen van de stad onder hetzelfde dak worden ondergebracht. “Elk bestuur of elke school had het moeilijk om de techniek op school up-to-date te houden en voldoende leerlingen te trekken”, zegt Percy Henry, schoolbestuurder van scholenkoepel Esprit. “Door ons te verenigingen kunnen we een aantrekkelijke moderne techniekopleiding aanbieden. Het wordt een echte moderne vakschool.” De bedoeling is dat techniek zo aantrekkelijk wordt voor nog meer jongeren in Amsterdam én ook populairder onder meisjes. Nederland heeft een groot tekort aan personeel en vooral technici zijn schaars. Het tekort aan technici is inmiddels zo groot dat de milieudoelen van het kabinet in gevaar komen, waarschuwde het Planbureau voor de Leefomgeving begin deze maand nog. Alleen de netbeheerders in Nederland hebben al 13.000 mensen nodig om de energiesector te moderniseren en de duurzaamheidsdoelen te halen. Volgens het UWV is het aantal vacatures voor de relevante technische beroepen de afgelopen tijd gestegen tot bijna 46.000 in het derde kwartaal van 2021. De nieuwe Amsterdamse techniekschool zal in de komende jaren nauw samenwerken met het mbo en met het bedrijfsleven om de doorstroming van het vmbo naar het mbo en het bedrijfsleven zo gemakkelijk mogelijk te maken voor technici in spe. Vanaf augustus zit Tasc eerst vijf jaar aan de Darlingstraat in Zuidoost, daarna verhuist de school naar het Hamerkwartier in Amsterdam-Noord. Daar is nu nog ontmoetingsplek De VerbroederIJ gevestigd.||https://www.parool.nl/amsterdam/nieuwe-amsterdamse-school-moet-techniek-aantrekkelijker-maken~b2584741/
2022-09-29||Björk duikt de diepte in met basklarinetten en gabberhouse op nieuw album Fossora||Haar stem is in de loop der jaren wat zwaarder geworden, maar nog altijd klinkt er iets meisjesachtigs in door, iets kinderlijks zelf. Toch is Björk Guðmundsdóttir, wereldwijd bekend als kortweg Björk, al 56. Dat is een leeftijd waarop je te maken krijgt met het grote loslaten, ook in het verre IJsland Björks dochter ging het huis uit. Een paar jaar eerder overleed haar moeder. Het legenestsyndroom en de rouw inspireerden haar in belangrijke mate bij het maken van Fossora. Vraag niet hoe ze het doet, maar op het album koppelt ze het verdriet aan een fascinatie voor het ondergrondse leven zoals zich dat afspeelt in de natuur. De albumtitel is een zelfbedachte vrouwelijk variant van fossor, Latijn voor graver. De titel van de song Mycelia verwijst naar de ondergrondse netwerken van schimmeldraden die in bossen een geheel eigen wereld lijken te vormen. Een andere veelzeggende titel is Fungal City – schimmelstad. Bij al dat gegraaf hoort diep rommelende, aards klinkende muziek. Daar komen nogal wat basklarinetten aan te pas, maar we horen ook diepe elektronische beats. Björk werkt op Fossora samen met onder meer Gabber Modus Operandi, een Indonesisch duo dat traditionele gamelanmuziek combineert met, jawel, Nederlandse gabberhouse. Verwacht op Fossora geen hits à la Human Behavior of It’s Oh So Quiet, Björk gaat hier echt de diepte in. De muziek is meer kunst dan pop, meer Muziekgebouw dan Paradiso, meer ploinkboink dan lalala. Een traditionele popsong is in de verre omgeving niet te ontdekken. Het is zelfs zoeken naar een melodie die houvast biedt Het album mag bij een een eerste verkenning nogal ondoorgrondelijk lijken, maar vaker luisteren loont. Fossora is een inventief muzikaal bouwwerk. Vooral sonisch valt hier veel te beleven. De zangeres zelf raadt aan de plaat niet via de koptelefoon te beluisteren, maar gewoon thuis, lekker hard via de luidsprekers (waarbij ze mogelijk vergeet dat IJslanders doorgaans wat minder dicht op elkaar wonen dan vastelanders).||https://www.parool.nl/kunst-media/bjork-duikt-de-diepte-in-met-basklarinetten-en-gabberhouse-op-nieuw-album-fossora~b449a3c4/
2022-09-29||Stijging zelfdodingen onder jongvolwassenen: ‘Ik zou adviseren om scholen niet opnieuw te sluiten’||De toename van zelfdoding onder jongvolwassenen blijkt uit onderzoek van de Commissie Actuele Nederlandse Suïcideregistratie (CANS), die is opgericht aan het begin van de coronapandemie. Vorig jaar was al een stijging waarneembaar in suïcides in de leeftijdsgroep 20-30 jaar. In plaats van dalen is het aantal zelfdodingen vergelijkbaar hoog gebleven. Het aantal suïcides in de hele bevolking stijgt niet; het gaat specifiek om jongvolwassenen. Een directe oorzaak voor de toename is moeilijk aan te wijzen, omdat een suïcide zelden één oorzaak kent. Vaak is het een kluwen van in elkaar grijpende factoren. Denk aan een psychische stoornis, een verleden met ernstig trauma, eenzaamheid, last van prestatiedruk, financiële stress en relatieproblemen. “Opvallend is dat ook schooluitval veel voorkomt onder deze groep,” zegt onderzoeker Renske Gilissen. “Uit analyse blijkt dat ongeveer de helft van de overledenen was gestopt met een opleiding zonder een diploma te behalen. In de meeste gevallen, 63 procent, betrof het een onvoltooide mbo-opleiding.” Het ligt daarom voor de hand om de gesloten scholen tijdens de pandemie ook als oorzaak aan te wijzen voor de stijging. Vanwege de complexiteit is dat echter niet eenduidig, aldus Gilissen. “Wel zou ik adviseren om de scholen niet opnieuw te sluiten als er een nieuwe coronagolf komt.” De CANSonderzoekers brachten de kenmerken van de zelfdodingen onder jongvolwassenen in beeld. In 70 procent van de gevallen ging het om mannen, die vaak alleen woonden (51 procent). Zeven van de tien waren in het verleden in behandeling geweest bij een psycholoog of psychiater. Het onderzoek bracht ook in kaart dat jongvolwassenen met suïcidale gedachten vaker vrouw zijn (69 procent). Ongeveer de helft (43 procent) van hen identificeert zich als LHBTQIA+, een verzamelbegrip voor mensen met een niet-heteroseksuele seksuele geaardheid of identiteit. Gelijktijdig met de geconstateerde toename in zelfdodingen blijkt dat jongvolwassenen zich ook steeds eenzamer voelen. Bijna 4 op de 10 missen een goede vriend of vriendin. Naar verwachting zal de nog uitdijende economische recessie ook in de algehele bevolking leiden tot meer zelfdodingen. “Dat is een hard wetenschappelijk gegeven,” zei onderzoeker Derek de Beurs van het Trimbosinstituut vorig jaar. “We zagen het in alle westerse landen tijdens de economische neergang tussen 2007-2013. In Nederland nam toen jaarlijks het aantal zelfdodingen met 5 procent toe.” De toename betreft dan vooral mannen van middelbare leeftijd, aldus De Beurs. “De oorzaken zijn divers: wanhoop, stress, schuldenproblematiek en het verlies van identiteit, bijvoorbeeld.” Gilissen, verbonden aan 113 Zelfmoordpreventie, wijst echter op mogelijkheden om zelfdoding te voorkomen. “Nu we beter in kaart hebben welke problemen er spelen, kunnen we ons als maatschappij ook gerichter inzetten om jongvolwassenen te helpen. Denk bijvoorbeeld aan samenwerking met schuldhulpverlening en vroeg-herkenning door GGZ, GGD en scholen. Uiteindelijk is iedereen onderdeel van de verandering. Suïcides zijn ook te voorkomen door het gesprek aan te gaan als je denkt dat het mentaal niet goed gaat met iemand.” Denk je aan zelfdoding? Heb je nu hulp nodig? Bel 113 of 0800-0113 (gratis) of chat via 113.nl.||https://www.parool.nl/nederland/stijging-zelfdodingen-onder-jongvolwassenen-ik-zou-adviseren-om-scholen-niet-opnieuw-te-sluiten~b7439259/
2022-09-29||Terecht verwijt Arib opvolger Bergkamp dat ze haar een dolk in de rug stak||Khadija Arib is een vrouw om wie ik op de PvdA zou stemmen. Ze heeft allure, ze is charmant, goed in haar werk en ze heeft een indrukwekkend charisma. Het is dat charisma waarop nu wraak wordt genomen. Ze zou zich ‘grensoverschrijdend’ hebben gedragen. Mensen ‘leden’ onder haar management. Arib deed aan ‘machtsmisbruik’. Ze voelden zich ‘sociaal onveilig’. Wat die woorden die ik tussen aanhalingstekens heb gezet eigenlijk betekenen, weet niemand precies. Had zij een zweep en kreeg eenieder op wie zij boos was daarmee en tik? Sloot zij mensen op die haar niet bevielen? Stopte zij een rottend rattenlijk in de broekzak van een slecht werkende ambtenaar? Stal zij uit de portemonnees van haar ambtenaren? Ik vermoed dat zij misschien wel met de vuist op tafel sloeg, scherpe opmerkingen maakte en sommigen het gat van de deur wees, en die vervolgens met een klap dichtsloeg. Mijn vermoeden is dat Arib het slachtoffer is geworden van een generatieconflict. Van jongeren die niet gewend zijn dat er hard wordt opgetreden wanneer ze hun werk volgens de baas niet goed doen. Die omver worden geblazen als er eens iemand is die ze streng toespreekt. Die van hun moeder tot hun veertigste hun luier mochten dragen. “Maar het zijn 23 mensen die zich over haar hebben beklaagd.”Ja, ik weet hoe dit werkt. De één steekt de ander aan. Niks lijmt zo goed als solidariteit uit onmin.“Ik vind die Arib een veel te strenge trut. Jij ook?” “Ja, ik ook.’’ Waar Arib dapper en moedig is, zie je bij de klagers die haar nu een ‘schrikbewind’ verwijten het omgekeerde: ze zijn anoniem, houden alles geheim. Hun vizier blijft dicht. Terecht verweet Arib haar opvolger, Vera Bergkamp van D66, dat ze haar een dolk in de rug had gestoken. Bergkamp verdedigt zich met: “Er is gelekt.” Dat is zwak. Zodra de naam van haar ex-collega viel, had ze moeten bellen: “Dit komt eraan, Khadija.” Maar in de Tweede Kamer hangen momenteel giftige dampen die de democratie aantasten. Een voorzitter die juist te slap is en de boel niet in de hand kan houden, Kamerleden die liever een concert met hondenfluitjes geven dan een werkelijk debat te voeren en een minister-president die met zijn kabinet wegloopt als hij zich voor de Kamer moet verantwoorden. Er rot iets in de Staat der Nederlanden. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/terecht-verwijt-arib-opvolger-bergkamp-dat-ze-haar-een-dolk-in-de-rug-stak~bea1891a/
2022-09-29||Jutta Leerdam over haar nieuwe schaatsploeg: ‘Ik had meer haantjes verwacht’||Soms kijkt Jutta Leerdam (23) om zich heen, naar al die geel-zwarte tenues van de grootste schaatsploeg van Nederland, en zegt ze hardop: “Wie is hier de leider?” Vaak richt ze haar blik dan op Thomas Krol, olympisch kampioen op de 1000 meter en vervolgt, een tikje uitdagend: “Jij, Thomas?” Meestal blijft het dan stil. “Thomas is een lieve jongen, maar ook niet echt een leiderstype,” zegt Leerdam. Het is wat haar is opgevallen in de eerste maanden na haar veelbesproken transfer naar de ploeg van Jumbo-Visma. “Ik had verwacht dat er meer haantjes bij zouden zitten, maar het is gewoon een heel chille vibe. Relaxed. Maar soms ontbreekt het dus ook aan een leider en dan denk ik: wanneer gaan we beginnen? Moet ik dan echt degene zijn die dat gaat zeggen? Let’s go, beetje pit erin, zo ben ik van nature wel, maar ik wil dat niet meteen zeggen. Ook al omdat ik in de sprintersploeg de enige vrouw ben tussen al die mannen.” Tijdens de teampresentatie in Wolvega blijkt uit niets dat Leerdam nog zoekende is in haar nieuwe omgeving. Na lange onderhandelingen werd eind april haar overstap bekendgemaakt van Worldstream, het team dat rond haar was opgebouwd, naar Jumbo. En nu beweegt ze zich door het hotel als het nieuwe boegbeeld van de ploeg van Jac Orie, waaruit Patrick Roest is vertrokken en Sven Kramer geen schaatser meer is. Dat kun je als 23-jarige als een gigantische druk ervaren, maar Leerdam denkt dat die voorheen juist groter was. “Er zijn hier meer goede schaatsers. En bij Worldstream kreeg je letterlijk te horen: ‘We moeten meteen goed presteren, want anders krijgen we geen sponsor binnen en dan hebben we een begrotingstekort.’ Ik voelde een bepaalde verantwoordelijkheid. Dat ging toen trouwens ook goed, dus dat heeft me veel zelfvertrouwen gegeven.” Veel is anders nu. Zo zat ze in de zomer meer uren dan ze gewend was op de racefiets. Bij een tijdrit van drie kilometer in het Italiaanse Cecina verbeterde ze in elk geval het record van Laurine van Riessen, tegenwoordig baanwielrenster. “Ze zeggen dat ik misschien een keer moet gaan baanwielrennen. Ik heb het weleens overwogen, maar ik weet niet of ik dat sturen zo leuk vind. Ik ben niet bang aangelegd, maar ik hoef ook niet dood. Het lijkt een afgrond naar beneden. Misschien ooit, maar dan wil ik ook wel meteen aan de Olympische Spelen meedoen. En wil ik ook nog steeds schaatsen, hoor.” Ook weet ze nu al dat het vooral de bedoeling is om in maart, op de WK afstanden in Heerenveen, goed te zijn, waardoor het niveau in het begin wellicht nog ietsje kan tegenvallen. Maar het belangrijkste is, zegt ze, dat de klik met Jac er is, “Ik geloof in zijn aanpak.” Ze merkte ook dat niet langer alles meer om haar draait. Bij Jumbo wordt de aandacht verdeeld. Ze vertelt dat ze bij Worldstream met Rutger Tijssen en Kosta Poltavets twee personal coaches had van wie ze continu feedback kreeg. “Daar heb ik superveel geleerd. Nu moet ik af en toe naar mijn eigen gevoel luisteren. Wat voel ik dan? En wat werkt voor mij beter? En dat allemaal zonder dat iemand me corrigeert.” In het begin vond Leerdam dat wel eng en vroeg ze zich wel eens af of ze het wel goed deed. “Ik had heel erg de bevestiging nodig. Nu heb ik het iets meer losgelaten. Ik kan van mezelf op aan en voel wat ik doe. Ik kijk dan of het goed gaat of niet. Dat is wel beter. Ik ben mijn eigen stabiele factor.” Niet alleen sportief veranderde er veel dit jaar. Begin augustus maakte ze bekend dat haar relatie met voormalig schaatser Koen Verweij na vijf jaar over was. “Het speelde al langer,” zegt ze nu. “Het was ook moeilijk tijdens het olympisch seizoen, als je voelt dat je relatie niet meer honderd procent lekker gaat. Daar is het al lastig geweest en natuurlijk deze zomer ook. Dan is het officieel klaar. Je bent toch een hele tijd 24/7 bij elkaar geweest. Dat was wel heel erg wennen en niet makkelijk.” Verweij was niet alleen haar vriend, maar ook belangrijk bij Worldstream en als sparringpartner in het schaatsen. “Ja, hij is voor mijn carrière ook heel goed geweest. Het is gewoon gek natuurlijk, dat je dat niet meer met iemand deelt. We waren liefdespartners, heel goede vrienden en er was het zakelijke. Zo zijn er veel dingen die nu heel erg anders zijn.” Dus wil ze nu ‘zelf die stabiele factor zijn’. “Natuurlijk heb ik een vangnet hier met supergoede coaches en andere mensen, maar ik wil meer vanuit mijn eigen gevoel doen. Ik neem Ireen Wüst als voorbeeld nu. Zij heeft in zo veel verschillende situaties gezeten, maar uiteindelijk is ze altijd goed geweest. Omdat ze zelf haar trucje kent. Ik wil dat ook, dat heb ik ook al bewezen en dat wil ik doorzetten. Ik wil no matter what presteren.” Dat ze vol in de aandacht staat, is soms moeilijk. Zo zijn niet alleen de sportjournalisten vandaag naar Wolvega afgereisd, maar ook RTL Boulevard. “Dat is wel lastig. Maar als er dingen om mij heen gebeuren, ga ik heel erg in de focusmodus voor mijn sport. Want als er iets in mijn leven gebeurt, denk ik meteen: ik wil niet dat het het schaatsen beïnvloedt. Als ik dat niet zou doen, zou ik voor mijn gevoel mezelf saboteren. Ik probeer dan nog bijna extra te focussen op mijn sport. Dat is mijn escape, daar word ik uiteindelijk heel blij van. Als dat goed gaat, ben ik gelukkig.” Begin dit jaar leverde die instelling in Peking olympisch zilver op de 1000 meter op en werd ze wereldkampioene sprint. Die afstand blijft centraal staan, al zal ze deze winter ook vaak de 500 en de 1500 meter rijden in dienst van haar nieuwe ploeg. Alhoewel, inmiddels voelt het naar eigen zeggen alsof ze hier al veel langer rondrijdt. Dat komt ook door Dai Dai N’tab. “Hij is mijn beste vriend. Op trainingskamp in Cecina kreeg ik het gevoel: het is nooit anders geweest. Alsof het al heel lang zo was.”||https://www.parool.nl/sport/jutta-leerdam-over-haar-nieuwe-schaatsploeg-ik-had-meer-haantjes-verwacht~b8187de9/
2022-09-29||Alle grote energiebedrijven zwichten; hogere energieprijs uitgesteld||Essent, het grootste energiebedrijf van Nederland (2,5 miljoen klanten), en Vattenfall (2 miljoen klanten) hadden zich niet gehouden aan de wettelijke termijn van dertig dagen voor het inlichten van klanten. Zaterdag 1 oktober wilden de bedrijven de energietarieven fors verhogen terwijl de klanten dat pas afgelopen weken te horen kregen. Autoriteit Consument & Markt (ACM) dreigde met boetes en de energiebedrijven vreesden overspoeld te worden met bezwaren van boze klanten. Essent voert de prijsverhogingen nu per 7 november in. Dat kan in theorie klanten enkele tientallen euro’s op de energierekening schelen. Maar het bedrijf betwijfelt dat. ‘Met het in acht nemen van de dertig dagen termijn, betalen klanten van Essent de totale tariefsverhoging van het vierde kwartaal niet over drie maanden, maar wordt de gehele verhoging van het vierde kwartaal verdeeld over de resterende twee maanden van 2022,’ meldt het bedrijf. De prijsverhoging gaat dus later in, maar die prijzen die vóór 8 oktober bekend worden zullen nóg hoger worden. Vattenfall en Eneco pakken het anders aan en laten de prijsverhoging ingaan 30 dagen nadat de klant werd geïnformeerd. Klanten die bijvoorbeeld 14 september de aankondiging kregen van hogere prijzen per 1 oktober zullen dat tarief nu pas vanaf 15 oktober gaan betalen. Vattenfall en Eneco verhogen de eerder gecommuniceerde tarieven niet. Ook een aantal kleinere energiebedrijven hebben de dertig dagen niet in acht genomen. ACM adviseert consumenten om bezwaar te maken en naar de Geschillencommissie te stappen als een energiebedrijf de termijn niet respecteert. Het verweer van de energiemaatschappijen is dat klanten over kunnen stappen als de tarieven niet bevallen. Maar dat is in de praktijk onmogelijk. Er zijn geen aanbieders van energiecontracten vanwege de hoge prijzen. Wie toch wil overstappen krijgt tarieven voorgeschoteld die bijna twee keer hoger zijn dan de huidige marktprijzen. Essent is niet te spreken over de rol van toezichthouder ACM en vindt dat de tariefswijziging conform de regels was aangekondigd. “Ofschoon deze tariefswijziging volgens de regels geldig is aangekondigd, heeft dit mede naar aanleiding van berichten door de ACM geleid tot onrust onder klanten. Daarom past Essent de ingangsdatum aan,’ meldt het bedrijf. Vattenfall zegt vooral ‘duidelijkheid voor de klanten te willen scheppen’ maar reageert ook gepikeerd: “Wij handelen in het belang van onze klanten, houden ons aan de wet en onderstrepen het statement van Energie-Nederland dat deze dertigdagentermijn voor tariefwijziging niet in de wet is vastgelegd. We hebben daarom met verbazing de afgelopen dagen de mediaberichtgeving gevolgd.” ACM heeft een voorbeeldbrief op de site geplaatst die de consument naar het energiebedrijf kan sturen als er een loopje met de termijnen wordt genomen. Die voorbeeldbrief is in een paar dagen al ruim een kwart miljoen keer gedownload. De zaken die consumenten afgelopen maanden bij de Geschillencommissie voerden werden voor zover bekend allemaal gewonnen. Energiebedrijven werden gedwongen om de tariefsverhoging uit te stellen tot aan de dertigdagentermijn was voldaan. Bovendien moesten de bedrijven de ‘geschilkosten’ van 52,50 euro betalen. Met alleen het uitstellen van de prijsverhogingen per 1 oktober zijn de bedrijven er overigens nog niet. Consumenten kunnen tot 12 maanden na dato de te laat gemelde prijsverhoging aanvechten bij de geschillencommissie. Dus alle prijsverhogingen die afgelopen 12 maanden werden doorgevoerd en die niet tijdig werden gemeld zijn aanvechtbaar. Dat kan ook als het energiebedrijf de wettelijke termijn van 30 dagen niet heeft gehanteerd bij het verlagen van de terugleververgoeding. Eneco verlaagde die vergoeding vanaf 5 september drastisch. De vergoeding was altijd het reguliere stroomtarief exclusief belasting maar werd verlaagd naar 9 cent per kWh. Ook die verlaging werd te laat gemeld aan consumenten. Een procedure bij de Geschillencommissie duurt 4 tot 6 maanden en bestaat uit een schriftelijk deel en een zitting. De commissie ziet nog geen stijging in het aantal zaken, maar dat komt omdat energiebedrijven twee weken hebben om te reageren op de klacht van een klant voordat de weg naar de Geschillencommissie openstaat.||https://www.parool.nl/nederland/alle-grote-energiebedrijven-zwichten-hogere-energieprijs-uitgesteld~b02dc784/
2022-09-29||‘Gedurfde’ boeken op shortlist Boekenbon Literatuurprijs na recordaantal inzendingen||Ze brak door bij het grote publiek met haar roman De herinnerde soldaat (2019) en won in 2020 de F. Bordewijk-prijs. Nu maakt schrijfster Anjet Daanje kans op de Boekenbon Literatuurprijs 2022 met haar epische roman Het lied van ooievaar en dromedaris, 656 pagina’s dik en geïnspireerd op de schrijverszussen Brontë. ‘Een imposante, caleidoscopische en sprankelende roman’, aldus de jury, die spreekt van een rijk literair jaar. Het aantal door uitgevers ingezonden titel was met 565 boeken een record. De keuze uit de longlist van 15 boeken viel op 5 ‘gedurfde werken,’ aldus juryvoorzitter Guy Verhofstadt. ‘Alle vijf vertellen ze overtuigende verhalen, maar ze doen meer: elk werk overstijgt op een bepaalde manier grenzen, bevraagt wat literatuur vermag en legt met schijnbaar gemak diepere lagen bloot.’ Nog een epische en lijvige (605 pagina’s) roman op de shortlist is De Mitsukoshi Troostbaby Company waarmee Auke Hulst eveneens een nominatie voor de Libris Literatuurprijs in de wacht sleepte. In een iets verdere toekomst en in genres van sciencefiction tot privédomein onderzoekt hij aan de hand van twee alter ego’s het (recht op) verdriet van een vader om een niet geboren dochtertje. ‘Labyrintisch en gelaagd, sciencefiction met een hart,’ aldus de jury. ‘Technisch vernuftig en uiterst empatisch.’ Derde roman op de lijst is met 169 pagina’s beduidend dunner, maar Waarachtige beschrijvingen uit de permafrost van Donald Niedekker is niet alleen een levendig verslag van de overwintering op Nova Zembla, maar kleine verzameling fabels en legenden. De jury: ‘Niedekkers verbluffend tactiele stijl en betoverende sfeer nemen je op sleeptouw door vier eeuwen geschiedenis, fictie en sprookjes.’ Anders dan de Libris Literatuurprijs sluit de Boekenbon Literatuurprijs (opvolger van de AKO Literatuurprijs die in 1987 voor het eerst werd uitgereikt, prijzengeld 50.000 euro) non-fictie en verhalenbundels niet uit. In het eerste genre is genomineerd Niña Weijers met haar essaybundel Zelf doen, waarin ze al lezend en schrijvend probeert een route door het leven te vinden. In die ‘stilistisch uitmuntende’ essays verbindt Weijers volgens de jury indringend zelfonderzoek aan het universele, en ‘balanceert ze fijnzinnig tussen een verlangen naar controle en zelfverlies.’ In de verhalen in het vijfde boek op de shortlist, Vaders die rouwen, legt de Vlaamse dichter en schrijver Carmien Michels (1990) de pijn van vaders bloot. Personages krijgen te maken met ziekte, de herinneringen aan een moeilijke jeugd, stalking, verkrachting en de dood. ‘Met lef gecomponeerd’ en ‘surreëel’, aldus de jury. ‘De verhalen van Carmien Michels paren tederheid en sensitiviteit aan gruwelen en dat in een sfeervolle poëtische stijl.’ De winnaar wordt op 10 november bekend gemaakt.||https://www.parool.nl/kunst-media/gedurfde-boeken-op-shortlist-boekenbon-literatuurprijs-na-recordaantal-inzendingen~b8bcbca1/
2022-09-29||FNV: medewerkers Bijenkorf gaan vrijdag voor het eerst sinds 1971 staken||FNV-bestuurder Linda Vermeulen zegt dat de actiebereidheid in meerdere filialen groot is. Hoe groot de impact van deze eerste staking precies zal zijn, kan ze nog niet inschatten. Bij de Bijenkorf werken ook veel mensen in zogeheten shop-in-shops. Die vallen niet onder de cao waarover het nu gaat. Vermeulen hoopt dat ze zich solidair zullen tonen met de acties van de bond. Dat er een staking zou komen, werd dinsdag al aangekondigd, nadat een ultimatum van vakbond FNV was verlopen. Als de directie niet snel over de brug zou komen met een ‘fatsoenlijke loonsverhoging’, zou het werk worden neergelegd. Volgens FNV-bestuurder Vermeulen verdienen de medewerkers van de Bijenkorf met 11 tot 12 euro per uur over het algemeen maar een beetje meer dan het minimumloon. Medewerkers verkopen jassen die meer kosten dan zij in een maand verdienen en kunnen amper rondkomen. Zeker nu de prijzen in de winkels overal hard stijgen. In eerste instantie zou het loon 10 procent omhoog moeten, maar het liefst zou de bond zien dat Bijenkorfmedewerkers minstens 14 euro per uur wordt betaald. Verkoper Yolanda Traudes voerde begin deze maand met haar Bijenkorfcollega’s op het Beursplein in Amsterdam actie voor een loonsverhoging. Ze werkt sinds 1980 bij de Bijenkorf. “Alweer 42 jaar,” zegt Traudes in een filmpje. “Maar mijn bruto-uurloon is 13,03 euro. De klanten verwachten goede service en veel kwaliteit. Dat moet beter beloond worden.” De Bijenkorf maakte eerder bekend bij de voorgestelde loonsverhoging te zullen blijven die berekend is op basis van de ontwikkeling van de koopkracht. ‘De verwachte daling van de koopkracht ligt op 6,8 procent. Met een salarisverhoging van 6 procent dragen we dus bij aan het repareren van het verwachte koopkrachtverlies,’ stelde het bedrijf eerder. De laatste keer dat er werd gestaakt bij de Bijenkorf was volgens de bond in 1971. Toen ging het om medewerkers van het distributiecentrum in Woerden. Daarvoor was de Februaristaking in 1941 de laatste keer dat bij de Bijenkorf het werk werd neergelegd. Een woordvoerder van de Bijenkorf wil desgevraagd nog niet ingaan op de mogelijke gevolgen van de staking.||https://www.parool.nl/nederland/fnv-medewerkers-bijenkorf-gaan-vrijdag-voor-het-eerst-sinds-1971-staken~b15ac8a2/
2022-09-29||Eigenaren Garage Noord openen nieuwe club: ‘Al die stijlen kun je in Kanaal 40 verwachten’||Met ingangen aan de drukke Warmoesstraat en de Oude Brugsteeg is het een plek waar Amsterdammers doorgaans weinig komen, maar dat moet straks veranderen: Kanaal 40 moet een nieuwe hotspot worden voor zowel mensen uit de buurt als uit de rest van de stad. Dus: geen halve liters voor tien euro, maar een fluitje voor een schappelijke prijs. Kanaal 40 zal huizen in een flink, monumentaal pand, dat in de VOC-tijd dienst heeft gedaan als accijnsgebouw. De kelder wordt verbouwd tot nachtclub. Op de begane grond komt het middelpunt van de club: de bar, die vanaf de middag open is. Daar worden kleine gerechten en cocktails geserveerd en ’s nachts kunnen clubgangers er rustig een drankje drinken. Op de eerste verdieping zit het restaurant, waar je uitgebreid kunt dineren. Aan de andere kant van het gebouw, schuin achter de Beurs van Berlage, komt het op zichzelf staande Café40, met een groot terras. In de bar komen videoschermen te hangen, waarop muziekvideo’s te zien zullen zijn: een belangrijk aspect van het Kanaal 40-concept. Naast de fysieke plek wordt namelijk een digitaal platform opgetuigd, waar artiesten en muziekkenners van over de hele wereld afspeellijsten met muziekvideo’s zullen cureren. “Uit allerlei micropopculturen,” zegt programmeur Bram Owusu, een van de zes eigenaren. “Van afro tot hyperpop, van reggaeton tot drill en nog een hoop meer. Daar waar mainstream en underground elkaar ontmoeten. Al die stijlen kun je straks ook in de club verwachten.” Tijdens de pandemie zijn de ondernemers ‘best wel verslaafd’ geraakt aan YouTube, vertelt mede-eigenaar Moktar Nabil. “En dan met name de muziekvideo’s op het platform. Daarin neemt de gelijkwaardigheid steeds meer toe: het is toegankelijk voor bijna iedereen, arm of rijk.” Om mee te kunnen doen, is een smartphone met internetverbinding voldoende, zegt Owusu. “Er worden op microniveau muziekvideo’s uitgebracht; bijna iedereen is tegenwoordig in staat popcultuur te beïnvloeden.” En dat is precies het toffe aan YouTube, zeggen de twee. Owusu: “Het platform staat symbool voor de inspirerende dingen die de jongerencultuur nu belichaamt. Zij vinden elkaar online en kijken over grenzen heen, ze zijn veel meer één. Daarin zijn ze veel verder dan onze generatie.” Met de nachtclub annex café-bar-restaurant willen ze een sprong maken naar de fysieke wereld. Want, zeggen ze, online lukt het wel om elkaar te inspireren vanuit verschillende (muziek)culturen, maar in de dagelijkse werkelijkheid blijkt dat een stuk lastiger te zijn. “Cultuur uitwisselen, dat is een van de doelen van 40,” zegt Nabil. “Van muziek tot mode en andere kunstvormen.” Het muzikale programma zal deels worden vormgegeven door Kanaal 40 zelf, maar er zal ook veel worden samengewerkt met ‘inspirerende collectieven’. “Ik kan nog niet veel zeggen over wie dat zijn,” zegt Owusu. “Maar het zullen veelal collectieven uit Amsterdam zijn, die voor meer staan dan alleen muziek. Crews die ook echt een subcultuur vertegenwoordigen. Hun willen we de sleutel geven: maak een muziekprogramma, vul het aan met kunst, voeg ook digitaal wat toe, doe wat je wilt.” De mannen van Kanaal 40 zitten ook achter de toonaangevende nachtclub Garage Noord, die in september bijna dreigde te verdwijnen. Inmiddels is het huurcontract met een halfjaar verlengd. Aangezien ze wisten dat het onderkomen op die plek tijdelijk is, waren ze al twee jaar intensief op zoek naar een nieuwe locatie. “Dat bleek enorm lastig,” zegt Nabil. “De moed was ons net in de schoenen gezakt toen Janny Alberts van NV Zeedijk ineens belde. Zij had onze namen getipt gekregen door Guillaume Schmidt van Patta en ze had een pand voor ons. Binnen een week wilde ze een plan. Gelukkig waren we hier al een tijdje mee bezig.” Er zat wel een klein addertje onder het gras: over twee jaar zal het pand grondig gerenoveerd worden en moet Kanaal 40 tijdelijk dicht. “Maar na de verbouwing keren we in principe terug. We zijn heel dankbaar dat we deze kans krijgen, om zo een stukje cultuur aan de binnenstad toe te voegen.” Een wens vanuit NV Zeedijk is dat Kanaal 40 een plek wordt voor Amsterdammers. Dat wordt op zo’n toeristische locatie wel een uitdaging, erkent Nabil. “De Oude Brugsteeg is praktisch een ingang voor de Wallen, ’s avonds gaat daar een mierenstroom aan mensen doorheen.” Toch heeft hij vertrouwen: “Wat wij doen is voor het slag toeristen dat hier rondloopt niet echt interessant.”||https://www.parool.nl/amsterdam/eigenaren-garage-noord-openen-nieuwe-club-al-die-stijlen-kun-je-in-kanaal-40-verwachten~bca1463d/
2022-09-29||Het naïeve meisje, het slachtoffer... Ook nieuwe film ‘Blonde’ zet Marilyn Monroe weg in clichés||“In de film snijden ze je aan stukken,” zegt Marilyn Monroe. “Alleen ben je zelf niet degene die de stukjes weer aan elkaar plakt.” Ze heeft het over het proces van montage, dat haar werk als actrice in brokjes ophakt. Maar in Andrew Dominiks nachtmerrieachtige biopic Blonde is het ook wat Hollywood in bredere zin doet met Norma Jeane Mortenson. De filmindustrie trekt de jonge vrouw aan stukken en plakt haar opnieuw in elkaar als Marilyn Monroe, de wulpse vrouw van ieders dromen. Op het hoogtepunt van haar roem was Monroe een van de bekendste vrouwen ter wereld. Maar achter de schermen bracht het haar geen geluk, blijkt uit de film die is gebaseerd op de ‘biografische fictie’ van het gelijknamige boek van Joyce Carol Oates. Aan de lopende band wordt Monroe vernederd, geminacht, misbruikt en verkracht door allerhande machtige mannen – van filmproducenten en regisseurs tot haar echtgenoten en zelfs de president van het land. Dat levert ontegenzeggelijk een wervelende, meeslepende kijkervaring op. Een klassiek narratief of biografisch feitenrelaas is in Blonde ver te zoeken, maar visuele krachtpatserij is er des te meer. Dominik schakelt van kleur naar zwart-wit en tussen verschillende beeldformaten, al naar gelang welk beroemd beeld van Monroe hij als startpunt van een scène neemt. De filmmaker stort de kijker bijna drie uur in Monroes getraumatiseerde en in toenemende mate benevelde geest, mede dankzij een krachtige hoofdrol van Ana de Armas (34). De film opent met een scène waarin Norma Jeanes mentaal instabiele moeder haar als meisje probeert te verdrinken. Dat trauma, en de afwezigheid van haar vader, kleurt in Dominiks verbeelding haar hele verdere leven. Intussen zien alle mannen in haar leven enkel de vrouw die ze willen zien. De ex-sporter met wie ze een romance heeft blijft haar, ook als ze getrouwd zijn, nog Marilyn noemen en wordt gewelddadig als ze niet aan haar imago voldoet. De toneelschrijver met wie ze later trouwt vraagt tijdens hun eerste date wél naar haar echte naam, maar bombardeert haar in één moeite door tot plaatsvervanger van zijn verloren jeugdliefde. Om nog maar te zwijgen van de studiobaas die haar bij haar eerste auditie simpelweg op haar knieën dwingt, en de president die op het hoogtepunt van haar roem hetzelfde doet. Geen van allen kijken ze verder dan het beeld dat ze al van haar hadden. Maar terwijl Blonde hen daar terecht om veroordeelt, is de film zelf in feite niet beter. Dominik wil voorbij het cliché van de blonde seksbom kijken, maar weet er alleen andere clichés tegenover te zetten: het naïeve meisje met daddy issues, het eeuwige slachtoffer. Blonde is interessanter als je de biopic niet bekijkt als film over Marilyn Monroe, maar als spiegel voor onze eigen sensationalistische behoeftes.||https://www.parool.nl/kunst-media/het-naieve-meisje-het-slachtoffer-ook-nieuwe-film-blonde-zet-marilyn-monroe-weg-in-cliches~b77c7515/
2022-09-29||Weduwe van doodgeschoten fotograaf Jeroen Oerlemans is trots dat een brug zijn naam krijgt||‘Sterkte morgen’. Dat was het laatste bericht dat de 46-jarige Jeroen Oerlemans zes jaar geleden aan zijn vriendin stuurde. Enkele uren later zou hij worden doodgeschoten in de Libische stad Sirte. “We hadden ruzie gehad,” vertelt zijn weduwe Boes Hogewind aan de keukentafel van hun appartement in Amsterdam-Zuid. “Hij was twee weken op reportage geweest in Libië, mee met militairen die boobytraps uit woningen haalden. Ik was doodongerust geweest en was blij dat hij zou terugkomen voor het verjaardagsfeestje van Yves, onze oudste die negen werd. En toen liet hij me ineens weten dat hij nog één keer terug ging naar het front. Er zou flink gevochten worden. ‘Kom gewoon naar huis,’ zei ik. Maar hij is gegaan.” Hogewind pakt haar telefoon. Foto’s van een groep doorweekte jongetjes, die in een drijfnat Beatrixpark hun laserpistolen stoer op de camera richten. “Het regende onafgebroken, maar het feestje was heel geslaagd. Ik had hulp gekregen van vrienden en we stonden daar onder een tentje in de regen de verjaardag van mijn zoon te vieren toen mijn telefoon ging. Het was een Libisch nummer. Ik dacht: ik heb hier nu echt geen zin in, en heb niet opgenomen.” Pas na de verjaardagsborrel, een kop tomatensoep en een warme douche keek ze weer op haar telefoon. In het scherm stonden heel veel gemiste oproepen van de Vlaamse journaliste Joanie de Rijke die op dat moment met Jeroen Oerlemans op reportage is. De boodschap: ‘Kun je me terugbellen?’ “Ik ben naar onze slaapkamer gelopen en heb teruggebeld. ‘Jeroen is doodgeschoten,’ zei ze. Ik heb drie keer gevraagd of het echt zo was en heb toen opgehangen. Daarna volgde een soort ijzige implosie. Ik heb mijn ouders gebeld en het verteld. Ik hoorde mijn vader schreeuwen op de achtergrond. Ze zeiden: ‘Vertel het nog niet aan de kinderen, we komen er nu aan’.” Wat volgde, was het moeilijkste moment uit haar leven. “Ik liep de trap af en realiseerde me: dit is het moment dat alles in hun leven anders wordt. Ze kwamen net uit bad en zaten met zijn drieën met natte haren op de bank een tekenfilm te kijken. Ik ben naast ze gaan zitten en heb het ze verteld. ‘Jongens er is iets heel ergs gebeurd: papa is doodgeschoten.’ We hebben met zijn allen zitten huilen. Niet lang daarna was het al op het nieuws geweest en liep het hele huis vol.” In de keuken hangt een foto van een vrolijk vakantietafereel. Jeroen Oerlemans met zijn kinderen Yves, Anna en Nanouk aan een terrastafeltje in Parijs. Viltstiften en kleurplaten op tafel. Jeroen neemt lachend een slok uit een groot glas bier. De foto is genomen twee maanden voor zijn dood. ”Een slechtnieuwsbericht is nooit ver weg hè?” zegt Hogewind, terwijl ze even naar haar leven van vroeger kijkt. Jeroen Oerlemans won in 2008, 2010 en 2011 een Zilveren Camera in de categorie Buitenlands nieuws. In de zomer van 2012 werd hij, samen met de Britse journalist John Cantlie en een gids, gegijzeld in het grensgebied tussen Syrië en Turkije. Toen Oerlemans en de zijn collega probeerden te ontsnappen, werden ze beschoten. Oerlemans werd in zijn rug geraakt. Uiteindelijk werden ze na vijf dagen bevrijd. Na afloop leek Oerlemans weinig wrok te koesteren jegens zijn kidnappers. Nadat ze waren aangehouden in Engeland, weigerde hij om in de rechtbank te komen getuigen. “We hebben daar wel ruzie over gehad,” zegt Hogewind. “Hij vond dat een getuigenis zijn positie als onafhankelijk journalist zou schaden. Ik zei tegen hem dat zijn ontvoerders wisten dat hij een vrouw en kinderen had, dat had hij hun verteld. En toch schoten ze op hem. ‘Dat is wat je doet als iemand ontsnapt,’ zei hij. Mede doordat hij niet wilde getuigen, kwamen de gijzelnemers weer op vrije voeten.” Na de gijzeling besloot Oerlemans aanvankelijk om het rustiger aan te gaan doen. Maar dat zorgde voor onbehagen. “De fotografie die hij hier deed, vond hij niet uitdagend. Ik heb geopperd dat hij fondsen kon aanvragen voor het maken van documentaires, maar daar had hij het geduld niet voor. Dan ging hij liever sporten of sprong hij op de bakfiets met de kinderen.” Na verloop van tijd werd Oerlemans steeds ongelukkiger. De relatie van het stel raakte in zwaar weer. “Ik ben achttien jaar met Jeroen geweest, en dat is de enige periode waarin ik eraan getwijfeld heb of ik oud met hem zou worden. Hij heeft het echt geprobeerd, maar hij werd chagrijnig, verzuurd en ongelukkig. Zijn hart lag in internationale conflicten. Hij kon dat ook goed. Ik heb ook nooit gezegd dat hij niet meer mocht gaan. Het was zo’n enorme worsteling voor hem. We hebben besproken dat hij weer zou gaan en ik stond er ook echt achter.” Dat hij weer naar conflictgebieden ging, dat was geen gemakkelijke beslissing om te nemen. De avond voor elk vertrek was Oerlemans gestrest en zag zijn vriendin hem bleek door het huis lopen. Eenmaal aangekomen op zijn bestemming had hij steeds nog twee dagen contact en dan was hij los. “Als hij weer terugkwam, kregen we steevast knetterende ruzie,” zegt Hogewind en lacht. “Hij moest nog landen, terwijl ik zoiets had van: ah, je bent er weer. Nu zijn wij aan de beurt. Maar altijd ging het na verloop van tijd dan weer prima. Hij bloeide echt op van zijn werk.” Snuf blaft. Het is de troosthond van het gezin. Hogewind kocht hem begin 2017 op het dieptepunt van het verdriet. Ze omschrijft die periode als ‘een soort griep’. “Je hebt goede dagen en slechte dagen. Eerst zag je zijn bloed nog op zijn fototas, maar dat vervaagde. Ik rook aan zijn kleren, maar de geur verdween.” Het ergste verdriet is voorbij, denkt ze. “Als ik nu aan hem denk, zijn het fijne herinneringen in plaats van dat het alleen maar pijn doet.” Na de dood van Jeroen Oerlemans besloot zijn vriend fotograaf Johannes Abeling dat het een mooi eerbetoon zou zijn als er een brug naar Oerlemans werd vernoemd. Hij deed daarvoor een aanvraag bij de gemeente, maar die liet hem weten dat dit pas mogelijk is als iemand vijf jaar dood is. Na vijf jaar deed Abeling een nieuw verzoek. Dat werd gehonoreerd. Zondag krijgt de brug over de Boerenwetering bij de Diepenbrockstraat, in het bijzijn van burgemeester Femke Halsema en vrienden en familie, officieel de naam van Jeroen Oerlemans. Boes Hogewind vindt het een hele eer. “Het is natuurlijk cool. En er zit ook wel een soort humor in. Zoals zijn goede vriend Joeri Boom het zegt: ‘Jeroen liet nooit over zich heenlopen en nu loopt straks iedereen over hem heen.’ Het was zijn leven. Het waren zijn keuzes. Maar dit was natuurlijk nooit de bedoeling.”||https://www.parool.nl/ps/weduwe-van-doodgeschoten-fotograaf-jeroen-oerlemans-is-trots-dat-een-brug-zijn-naam-krijgt~bd97a2b8/
2022-09-29||Grootste cellofestival ter wereld in Amsterdam||Start de ochtend bijvoorbeeld met een Bach & Breakfast en sluit de dag af bij het swingende CELLOFEST in de avond. Van klassiek tot singer-songwriters, van jazz tot rock, van familievoorstellingen tot masterclasses. Het bereik van het aanbod is net zo groot als dat van de cello zelf. Bekijk het hele programma via cellobiennale.nl. Zes festivaldagen beginnen zoals elke dag zou moeten beginnen: een licht ontbijtje van versgeperste jus, een warme croissant en een cappuccino, gevolgd door een van de zes cellosuites van Johann Sebastian Bach, uitgevoerd door telkens een andere solist. Van cellostudenten, cellofanaten en doorgewinterde klassieke muziekliefhebbers tot mensen die dit voor hun werk nog even meepikken: deze Biënnaleklassieker is geliefd bij iedereen. Zondag 23 oktober, 09.30 uur: Steuart Pincombe Maandag 24 oktober, 09.30 uur: Matthias Bartolomey Dinsdag 25 oktober, 09.30 uur: Sergej Malov Woensdag 26 oktober, 09.30 uur: Ella van Poucke Donderdag 27 oktober, 09.30 uur: Edgar Moreau Zaterdag 29 oktober, 09.30 uur: Julia Hagen Jazz, electro, rock, singer-songwriter, cross-cultural en pop, maar dan altijd met een cello. Dat is CELLOFEST in het BIMHUIS, het niet klassieke onderdeel van de Cello Biënnale Amsterdam. Acht avonden van 21 tot en met 28 oktober, twee concerten door de interessantste niet-klassieke cellisten. Als primeur dit jaar een echte popavond met de Franse meidengroep L.E.J. Ze scoren hit na hit in de Franse Top 40 en hebben miljoenen views op hun YouTube kanaal. Op 23 oktober komen zij voor het eerst naar Nederland. Max Lilja (Finland), Ayanna Witter-Johnson (Engeland), Jörg Brinkmann en Abdelhadi Baaddi (Duitsland/Nederland), Treswara (Indonesië/Nederland), Jean-Guihen Queyras en Raphaël Imbert (Frankrijk), Stehan Braun (Duitsland), L.E.J & Nesrine, Shirley Smart Trio (Engeland), Matthieu Saglio Quartet (Frankrijk/Spanje), Abel Selaoccoe (Zuid-Afrika/Engeland), Ayşe Deniz Birdal (Turkije), Chiara Trentin (Italië) en Maya Fridman (Rusland/Nederland), Von Thord (Zweden), Rufus Cappadocia (Canada/USA). De negende editie van het grootste cellofestival ter wereld vindt plaats van 20 tot en met 29 oktober 2022 in het Muziekgebouw aan ’t IJ en BIMHUIS. Kijk hier voor het hele programma en de kaartverkoop.||https://www.parool.nl/nieuws/grootste-cellofestival-ter-wereld-in-amsterdam~b1b98bf9/
2022-09-29||Rapper Coolio (1963-2022) was meer dan een onehitwonder||Gangsta’s Paradise was in 1996 het rapnummer waarmee ook oudere muziekliefhebbers, die niet per se van hiphop hielden, wel iets konden. Het nummer was muzikaal namelijk gebaseerd op Pastime Paradise, een van de songs op het twintig jaar eerder verschenen album Songs in the Key of Life van Stevie Wonder. Op die subtiele muziek van Wonder declameerde rapper Coolio een keiharde en grimmige tekst over het door bendegeweld geteisterde leven in de Amerikaanse getto’s. Evengoed werd het nummer in de hele wereld een gigantische hit. Nederland was slechts een van de vele landen waar het de eerste plaats van de hitparade bereikte. Gangsta’s Paradise, een van de succesvolste rapnummers aller tijden, was hét grote succes van Coolio. Maar de rapper afdoen als een onehitwonder doet de Amerikaan tekort. Ook met songs als 1-2-3-4 en Too Hot had hij hits, maar voor altijd zal hij worden geassocieerd met dat ene nummer, alleen al op Spotify goed voor meer dan een miljard streams. De als Artis Leon Ivey Jr. ter wereld gekomen Coolio geldt als een vertegenwoordiger van de zogeheten west coast rap, maar hij werd geboren en groeide op in het plaatsje Monessen in de aan de Amerikaanse oostkust gelegen staat Pennsylvania. Voor hij in Los Angeles succes vond als rapper, was hij onder meer brandweerman en beveiliger. Het nummer Fantastic Voyage, van zijn in 1994 verschenen debuutalbum It Takes a Thief, haalde in de Verenigde Staten de derde plaats van de Billboard Hot 100. Het was nog maar een flauwe voorafspiegeling van het wereldwijde succes dat een jaar later Gangsta’s Paradise ten deel viel. Dat succes begon met de speelfilm Dangerous Minds, waarin Gangsta’s Paradise onderdeel van de soundtrack was. In de film speelde Michelle Pfeiffer een lerares op een middelbare school in een zwarte achterstandswijk in Californië. Op Instagram zei de actrice donderdag nog altijd kippenvel te krijgen als ze Gangsta’s Paradise hoort. Toen in 1997 het succes van Coolio begon af te nemen, werd hij genadeloos gedropt door zijn label Tommy Boy Records. Hij bleef platen uitbrengen, maar maakte daar weinig mee los. Optreden bleef hij doen en hij was vaak te zien in tv-programma’s. Hij was een deelnemer in Amerikaanse en Britse versies van Big Brother en speelde een gastrol in de komische serie The Nanny. Laat in zijn carrière ontpopte hij zich ook als culi. Hij presenteerde het online kookprogramma Cooking with Coolio en schreef een gelijknamig kookboek. Op bezoek bij een vriend overleed Coolio woensdag tijdens een bezoek aan de wc. De doodsoorzaak is nog niet bekendgemaakt.||https://www.parool.nl/kunst-media/rapper-coolio-1963-2022-was-meer-dan-een-onehitwonder~b3addb7d/
2022-09-29||Veel animo voor festival voor ouderen: ‘Ik ben eigenlijk elke dag eenzaam’||Samen met een groepje onbekenden zit Ursula (78) langs de kant van de dansvloer te kletsen. Ze heeft geregeld last van eenzaamheid. “De mensen trekken zich allemaal terug, veel meer dan vroeger. Voor corona was het gezelliger op straat en kwam ik nog eens mensen tegen. Maar zoals afgelopen zondag, toen het zulk mooi weer was, zie ik helemaal niemand. Mijn familie woont ver weg, dus dat maakt het ook ingewikkeld.” Max Kranendijk (30) en Martijn Canters (31), oprichters van het succesvolle Oma’s Soep, vonden het na ‘Oma’s Gala’ tijd voor een heus festival. Canters: “Ouderen maken niet echt zo’n festival mee, terwijl ze van hun kleinkinderen altijd horen hoe dat is.” Op het festival is van alles te beleven: van livemuziek en een dansvloer tot een bingo en een ballenbak. Ruim 15 procent van de Amsterdammers is chronisch eenzaam en 38 procent heeft regelmatig last van eenzame gevoelens, zo blijkt uit onderzoek van de gemeente Amsterdam. Genoeg reden voor Kranendijk en Canters om de handen uit de mouwen te steken. Het hele jaar door bestrijden ze met Oma’s Soep eenzaamheid onder ouderen, onder meer door het organiseren van wekelijkse kookavonden in buurthuizen door heel Nederland. Jong en oud komen zo geregeld samen om soep te maken. Laurette Verhagen (28) neemt samen met haar opa Jan (88) en oma Sonja Verhagen (88), inmiddels ex-partners, na de silent disco even rust aan de speeddatetafel. Sonja: “Ik denk dat iedereen zich wel eens eenzaam voelt. Wie zegt van niet, die liegt. Ik probeer toch zoveel mogelijk te ondernemen, ondanks dat mijn wereld ook kleiner wordt.” Sonja ziet de toekomst van ouderen somber in. “Voor mezelf maak ik me niet zo zorgen, ik zeg altijd maar: ik leef in blessuretijd. Maar mijn buurvrouw zit vaak alleen thuis, die nodig ik wel eens thuis uit, maar daarna zit ze toch weer alleen. Ik denk dat ouderen vooral elkaar moeten helpen, want jongeren hebben weinig tijd. Die moeten werken en hebben altijd een volle agenda.” Jan noemt zichzelf wel eens kluizenaar: “Soms zie ik dagen geen mensen. Dan begin ik ’s ochtends op m’n hometrainer en ga ik douchen, maar dan kijk ik naar de regen en blijf ik toch maar binnen.” Gelukkig lukt het Jan zijn dag goed in te vullen: “Dan lees ik een boek van vierhonderd bladzijden, ook al is het een heel stom boek en heb ik het al gelezen.” Kleindochter Laurette ziet als vrijwilliger bij stichting Met je hart Amsterdam, een clubje studenten dat zich inzet tegen eenzaamheid onder ouderen, schrijnende gevallen voorbijkomen. “Sommigen zijn echt supereenzaam, die mensen zeggen ook dat de eenzaamheid door corona enorm is verergerd. Ze hadden dan wel een clubje in een buurthuis, maar in de lockdowntijd verdween dat bijna volledig.” Na wat gedans op de nummers van dj Sjaak last Loekie van der Kooi (72) een kleine rookpauze in. Ze ervaart veel eenzaamheid en is blij met de initiatieven van Oma’s Soep. “Ik ben eigenlijk elke dag eenzaam. Wat ik erg vind is dat sommigen me in de steek hebben gelaten. Met buren heb ik weinig contact, ik heb eigenlijk alleen maar last van ze.” De lange coronatijd viel Loekie zwaar: “Ik ben een kroegtijger en houd van gezelligheid, maar tijdens de lockdown kon ik nergens meer heen.” Terwijl het feestgedruis op de dansvloer tot een hoogtepunt komt, is Corrie Sargentini (70) op zoek naar haar man. “Ah, daar is ie, karaoke aan het zingen.” Corrie heeft, mede door goede vriendin Carla Voorbij (71), weinig last van eenzaamheid. “Ik ben ook nooit chagrijnig en word elke dag lachend wakker.” Drie keer per week gaat ze naar de dagopvang voor ‘mensen op leeftijd’, want ‘ouderen’ zeggen we volgens Corrie liever niet. “Ik ken Carla van de dagopvang, we zijn al meer dan drie jaar vriendinnen. We hebben echt de grootste lol samen.” Carla: “Af en toe huil ik heus wel, maar dat heeft iedereen, toch? Ik zet dan thuis maar een muziekje op en dans het van me af.” In de Week tegen Eenzaamheid, van 29 september tot 6 oktober, worden er tal van activiteiten georganiseerd waar mensen elkaar kunnen ontmoeten. In dit overzicht staan per stadsdeel de ontmoetingsactiviteiten in Amsterdam||https://www.parool.nl/amsterdam/veel-animo-voor-festival-voor-ouderen-ik-ben-eigenlijk-elke-dag-eenzaam~b6bcccdd/
2022-09-29||Naast wijn proeven, kun je nu eten en shoppen bij Chateau Amsterdam||Tussen de grijze bedrijfspanden op de Johan van Hasseltweg vallen de knalgele muren van Chateau Amsterdam gelijk op. Het is een wijnbar, een winkel en een restaurant ineen. Zo’n vijf jaar geleden begonnen Remy Harrewijn (40) en Tom Veugen (36) met Chateau Amsterdam. Harrewijn – what’s in a name – is ondernemer en kind van twee vinologen, dus groeide op tussen wijn. Bij hem en Veugen ontstond het idee om zelf wijn te gaan produceren. Een restaurant erbij is altijd een droom geweest, zegt Veugen. “Bij een wijnproeverij blijven mensen misschien een uur, hooguit twee, en het leuke vind ik om een plek te creëren waar mensen langer samenkomen voor een goed gesprek.” Op de menukaart staan op Italië geïnspireerde gerechten: van ravioli met aardappel, munt, pecorino en tomaten (€16/€19) tot aan rauwe makreel met kaviaar, limoen en selderij (€15,50), en natuurlijk alle wijnen van Chateau Amsterdam. De wijnen zijn ook te koop in de winkel van het restaurant, met bijpassende producten, zoals een wijnglas of een boek, maar ook met een muziekbox. De hele vriendenkring heeft geholpen om de zaak op te knappen. “Toen we het pand bezichtigden, dacht ik: jee, wat lelijk,” zegt Veugen. Het was er laag, donker en het stond helemaal vol met koelcellen. “Maar door de grote ruimte open te breken, zag ik de potentie.” Als je aan tafel zit, zie je links hoe de wijn wordt geproduceerd en kijk je rechts de open keuken in. Centraal staat de bar, waar vanuit taps in de muur de glazen met wijn worden gevuld. Op zonnige dagen kun je op het terras zitten. Overigens vindt Veugen de wc’s met de knalrode muren en metalen ronde wasbakken de mooiste plek van Chateau Amsterdam. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/naast-wijn-proeven-kun-je-nu-eten-en-shoppen-bij-chateau-amsterdam~b10d3983/
2022-09-29||Ajaxspeelster Victoria Pelova: ‘Ik vond Arsenal best tegenvallen’||Arsenal, Paris Saint-Germain. De naam van Ajaxmiddenvelder en Oranje-international Victoria Pelova (23) werd genoemd in de buitenlandse top en, zo gaf ze gisteravond toe: “Er was een grote kans dat ik zou gaan. Niet per se naar Arsenal, maar uiteindelijk heb ik ervoor gekozen om bij Ajax te blijven en me daar te ontwikkelen. Ik sta niet in de basis bij Oranje en ik moet me blijven ontwikkelen, elke week blijven spelen.” Europees spelen: dat was haar grote droom met Ajax. Vliegen naar uitwedstrijden, naam maken buiten de eredivisie. Arsenal bleek een maatje te groot. Nadat het vorige week vrij verrassend 2-2 in Londen werd, kon Ajax in een gezapige wedstrijd in Amsterdam opnieuw aardig meekomen met Arsenal, de kwartfinalist van vorig seizoen in de Champions League. De klasse van Vivianne Miedema, Oranjes topscorer aller tijden, maakte vlak na rust het verschil: 0-1. Geen enkele Nederlandse club speelt dit jaar in de groepsfase van de Champions League, en dat na een EK waarin ook pijnlijk duidelijk werd dat de Oranjevrouwen op veel vlakken voorbijgestreefd zijn. De eredivisie houdt het tempo van de topcompetities ook niet bij, terwijl een club als Ajax wel degelijk investeert in de vrouwentak. Is dat een ramp? Niet per se, de budgetten in de toplanden zijn nu eenmaal veel groter. Gisteren was zo’n meetmoment: hoe verhoudt een Nederlandse topploeg zich met een Engelse? “Weet je,” verzuchtte Pelova. “Je kijkt toch even op als je Arsenal loot. En dan vond ik het eigenlijk best tegenvallen. Het is een team vol internationals. Natuurlijk hadden ze de overhand, maar het is ook niet dat het 10-0 had kunnen worden. Ik had meer pressing verwacht.” Even later: “Een paar jaar geleden was ik er zelf niet bij en speelde Ajax tegen Lyonnais, toen werd het 9-0. Nu is Lyonnais een stapje hoger, natuurlijk, maar dan nog. Ik had wel iets meer verwacht. Dat is ook een compliment naar ons, maar dan is het ook zuur als het maar 0-1 wordt.” Haar droom is overigens nog springlevend. “Stel, je was doorgegaan. Dan speel je tegen clubs als Barcelona en Lyonnais. Kom maar, hoor. Camp Nou is mijn grootste droom.” Dat neemt niet weg dat voor de top van de eredivisie een seizoen zonder Europees voetbal wacht. FC Twente werd net als Ajax in de voorrondes uitgeschakeld voor de Champions League en miste zodoende eveneens de groepsfase. Voor Twente was Benfica een maatje te groot. Zodoende zit Nederland een beetje in een spagaat. Vanwege de niet al te hoog aangeschreven status van de competitie loten de voor de voorronde van de Champions League gekwalificeerde ploegen al snel een topclub, zoals Arsenal. “Dat is niet de makkelijkste weg,” erkent Pelova. “Je wil omhoog als competitie en dat kan als je het Europees beter doet. Nu blijft het voor ons maar bij één wedstrijd.” Vermoedelijk zullen haar Europese potjes nog wel komen. Voor Pelova en Ajax wacht zondag ‘gewoon’ weer een thuiswedstrijd tegen Heerenveen. Een minzaam lachje van de middenvelder: “Gelukkig spelen we thuis, hoeven we niet helemaal naar Friesland.”||https://www.parool.nl/sport/ajaxspeelster-victoria-pelova-ik-vond-arsenal-best-tegenvallen~b06d7480/
2022-09-29||ACM start onderzoek naar tariefverhoging energiebedrijven, boete dreigt||De voorbeeldbrief op de website van de toezichthouder, waarmee klanten bezwaar kunnen maken tegen de tariefverhoging, is inmiddels ongeveer 250.000 keer gedownload, aldus de zegsman. Hij geeft aan dat de ACM dinsdag een brief heeft gestuurd naar de energiebedrijven. Daarin staat dat de bedrijven verplicht zijn klanten minimaal dertig dagen van te voren te informeren over een tariefsverhoging. Vorige week kondigden energieleveranciers aan de variabele tarieven voor stroom en gas flink omhoog te gooien per 1 oktober. Zo verhoogt Essent het tarief voor stroom met ruim 50 procent en de prijs van gas met meer dan 30 procent. Vattenfall deed dat met meer dan 50 procent. Klanten van Eneco betalen een nieuwe gasprijs die twee keer zo hoog is: 3,40 euro per kuub gas. Dit is een flinke tegenvaller voor klanten met een variabel contract, voor wie de kosten met wel honderden euro’s kunnen stijgen. ACM heeft energieleveranciers opgeroepen de tarieven niet te verhogen per 1 oktober. “Doen de energiebedrijven dat wel, dan hebben ze de wet overtreden,” geeft de woordvoerder aan. Over de hoogte van een eventuele boete kan hij nog niets zeggen.||https://www.parool.nl/nederland/acm-start-onderzoek-naar-tariefverhoging-energiebedrijven-boete-dreigt~bec709e0/
2022-09-29||Woningcorporaties ontevreden over ‘zachte’ nieuwbouwplannen provincie: ‘Je moet keuzes maken’ ||In een brief gericht aan de Gedeputeerde Staten van Noord-Holland uiten de 24 Noord-Hollandse corporaties hun zorgen over het bod dat de provincie 1 oktober indient op verzoek van minister De Jonge (Volkshuisvesting). Het bod geeft een indicatie van de plannen van de provincie voor de woningbouw om voor 2030 184.000 woningen bij te bouwen. Komende maand beslist De Jonge of het aantal nieuw te bouwen huizen dat de provincies voorstellen voldoende is. Vervolgens worden de voorstellen vertaald in ‘regionale woondeals’, waarbij de nieuw te bouwen huizen gekoppeld worden aan specifieke bouwlocaties. Op deze manier wil de overheid de regie nemen in het bestrijden van de woningnood. Maar volgens de woningcorporaties in Noord-Holland zijn voor een groot deel van de door de provincie Noord-Holland aangedragen bouwplannen nog geen harde afspraken gemaakt. Bovendien is minder dan 30 procent van de geplande woningen een sociale huurwoning, terwijl landelijk de afspraak is gemaakt dat ieder nieuwbouwplan én iedere gemeente aan die dertigprocentnorm moet voldoen. Ook blijft volgens de corporaties onduidelijk hoe de provincie bij de uitvoer van de bouwplannen aan de gestelde randvoorwaarden, zoals beperkte stikstofuitstoot en geluidsoverlast, gaat voldoen. Anne-Jo Visser, opsteller van de brief en directeur van de Amsterdamse Federatie van Woningcorporaties (AFWC), vreest dat zonder resultaatverplichting de woningbouw straks de dupe wordt van een én-én-beleid van de provincie. “Je kunt niet én Schiphol laten groeien én Tata Steel de ruimte geven én inzetten op de woningbouw. Je moet keuzes maken.” De woningcorporaties benadrukken in de brief ook dat zij klaarstaan om de bouwplannen uit te voeren, maar dat de provincie daarvoor wel eerst duidelijkheid moet scheppen door bouwlocaties aan te wijzen en de randvoorwaarden te vervullen. Visser: “De provincie heeft de sleutel in handen om bestemmingsplannen af te keuren, maar dan moeten ze wel haar tanden durven laten zien.” In een reactie laat VVD-gedeputeerde Cees Loggen (Ruimtelijke Ordening, Wonen) weten de zorgen te kennen en te delen. “Het zijn precies de punten die wij ook aankaarten bij de minister.” Zo deelt Loggen de zorgen over het percentage sociale huur, maar constateert hij tegelijkertijd dat de provincie niet zomaar even de regie kan pakken. “Gemeenten stellen hun eigen bouwplannen vast en voor het benodigde geld is het Rijk noodzakelijk.” Via specifieke woondeals met gemeenten hoopt Loggen op korte termijn daarnaast veel bouwplannen hard te kunnen maken. Daarnaast dringt de provincie aan op andere regelgeving. “Het kabinet moet de randvoorwaarden scheppen zodat wij ons woningbouwbod waar kunnen maken.”||https://www.parool.nl/nederland/woningcorporaties-ontevreden-over-zachte-nieuwbouwplannen-provincie-je-moet-keuzes-maken~b61fe564/
2022-09-29||Politie Amsterdam waarschuwt: criminelen ronselen schoolkinderen met verslavende snus||Dit blijkt uit een voorlichtingsvideo die de politie woensdag op sociale media heeft gedeeld. “Het ruikt heerlijk en ziet er leuk uit, daarom vinden kinderen het aantrekkelijk om te gebruiken,” vertelt politieagent Manouk in de video. Snus is momenteel met name in Scandinavische landen populair, maar het gebruik neemt ook in Nederland toe. De poreuze nicotinezakjes bevatten nicotinepoeder gemengd met geur- en smaakstoffen. Deze worden tussen lip en tandvlees geplaatst, waardoor de nicotine via het mondslijmvlies wordt opgenomen. Het middel heeft een ‘oppeppend’ effect. Volgens de politie kan iemand al na het gebruik van drie zakjes verslaafd raken. In een zakje snus past soms wel 16 milligram nicotine, dat is evenveel als 20 sigaretten. ‘Politiemensen horen van kinderen hoe zij op school benaderd worden om te gebruiken,’ vervolgt de videoboodschap. ‘De criminelen die hier verantwoordelijk voor zijn hebben een duidelijk doel: kinderen verslaafd maken aan de nicotinezakjes, om ze vervolgens in te zetten voor verschillende diensten.’ “Klusjes kunnen onder andere inhouden dat jij ook als dealer wordt ingezet, want jij hebt schulden bij iemand staan. Zo word je langzaam de criminaliteit ingetrokken. Durf erover te praten als dit jou overkomt en durf nee te zeggen,” aldus de agente. Een woordvoerder zegt dat het uitdelen van snus ‘redelijk vaak voorkomt,’ maar kan geen exacte cijfers overleggen. Ook kan de politie niet vertellen welke scholen het betreft en uit welke stadsdelen de meeste meldingen zijn binnengekomen. Naast het gebruik van snus nemen het aantal jongeren dat rookt of een e-sigaret gebruikt en het aantal meldingen van vergiftiging door snus ook toe, vooral onder jongeren van 13 tot en met 17 jaar. De klachten bij een vergiftiging zijn vergelijkbaar met de klachten die ontstaan als iemand uit het niks een hele sigaret oprookt, zoals een dalende bloeddruk, misselijkheid en duizeligheid, hartkloppingen en zweten.||https://www.parool.nl/nederland/politie-amsterdam-waarschuwt-criminelen-ronselen-schoolkinderen-met-verslavende-snus~b4285a39/
2022-09-29||Linda en Erik hebben de hoop op een koophuis in Amsterdam opgegeven: ‘We werden met een ton overboden’||Voordat Linda Vermaat (38) haar man Erik Loots (35) leerde kennen, had ze heel Amsterdam al doorkruist: sinds 2002 woonde ze op zo’n vijftien verschillende adressen. Ze woonde samen met huisgenoten, alleen of met een geliefde, in een verpleeghuis samen met bejaarden, in onderhuur, antikraak, of via een particuliere verhuurder. Toen ze Erik ontmoette, deelde ze een etage in de Javastraat met twee huisgenoten. Ze gaf die plek op toen ze met Erik op wereldreis ging om een documentaire te maken, Fix the World And Make Money. “Ik trok daarna bij Erik in om kosten te besparen en onze documentaire te financieren. De woning op het KNSM-eiland was zijn allereerste huis in Amsterdam, gekocht door zijn ouders, voor hem en zijn broers.” Toen er een etage vrijkwam onder haar voormalige huisgenoten in de Javastraat, gingen ze daar samenwonen. “Onze dochter Isa werd er in 2018 geboren, maar tijdens corona werd de 50 m2 wel wat krap voor twee zzp’ers. Zeker omdat we met z’n drietjes één slaapkamer moesten delen. Op een verjaardag sprak ik een dame die vertelde over haar huis op de vijftiende etage bij het Science Park. Ik reageerde enthousiast. Niet lang daarna belde ze mij met de vraag of we misschien in haar huis wilden trekken, omdat zij ging verhuizen. De extra ruimte en het weidse uitzicht waren een verademing tijdens de pandemie.” In die periode waren Vermaat en Loots al betrokken bij een bijzonder woonproject: de bouw van een duurzame woongemeenschap van 2600 m2 op IJburg, inclusief een parkeergarage van 3000 m2 voor deelauto’s . “De gemeente had in 2017 een tender, een uitvraag, geplaatst met als doel: creatieven behouden in de stad. Met onze groep De Warren, een collectief van sociaal cultureel ondernemers, hebben we ons hier op ingeschreven. Ons voorstel om een duurzame woongemeenschap met 36 woningen te bouwen voor 50 bewoners, won de tender. Vanaf dat moment konden we aan de slag. We hebben een vereniging opgericht en zijn begonnen met het ontwerp en de financiering van het huis.” “Om het project van 7,4 miljoen euro te betalen, moesten er leningen worden aangevraagd bij banken en participatiefondsen. Ook hebben we een crowdfunding actie opgezet. Als vereniging hebben we bepaald dat niemand zich kan inkopen. Iedereen huurt, en we zijn straks onze eigen huurbaas. Een gedeelte is sociale huur en een deel is middenhuur. Iedere huurder heeft een eigen voordeur. Er zijn ook gemeenschappelijke ruimtes, van een washok tot een klusruimte, een sport- en een muziekzaal, die ook te huur zijn, en een dakterras met moestuin. Iedere etage heeft ook een gemeenschappelijke keuken. Het huis is gebouwd van duurzaam hout en hergebruikte materialen. Er zijn 196 zonnepanelen, warmtepompen en er is energiebesparende vloerverwarming.” Terwijl de woongemeenschap steeds meer vorm begon te krijgen, besloten Vermaat en Loots toch naar koopwoningen te kijken. Ze konden samen tot vijf ton lenen, maar daar bleken ze maar weinig extra woonruimte voor te kunnen krijgen. “Je wordt een beetje gek gemaakt met het idee dat je móét kopen. We zagen een koophuis als een pensioen, iets wat wij als zzp’ers nog niet hadden geregeld. We hielden Funda in de gaten en reageerden op diverse woningen, maar vaak werden we niet eens uitgenodigd. Of we werden enorm overboden. Wij hadden geen ton rondslingeren om ook te kunnen overbieden.” De huidige woonmarkt stemt haar heel droevig, zegt Vermaat: “Als single, als zzp’er, maar ook als middenklassegezin is het heel ingewikkeld om in Amsterdam te kunnen blijven wonen. De verschillen tussen arm en rijk worden steeds groter. Op de crèche van onze dochter vertrekken steeds meer ouders naar dorpen en steden rondom Amsterdam. Creatieven kunnen hier niet meer wonen, terwijl zij mensen bij elkaar brengen met hun initiatieven. Hun blik op de maatschappij zorgt voor leven in de brouwerij.” Wat het gezin tijdens de huizenjacht rust gaf was dat ze het vooruitzicht hadden op een eigen plek in de woongemeenschap: “Dankzij dit project zijn we verzekerd van een mooie woontoekomst in Amsterdam. Een woongroep starten en zelf een huis bouwen vergt heel veel tijd en energie, maar het kan een uitkomst zijn voor meer mensen die niet kunnen kopen en wél in de stad willen blijven wonen. Alle kennis en informatie rondom het project hebben we daarom gedeeld op onze website, www.dewarren.co. Zo hopen we andere Amsterdammers op weg te kunnen helpen.”||https://www.parool.nl/ps/linda-en-erik-hebben-de-hoop-op-een-koophuis-in-amsterdam-opgegeven-we-werden-met-een-ton-overboden~b81ccf7c/
2022-09-29||De mooiste kerken in Amsterdam om naar binnen te lopen||De onoplettende Amsterdammer denkt misschien dat de Westerkerk het enige christelijke godshuis is in deze omgeving. Maar aan de Keizersgracht 220 vind je toch echt de Onze-Lieve-Vrouwekerk, die ook het bezoeken waard is. Voorbij de groene toegangsdeuren op nummer 218b vind je aan je linkerhand de grote zaal, gehuld in een bruingouden gloed en met in het oog springende Bijbelse schilderijen die de beeldenstorm niet zouden overleven. Bij ons bezoek is een schoonmaker aan het werk. We gaan elders verder op zoek naar zielenrust om de werkrust niet te verstoren. Keizersgracht 220 De Krijtberg brengt eenieder in vervoering. Al klinkt het Onzevader tijdens de doordeweekse mis maar uit een tiental kelen, de alomtegenwoordige spirituele kracht vult de lege bankjes en bijkans ook je ziel. Ondanks het hoge gewelfde plafond, het glas in lood, de gouden ornamenten en de beelden van de heiligen en de allerheiligste behoudt de kerk een vrome soberheid. Misschien komt dat door de openstaande deur waardoor de alledaagse geluiden van de Singel en de Spui, de trams en de toeristen, naar binnen stromen. Singel 446 Tegenover de McDonalds in de Kalverstraat verwacht je een snoepwinkel of een tweede Amsterdam Dungeon, geen voormalige schuilkerk. De Papegaai hoeft zich sinds de opheffing van het katholicismeverbod in 1853 niet te verstoppen, maar tussen de kleurrijke winkelpuien valt het kerkgebouw niet op. De draaideuren staan dagelijks open voor ‘een kwartier voor God’, maar betreed de donkere zaal en het voelt alsof de Heer tijd voor jou vrijmaakt. Het verlichte altaar met rode gordijnen dwingt een eerbiedige stilte af. Daardoor voelt zelfs het geluid van voetstappen bijna zondig. Kalverstraat 58 Het levensgrote Jezusbeeld in het grasveldje van het Begijnhof waakt over de bezoekers. Zijn de toeristen daarom zoveel stiller dan die in Kalverstraat en het Spui hier om de hoek? Binnen in de kapel heerst er nog minder rumoer. Bij binnenkomst zijn de kleine vlammen in de rode kaarsenhouders bijna hoorbaar. Rood zijn ook de matjes bij de kerkbanken. Voor de knielende bidders en de areligieuze Amsterdammers die in stilte willen nadenken of helemaal niet willen denken, en gewoon vredig willen zijn. Begijnhof 30 Als je in dit huis van God richting het altaar loopt en de Latijnse inscripties aan de wanden leest, voelt het een beetje alsof je richting de hemel koerst. Of in elk geval richting het Vaticaan, want de Paus had niet misstaan in de hoofdkerk van de Amsterdamse parochie. Het gebouw steunt op zwarte pilaren die met gouden ringen versierd zijn als de vinger van een bruid. Een opvallende blikvanger is schilderij Pietà della Nostra Terra. Het doek toont een vrouw in felgekleurde gewaden met een bebloede jongen in haar armen, die jeans en één witte sneaker draagt. Achter dit schilderij vind je een conventionelere beeltenis van Moeder Gods met baby Jezus. Prins Hendrikkade 73 De kerk aan het Waterlooplein staat in de steigers. Aan de bezoekers de vraag of de blauwe hekken en de aanplakbiljetten de kerk ontsieren of er juist een up-to-date gevoel aan geven. Dat zijn vraagstukken die als vanzelf oplossen wanneer je de trappen opgaat en de gigantische kerkzaal binnenstapt. De Waterloopleinmarkt zou bij wijze van spreken tussen de massieve witte pilaren passen. De grootse zaal vraagt ook om een oog voor detail, want het met tegeltjes belegde altaar is het staren waard. Waterlooplein 205||https://www.parool.nl/uit-in-amsterdam/de-mooiste-kerken-in-amsterdam-om-naar-binnen-te-lopen~b2222262/
2022-09-29||Eenzaamheid onder jongvolwassenen ‘zorgelijk hoog’||Dat blijkt uit representatief onderzoek van AD door Panel Inzicht onder duizend respondenten vanwege de Week tegen eenzaamheid die vandaag begint. In het onderzoek kregen respondenten stellingen voorgelegd over hun sociale leven. Daaruit blijkt dat vooral jongvolwassenen tussen 18 en 34 jaar zich regelmatig alleen voelen. Bijna vier op de tien missen een echt goede vriend of vriendin. Ook vinden bijna evenveel jongeren hun kring van kennissen te beperkt. Bijna de helft voelt zich soms of vaak in de steek gelaten. Volgens Anja Machielse, hoogleraar Humanisme en Sociale Weerbaarheid aan de Universiteit voor Humanistiek in Utrecht en gespecialiseerd in eenzaamheid, past het gemis van goede vrienden voor een deel bij de levensfase. “In je twintiger jaren maak je veel keuzes, bijvoorbeeld over carrière en een gezin, waarbij je selectiever wordt en vrienden zoekt die jou begrijpen en bij wie je je veilig voelt. Die zijn vaak lastig te vinden.” Voor ouderen spelen vriendschappen een andere rol, beaamt Theo van Tilburg, hoogleraar aan de VU en gespecialiseerd in eenzaamheid. Zij zeggen in het onderzoek minder vaak goede vrienden en gezelligheid te missen. “Bij jongeren ligt, mede door de komst van sociale media, het accent op veel oppervlakkige relaties. Ouderen hoeven niet per se een netwerk van 50 tot 100 mensen.” Zij hechten meer waarde aan enkele goede vrienden. Overigens vermoedt Van Tilburg dat onder de respondenten meer ‘jongere’ ouderen zijn. “Je hebt nog actieve ouderen en een groep die echt oud is. Hoe zij eenzaamheid ervaren verschilt. Verlieservaringen gaan bijvoorbeeld steeds meer tellen.” Uit andere onderzoeken blijkt dat ook 80-plussers zich vaker eenzaam voelen. De oorzaken voor dat gevoel van eenzaamheid verschillen per levensfase, constateert Luzia Heu, universitair docent bij de Universiteit Utrecht. “We denken bij eenzaamheid snel aan sociale isolatie. Maar in het geval van jongvolwassenen spelen veel andere oorzaken, zoals het maken van keuzes.” Ook kunnen ze leegte ervaren, omdat ze zich afvragen wat het doel in hun leven wordt. Bovendien heeft deze groep sneller het gevoel niet aan de sociale normen te voldoen. “Ze denken bijvoorbeeld dat anderen meer seksuele contacten hebben of betere vriendschappen en kunnen daar zelf niet aan voldoen. Dat kan eenzaam aanvoelen. Terwijl dat beeld misschien niet altijd klopt,” zegt Heu. Hoewel jongvolwassenen veelal aangeven vrienden te missen, zegt een meerderheid wél altijd bij iemand terecht te kunnen met dagelijkse problemen. Ook zeggen de meesten dat er in geval van narigheid genoeg mensen zijn om op terug te vallen. Toch zijn er wel degelijk waarschuwingen voor toenemende eenzaamheid bij jongvolwassenen. Machielse noemt het aantal jongeren dat gemis ervaart ‘zorgelijk hoog’. “Het hangt erg samen met de mentale gezondheid van jongeren die door corona onder druk staat. Dat herken ik wel,” aldus Machielse. Door corona konden jongvolwassenen minder met elkaar afspreken. Heu: “Het kan dat ze zich daardoor minder hecht voelen en mensen weer aan elkaar moeten wennen.” Al ontbreekt onderzoek daarnaar. Overigens vermoedt driekwart van de respondenten dat de hoge inflatie, stijgende energiekosten en doorsudderende coronapandemie alleen maar tot meer eenzaamheid zullen leiden. “We weten dat mensen met financiële problemen er minder op uit gaan en het moeilijker vinden om anderen uit te nodigen, dus dat zou goed kunnen,” beaamt Machielse. Volgens universitair docent Heu is het vooral belangrijk dat bij de aanpak van eenzaamheid goed gekeken wordt naar wat de verschillende groepen nodig hebben. “De focus op sociale isolatie werkt vaak niet bij jongvolwassenen, want dat speelt bij deze groep meestal minder. Het is net als met verdriet. Daarvan kan je ook niet zeggen: we hebben hier één interventie voor iedereen met verdriet.”||https://www.parool.nl/nederland/eenzaamheid-onder-jongvolwassenen-zorgelijk-hoog~bd98c15d/
2022-09-29||Code geel voor lokaal dichte mist in bijna hele land||Door de mist kan het zicht op sommige plekken minder dan 200 meter zijn. Weggebruikers worden daarom opgeroepen extra goed op te letten vanwege het beperkte zicht. Het KNMI verwacht dat de mist aan het eind van de ochtend weer oplost. In Amsterdam blijft het de rest van de dag droog, meldt Weer.nl. Het wordt maximaal 15 graden.||https://www.parool.nl/nederland/code-geel-voor-lokaal-dichte-mist-in-bijna-hele-land~bb3670d7/
2022-09-29||My first threesome: slechts een heel klein beetje ranzig||Het had zo maar behoorlijk ranzig kunnen worden: een documentaire over jonge mensen op zoek naar hun eerste triootje. Lips keek er een uur naar en concludeerde dat My first threesome slechts een heel klein beetje ranzig was. Hij zag voornamelijk frisgewassen types in de Engelse docu die woensdagavond werd uitgezonden op Net5. Keurig uitgelicht en op een prettige manier zichzelf. Laura (24) uit Londen bijvoorbeeld. Een ongecompliceerde receptioniste die wordt gevolgd in de aanloop naar wat later haar eerste ervaring zal zijn met ‘meerdere mensen tegelijk’. De seks zelf blijft buiten beeld, ‘in verband met de privacy van derden’, maar wanneer ze eenmaal weer buiten staat, blijkt ze laaiend enthousiast. Een van de geïnterviewden vond dat oudere generaties niet zo moeilijk moesten doen. “Seks is een vorm van sport. Dat heeft helemaal niets met liefde te maken.” Lips was benieuwd hoe de doelgroep van Net5, meisjes van alle leeftijden en geslachten, hier tegenaan kijkt. Old skool als hij is, vond hij het best een beetje leeg allemaal. De programmamakers hinkten op twee gedachten: integere televisie of stomende seks? Het resultaat was iets in het midden en daardoor eigenlijk nauwelijks geslaagd te noemen. Aan de andere kant: veel meer mag je niet verwachten van een aangekocht programma dat tegen middernacht wordt uitgezonden op een commerciële zender. Strikt genomen is My first threesome zo plat als een dubbeltje. Gesprekken met jonge mensen op zoek naar zichzelf en hun seksualiteit. Ze stellen zich kwetsbaar op, maar komen inhoudelijk niet veel verder dan dat ze een triootje graag willen wegstrepen van hun bucketlist. De focus ligt eigenlijk vooral bij de praktische aangelegenheden: hoe vind je eigenlijk iemand voor een triootje? Lips heeft in ieder geval geleerd dat daar nog heel wat bij komt kijken. Reageren? hanlips@parool.nl.||https://www.parool.nl/kunst-media/my-first-threesome-slechts-een-heel-klein-beetje-ranzig~b7ce7bb7/
2022-09-29||Rapper Coolio (59) overleden||Waar de rapper aan is overleden, maakt zijn manager niet bekend. Entertainmentwebsite TMZ schrijft dat Coolio het huis van een vriend zou hebben bezocht en daar dood op de badkamervloer werd gevonden. De rapper begon zijn carrière begin jaren negentig in Los Angeles. In 1995 werd hij wereldberoemd met Gangsta's Paradise (zie video). Het nummer verscheen op de soundtrack van de film Dangerous Minds, met in de hoofdrol Michelle Pfeiffer. Een jaar later won Coolio een Grammy Award voor het nummer, dat op YouTube meer dan een miljard keer beluisterd is. In de jaren erop bleef hij met wisselend succes muziek maken en acteerde hij in een flink aantal films en televisieseries, waaronder Sabrina the Teenage Witch (1996), Batman & Robin (1997), The Nanny (1998), Charmed (2002) en Futurama (2001, 2010). Ook verscheen hij in realityprogramma's, waaronder Celebrity Big Brother in de VS. Volgens filmdatabase IMDb zijn er momenteel drie films in productie waaraan Coolio als acteur verbonden was. Coolio werd in het verleden verschillende keren veroordeeld, onder meer vanwege wapenbezit. De laatste keer was zes jaar geleden. Hoewel hij al jaren geen albums meer had uitgebracht, trad hij nog steeds op. Vorige week stond hij nog op het podium in de Amerikaanse stad Chicago, voor zaterdag 1 oktober stond een optreden in het Duitse Stuttgart gepland. De rapper en acteur was van 1996 tot 2000 getrouwd met Josefa Salinas. Hij laat zes kinderen achter.||https://www.parool.nl/kunst-media/rapper-coolio-59-overleden~b83f7353/
2022-09-29||Zweedse kustwacht vindt vierde lek in Nord Streampijpleiding||Vermoed wordt dat de lekkages zijn ontstaan door sabotage. De VN-Veiligheidsraad buigt zich hier vrijdag over. Bronnen vertelden aan CNN dat Russische schepen maandag en dinsdag werden gesignaleerd in de buurt van de plek in de Oostzee waar de leidingen op dat moment begonnen te lekken. Rusland ontkent de beschuldigingen. De Duitse veiligheidsdiensten denken dat de schade aan de gaspijpleidingen onherstelbaar kan worden als de lekken niet snel worden gedicht. De Deense minister van Defensie heeft laten weten dat het één of twee weken gaat duren voordat inspecties uitgevoerd kunnen worden. Nu is dat nog te gevaarlijk vanwege de grote hoeveelheid gas in het zeewater. Nord Stream AG rapporteerde dinsdag ‘ongekende schade’ die een dag eerder was aangericht aan het buizennetwerk in de buurt van het Deense eiland Bornholm. Zweedse seismologen registreerden in het gebied twee explosies. Het scheepvaartverkeer werd geadviseerd op ten minste 8 kilometer afstand te blijven van de lekken. Ook vliegtuigen moesten hun route aanpassen. Kristoffer Böttzauw, de directeur van het Deens energiebureau, vertelde dat inmiddels al meer dan de helft van het aardgas dat in de leidingen zat naar het zeeoppervlak is geborreld en vervlogen. De rest is er naar verwachting komend weekeinde uit. Volgens klimaatactivisten bevatten de Nord Stream 1 en 2 ongeveer 350.000 ton gas. Greenpeace becijferde dat die hoeveelheid te vergelijken is met de uitstoot van bijna 30 miljoen ton CO2, ofwel meer dan twee derde van de jaarlijkse emissie van Denemarken. Beschuldigingen dat Rusland achter de vermeende sabotage zou zitten zijn ‘stompzinnig en absurd’, heeft Kremlinwoordvoerder Dmitri Peskov gezegd. Het Kremlin vindt dat de Amerikaanse president Joe Biden maar eens antwoord moet geven op de vraag of de Verenigde Staten op 25 en 26 september het dreigement hebben uitgevoerd ten aanzien van Nordstream 2. Het kabinet kijkt naar aanleiding van de lekkages ‘welke andere risico’s er zijn voor netten op zee’, zegt energieminister Rob Jetten. Het gaat daarbij om meer dan alleen gasleidingen. “Denk ook aan internetkabels,” aldus de bewindsman. Volgens Jetten is het ministerie van Defensie ‘in the lead’ waar het gaat om het beschermen van vitale infrastructuur in de Noordzee en de Baltische Zee. Daarbij wordt nauw samengewerkt met andere Europese landen. Duidelijk is dat de lekkages in Nord Stream 1 en 2 ‘eigenlijk alleen kunnen ontstaan door sabotage’, zegt Jetten. Wie daarachter zit, wordt nog onderzocht. “Maar wij hebben allemaal zo onze vermoedens gezien de oorlog in Oekraïne en de energieoorlog die al een tijd met Rusland gaande is.” Ook de Navo gaat ervan uit dat de lekkages opzettelijk zijn veroorzaakt. In een bericht op Twitter zegt secretaris-generaal Jens Stoltenberg de ‘sabotage’ te hebben besproken met de Deense minister van Defensie. “We hebben de sabotage van de Nord Streampijpleidingen besproken met minister Morten Bødskov van onze gewaardeerde bondgenoot Denemarken. We spraken over de bescherming van kritieke infrastructuur in Navolanden.”||https://www.parool.nl/wereld/zweedse-kustwacht-vindt-vierde-lek-in-nord-streampijpleiding~bb2bc0a5/
2022-09-29||Donkere wolk boven concert Arcade Fire in Ziggo Dome||De vloer staat mudvol, maar de bovenste ring van de tribune is volledig afgeschermd. Dat gebeurt vaker in Ziggo Dome, maar wat opvalt is dat op de wel geopende onderste tribune best wat lege plekken zijn. Op Ticketswap werden bovendien voor aanvang van het concert kaartjes voor een prikkie aangeboden. Een gevolg van alle recente commotie rond Arcade Fire? Het lijkt er sterk op. Eerder dit jaar beschuldigden vier vrouwen zanger Win Butler van seksueel grensoverschrijdend gedrag. Hij zegt dat wat er tussen hem en de vrouwen gebeurde met wederzijdse instemming was. Zijn echtgenote Régine Chassagne, prominent bandlid van Arcade Fire, staat achter hem. Arcade Fire’s huidige tournee, die volgt op het verschijnen van het goed ontvangen album We, verloopt met horten en stoten. Voorprogramma Feist trok zich vanwege de beschuldigingen terug en overal lijkt de kwestie als een donkere wolk boven de concerten te hangen. Ook in Ziggo Dome gaat de sfeer er flink onder gebukt. Arcade Fire maakt grootse en meeslepende rock, die normaliter op het podium gepaard gaat met veel gekte en vrolijkheid. Butler loopt in Ziggo Dome al binnen een paar nummers de zaal in, zoals hij dat altijd al graag deed, maar nu komt het eerder geforceerd dan spontaan over. In zijn spaarzame praatjes tegen het publiek beperkt hij zich tot algemeenheden. Maar puur muzikaal valt er weinig af te dingen op het concert. Het achtkoppige Arcade Fire heeft een ruime staat van dienst en is professioneel genoeg om ook onder zware omstandigheden goed te klinken. En goed klinkt de groep in Amsterdam vooral in de nummers waarin de rockmuziek de kant van de dance opgaat, zoals in Reflektor, waarin de groep overkomt als een Canadese tegenhanger van het Amerikaanse LCD Soundsystem. Maar door het gebruik van viool en accordeon zit de rock van Arcade Fire ook vol verwijzingen naar de volksmuziek. Het nummer The Suburbs draagt Butler op aan David Bowie. Diens invloed op de muziek van Arcade Fire is goed te horen in de in de toegift gespeelde, van het album We afkomstige ballad End of The Empire. Een prachtig weemoedig lied is het, maar die titel klinkt onder de huidige omstandigheden wel heel symbolisch. Hoe het verder gaat met Arcade Fire moet de toekomst leren, maar waarschijnlijk wordt het voor de groep nooit meer zo als voor de beschuldigingen.||https://www.parool.nl/kunst-media/donkere-wolk-boven-concert-arcade-fire-in-ziggo-dome~ba343bab/
2022-09-29||Dahmer is de zoveelste seriemoordenaarserie ||Netflix had al series over Ted Bundy, The Yorkshire Ripper, Son of Sam, John Wayne Gacy en Charles Sobhraj alias The Serpent. Maar na de docuserie The Jeffrey Dahmer Tapes heeft deze seriemoordenaar ook zijn eigen dramaserie: Dahmer, met als ondertitel Monster: The Jeffrey Dahmer Story. In tien delen tonen producers en schrijvers Ryan Murphy en Ian Brennan (die eerder samen onder meer Ratched, Glee en Halston maakten) hoe Dahmer niet alleen zijn slachtoffers – vooral jonge mannen – wist te overmeesteren, maar ook de incompetente politie jarenlang te slim af was. Zo kon Dahmer tussen 1978 en 1991 17 moorden plegen, waarbij hij lichaamsdelen van zijn slachtoffers als relikwieën bewaarde. Buren die klaagden over de stank uit het huis van moordenaar, necrofiel en kannibaal Dahmer werden niet geloofd of domweg niet serieus genomen. Zoals de vrouw die in de eerste aflevering alarm slaat vanwege verdachte geluiden en geuren uit het appartement van haar buurman Dahmer (Evan Peters uit X-Men). In die eerste aflevering zien we hoe Dahmer in 1991 uiteindelijk toch wordt gepakt wanneer een van zijn slachtoffers weet te ontsnappen. De rest van de serie laat zien hoe hij tot zijn gruwelijke daden kwam, inclusief een flinke dosis psychologie van de koude grond. Zo werd de in zichzelf gekeerde jonge Jeffrey veel gepest en had hij een ongezonde fascinatie voor het ontleden van dieren. Wat de serie helaas niet aannemelijk weet te maken is hoe de weinig charismatische Jeffrey Dahmer zoveel slachtoffers wist mee te lokken.||https://www.parool.nl/kunst-media/dahmer-is-de-zoveelste-seriemoordenaarserie~be61847d/
2022-09-29||Met elke nieuwe roman legt Jan Siebelink weer een klein stukje van de puzzel van zijn jeugd||Al sinds zijn grootste succesroman Knielen op een bed violen keert schrijver Jan Siebelink geregeld terug naar zijn personages Hans en Margje Sievez, hun zoon Ruben, en vooral naar hun kwekerij in Velp. Ook Siebelinks nieuwe roman Brengschuld is een verhaal met bekende ingrediënten: de hard werkende, godsvruchtige ouders; de weelderig bloeiende kwekerij als symbool voor het (verloren) paradijs; Ruben, die probeert het gezin bij elkaar te houden, en vader Hans die in de ban raakt van een strenggelovige groepering, die op zijn veel te vroege sterfbed definitief een wig drijft tussen de gezinsleden. Brengschuld werpt wel nieuw licht op de teloorgang van de kwekerij. Want de godsdienstwaanzin van Hans was niet de enige oorzaak. Op zijn 84ste verjaardag wordt Ruben onherroepelijk overspoeld door herinneringen aan vroeger, en aan wat zijn eigen aandeel is geweest in de verdrijving uit het paradijs. Om de geldzorgen van zijn ouders op te lossen, vroeg Ruben als tiener hulp aan hun rijke buurman Delgijer. Die bood Hans en Margje aan een stuk braakliggend land van hen te kopen, zodat hij daar een manege kon bouwen voor zijn dochters. Met de nodige aarzeling waren Hans en Margje akkoord gegaan – een fatale vergissing. Want Delgijer toonde zich een onbetrouwbare slang, en de voorgehouden glanzende appel bleek een slinkse list. De egoïstische rijkaard bouwde namelijk geen kleine manege voor zijn kinderen, maar een joekel van een sporthal met bar. Dronken sporters zwalkten over het terrein van de kwekerij, bevuilden de boel en vertrapten de zaaibedden van de scabiosa en andere bijzondere planten. Zo luidde Rubens liefdevolle daad het begin in van het einde. Hans, Margje, Ruben en zijn jongere broer Tom lijden ieder op hun eigen manier onder de situatie en proberen die ook op hun eigen wijze het hoofd te bieden. Brengschuld is een weemoedig verhaal over schuld en boete, kansen en noodlot. Met elke nieuwe roman legt Siebelink een klein stukje van de grote puzzel van dit veelomvattende, op zijn eigen jeugd gebaseerde levensverhaal. Hij is een meester in het schilderen van een sfeer en landschap. En van het alledaagse, ploeterende leven van kleine burgers die keihard werken en voor wie desondanks een betere financiële situatie niet lijkt weggelegd, omdat de rijken nu eenmaal altijd aan het langste eind trekken. Een verhaal dat tegen het licht van de huidige economische situatie in Nederland nog meer aan betekenis wint.||https://www.parool.nl/kunst-media/met-elke-nieuwe-roman-legt-jan-siebelink-weer-een-klein-stukje-van-de-puzzel-van-zijn-jeugd~b71f1292/
2022-09-29||Geen zin die niet glanst of geladen is in Jaap Robbens verbluffende roman over levenslang verzwegen leed||Hoe dóet hij dat toch? Geen woord op de verkeerde plek, geen zin die níet glanst of geladen is, en zeker richting het slot geen alinea die je níet tot in je diepste vezels raakt. Toch vestigt Jaap Robben in zijn derde roman voor volwassenen nergens de aandacht op zichzelf, op de rijkdom van zijn stijl, op zijn schrijverschap, dat hij in het prachtige Schemerleven volledig in dienst stelt van zijn verhaal. Nee: van het verhaal van zijn hoofdpersoon Frieda Tendeloo. Want dat is hoe het de hele roman door voelt, in ieder goedgekozen woord. Als háár hartverscheurende verhaal. De kern daarvan speelt zich maar een paar jaar voor de grote jarenzestigrevoluties af, relatief kort voor de feministische golven en de vrije hippieliefde. Het had net zo goed een paar eeuwen kunnen zijn: in het Nijmegen en omgeving van 1963 werden vrouwen nog geacht te gehoorzamen aan ouders en geloof, te trouwen, baren, zorgen, zwijgen. Het gezin als hoeksteen van de samenleving, de vrouw als de stille kracht in het gezin. In die streng burgerlijke wereld wordt de jonge Frieda hulpeloos verliefd op de getrouwde Otto. En hij op haar. Veel meer onthullen over die onmogelijke liefde zou zonde zijn, zonde van Robbens vlekkeloze compositie, het kalme maar dwingende tempo waarin hij Frieda’s levensloop, en de verzwegen kink daarin, onthult. Het volstaat hier om te zeggen dat Frieda pas op hoge leeftijd – gehoorapparaatjes, rollator, ze kan zichzelf niet wassen, woont in een verzorgingshuis – terug begint te kijken op de episode die haar leven heeft getekend. ‘Terugkijken’ is nog een te bewuste term: de episode met Otto dringt zich, ongewild, in alle hevigheid aan Frieda op. Het knappe is dat de lading zelden direct benoemd wordt, maar ongekend sterk invoelbaar wordt gemaakt, via schijnbaar onschuldige verschijnselen. Een stekje van een lidcactus. Een washandje over het gezicht. Een nachtvlinder. Twee voeten. Een groot deel van het drama schuilt in die steeds minder neutrale symbolen, zonder dat Robben ze ooit vet aanzet. Sterker nog: Frieda is zich er zelf nauwelijks van bewust. Samen met de lezer aarzelt ze richting openheid, erkenning, naar de even pijnlijke als diep ontroerende antwoorden op haar laatste levensvragen.||https://www.parool.nl/kunst-media/geen-zin-die-niet-glanst-of-geladen-is-in-jaap-robbens-verbluffende-roman-over-levenslang-verzwegen-leed~bc347d61/
2022-09-29||Orkaan Ian raast met 250 kilometer per uur over Florida, stormvloed van 3,6 meter gemeten||Voor de kust van Florida heeft de orkaan een boot met Cubaanse migranten tot zinken gebracht. Volgens de Amerikaanse grenspolitie worden 20 opvarenden vermist. De lokale nieuwssite Local10.com meldde dat het vaartuig woensdagmorgen bij de Florida Keys in de woeste golven verdween. Vier personen slaagden erin zwemmend Stock Island te bereiken, vlakbij Key West. Ze zijn voor onderzoek naar een ziekenhuis gebracht. De kustwacht wist nog drie drenkelingen te redden. Ze waren uitgeput en vertoonden uitdrogingsverschijnselen. De zoektocht naar slachtoffers gaat met behulp van helikopters onverminderd door. Gevoed door het warme water in de Golf van Mexico groeide Ian ‘s nachts uit tot een catastrofale orkaan met windsnelheden tot ruim 250 kilometer per uur. Er is maar één gevaarlijkere categorie, nummer 5. De orkaan zou daar bijna krachtig genoeg voor zijn. De orkaan kwam woensdag aan land bij het eiland Cayo Costa, voor de kust van Fort Myers in het westen van Florida. De meteorologen van het NHC meldden verwoestende stortregens en een verraderlijke zeegang met hoge golven. Dat maakt deze wervelstorm tot een van de krachtigste die de VS in tijden heeft geteisterd. “Over deze zullen we nog jaren napraten”, zei Ken Graham, de directeur van Amerikaanse weerdienst (NWS). Veel bewoners uit de kuststreek hadden bijtijds een veilig heenkomen gezocht. De autoriteiten hadden 2,5 miljoen mensen aangeraden te vertrekken. Op tal van plekken kwamen straten blank te staan en werden auto’s meegesleurd door het vele water. 1,8 miljoen woningen en bedrijfsgebouwen zitten zonder stroom. Eerder waren de elektriciteitsmaatschappijen er ondanks het noodweer in geslaagd 300.000 klanten weer aangesloten te krijgen op het net, maar dat succes werd snel overschaduwd door grote problemen elders. De Florida Power & Light Company meldde zelfs stroomuitval in bijna 720.000 huizen die het bedrijf bedient. De verwachting is dat Ian boven land langzaam maar zeker afzwakt, maar tot zeker donderdag moet rekening worden gehouden met ernstige overlast. In Lee County is sinds 18.00 uur (lokale tijd) een avondklok van kracht. Ook de zwaar getroffen stad Fort Myers maakt deel uit van het district waar de avondklok geldt, die door de autoriteiten werd ingesteld na berichten over een plundering bij een benzinestation. Politiekorpschef Carmine Marceno van Lee County heeft tijdens een persconferentie woensdagavond gezegd dat er veel telefoontjes binnenkomen bij de alarmcentrale. De gehele regio is volgens hem zwaar getroffen. Het is voor de politie niet veilig om op meldingen te reageren tot de wind verder gaat liggen, aldus Marceno. Ian heeft op Cuba veel schade veroorzaakt, vooral in de meest westelijke provincie Pinar del Río. Cubaanse media melden vooralsnog twee doden. De wervelstorm trekt noordwaarts en de koers is oostelijker uitgevallen dan eerder werd gedacht. Ian ging daarom naar verwachting niet in de uiterst dichtbevolkte regio van de metropool Tampa aan land, maar zuidelijker in de streek van Sarasota. Aan de westkust van Florida zijn 2,5 miljoen mensen bij de kust vandaan getrokken uit angst voor de storm, hoge golven en overstromingen door de hevige regenval. In afwachting van de storm beginnen de wind en regenval al flink toe te nemen. In de stad Fort Myers staan de eerste straten al onder water. In heel de Verenigde Staten worden vluchten geannuleerd vanwege het noodweer en inmiddels zitten al zo’n 270.000 mensen in de staat zonder stroom.||https://www.parool.nl/wereld/orkaan-ian-raast-met-250-kilometer-per-uur-over-florida-stormvloed-van-3-6-meter-gemeten~b7f0845be/
2022-09-29||Niet de beste burger ooit, maar je próéft de identiteit van Het Smikkelhoekje in Noord ||Het is niet wetenschappelijk bewezen, maar toch breng ik het graag als feit: restaurants met uitstekend personeel en lekker eten zijn veel beter dan een restaurants met matige bediening en uitstekend eten. Waarom zeg ik dit? Omdat Het Smikkelhoekje in Amsterdam-Noord zo’n tent is met het liefste personeel van de wereld (ik overdrijf, maar je begrijpt wat ik bedoel). Een tent waarvan de eigenaar mij trots vertelde dat ie ‘eindelijk’ een breed vega(n)-assortiment heeft, van de vega-frikandel tot de kaas-rucolakroket. Maar Het Smikkelhoekje heeft nog een ander pareltje in het assortiment: de Smikkelburger. Het is niet de beste (en mooiste, laten we eerlijk wezen) burger ooit, maar je proeft wel de identiteit van deze zaak in het broodje. Hollandse spek op de burger, die perfect omhelsd wordt door uitstekend gesmolten kaas. En de eigengemaakte smikkelsaus – het recept is geheim – heeft een soort whiskey-cocktailsaus-achtige smaak. Ik vind dat z’n charme hebben, dat zoveel snackbars een eigen burger hebben met een eigen naam. Smikkelburger, waar haal je dat elders? En eenmaal besteld gaat die eigenaar echt flink aan de slag hè, om die burger zo goed mogelijk te maken. Dat maakt zo’n zaak al veel leuker dan de kwalitatief betere snackbar met personeel dat geen moer om de klant geeft.||https://www.parool.nl/ps/niet-de-beste-burger-ooit-maar-je-proeft-de-identiteit-van-het-smikkelhoekje-in-noord~b883f27d/
2022-09-29||Rusland verzamelt ook al jaren informatie over slecht beschermde internetkabels op de zeebodem||Een catastrofale wereldwijde economische en financiële ineenstorting dreigt als knooppunten met internetkabels op de oceaanbodem worden doorgesneden, gesaboteerd of vernietigd. De kabels liggen daar onbeschermd. 99 procent van al het internetverkeer loopt door die kabels over de zeebodem. Geschat wordt dat er dagelijks voor 10 biljoen dollar aan financiële transacties door de onderzeese netwerken plaatshebben. Ook werken op afstand komt bij het doorsnijden van kabels compleet stil te liggen. Over de bodem van oceanen ligt een kleine 900.000 kilometer aan internetkabels tussen de continenten. “Als kabelbundels op grote diepten worden doorgesneden of vernietigd, dan is dat lastig snel te herstellen. De kwetsbaarheid is levensgroot, maar die geldt wel voor alle landen,” zegt Frank Bekkers van het Den Haag Centrum voor Strategische Studies. Van zijn hand verscheen vorig jaar het rapport The High Value of the North Sea over de enorme investeringen in internet- en elektriciteitskabels in de Noordzee, waarbij het veiligheidsaspect compleet is vergeten. En dat geldt voor alle bekabeling in de wereldzeeën. De vraag naar de risico’s van al die onbeschermde leidingen over de zeebodem is weer actueel nu op een diepte van circa 80 meter de gaspijpen Nord Stream 1 en 2 in de Oostzee zijn opgeblazen. Het Westen wijst naar Rusland als dader, maar Moskou ontkent. Het maakt de dreiging van een zeebodemoorlog, zoals dit sinds vijf jaar wordt genoemd, erg actueel, volgens Bekkers. Zowel de Amerikaanse als de Britse strijdkrachten waarschuwen sinds 2017 voor de enorm toegenomen activiteiten van de Russen met onderzeeboten en spionageschepen, waarbij internetkabels worden bestudeerd. De onderzeeër AS-12 Losharik en het spionageschip de Jantar van Rusland verzamelden sinds 2015 informatie over de internetkabels. De Losharik kan tot een diepte duiken van enkele duizenden meters. Kabels die daar worden beschadigd, zijn moeilijk te repareren. De Jantar beschikt over onbemande miniduikboten, die tot een diepte van 6000 meter kunnen gaan, veel dieper dan de gemiddelde oceaanbodem. De Russische marine zou een tweede spionagevaartuig uit de Jantar-klasse onlangs in gebruik hebben genomen. Voor de Navo was dit reden genoeg om in 2020 het Atlantisch Commando nieuw leven in te blazen om de zeewegen tussen de Verenigde Staten en Europa beter te beschermen, ook onder water. De toenmalige Britse maarschalk en chefstaf Sir Stuart Peach waarschuwde zijn land en de Navo al eind 2017 voor aanslagen op het internationale onderzeese kabelnetwerk. Het overgrote deel van de militaire communicatie wereldwijd loopt via het civiele internet dat door bedrijven en burgers wordt gebruikt. Hij noemde de bescherming van de communicatielijnen ‘topprioriteit’ en vreesde voor een economische meltdown als die oceaankabels worden getroffen door aanslagen. Een van de militaire oplossingen is het aanleggen van een geheim kabelnetwerk, maar daar is vooralsnog niet meer over bekend. Bekkers waarschuwt voor een hybride oorlogsvoering door middel van terreurdaden in internationale wateren op kabelnetwerken. De veronderstelde aanslagen op Nord Stream 1 en 2 lijken daarop. Dergelijke aanslagen kunnen volgens hem wel worden opgevat als een oorlogsdaad. Het is echter moeilijk te bewijzen wie hiervoor verantwoordelijk is. Hij pleit voor het inbrengen van sensoren om de zoveel honderd meter bij de internetpijpleidingen op zee, die waarschuwen als er activiteiten worden gemeten. Dat vergroot de pakkans en heeft een afschrikwekkende werking. Tegelijkertijd is dit een bijzonder kostbare investering. Voorlopig zitten er geen sensoren in die honderdduizenden kilometers internetkabels over de zeebodem.||https://www.parool.nl/wereld/rusland-verzamelt-ook-al-jaren-informatie-over-slecht-beschermde-internetkabels-op-de-zeebodem~bc451a7e/
2022-09-29||Sabotage pijpleidingen: wie heeft het gedaan?||De twee pijpleidingen op de bodem van de Oostzee zijn aangelegd om het Westen vanuit Rusland te voorzien van gas. Nord Stream 2 zou eigenlijk dit jaar in gebruik worden genomen, maar een paar dagen voor de Russische inval van Oekraïne besloot Duitsland om politieke redenen dat het geen gas uit de nieuwe leiding wilde afnemen. Hierdoor lijkt een investering van 9,5 miljard euro (het Russische staatsbedrijf Gazprom betaalde de ene helft, westerse bedrijven - waaronder Shell - de andere helft) weggegooid geld. Daarnaast ligt Nord Stream 1, die ook loopt tussen Rusland en Duitsland, ook al enige tijd stil. Volgens de Russen vanwege technische malheur, maar de Duitsers stellen dat Moskou energie als chantagemiddel inzet vanwege de westerse steun aan Oekraïne. Volgens deskundigen het meest waarschijnlijke scenario. Ook al hebben ze er zelf miljarden in geïnvesteerd, het onklaar maken van de pijpleidingen door explosies zorgt voor onrust in Europa en dat is volgens Mart de Kruif, voormalig commandant der landstrijdkrachten, precies wat president Vladimir Poetin wil. “Annexatie van Oekraïense regio’s, de mobilisatie... Poetin is aan het escaleren. In dat plaatje passen ook de mogelijke aanslagen op de pijpleidingen. Hij maakt de oorlog groter en hoopt Europa uit elkaar te spelen door chaos te creëren. Probleem is dat hij de oorlog niet aan het winnen is en daarom kijkt welke acties hem nu wat kunnen opleveren. De gasprijs is in ieder geval omhoog geschoten.” Energiedeskundige Aad Correljé van de TU Delft en Clingendael denkt ook dat het veroorzaken van maximale chaos een belangrijke drijfveer is van het Kremlin. “We hebben nog geen bewijs, maar Poetin weet als geen ander dat Noordwest-Europa een probleem heeft als deze pijpleidingen ook volgend jaar geen gas leveren. Deze winter komen de landen wel door qua energievoorziening, maar de winter van 2023 wordt een ander verhaal, dan is er sprake van een serieus capaciteitsprobleem.” Volgens militaire experts is Rusland ook prima in staat om met behulp van speciale drones of duikboten de leidingen fors te beschadigen door explosieven. De kenners denken dat een Russisch vaartuig vermoedelijk vanuit de haven van Kaliningrad - met aan boord explosieven - richting de pijpleidingen is gevaren. Om geen sporen achter te laten, wordt het automatische identificatiesysteem (AIS) van een vaartuig uitgezet. De Amerikaanse president Joe Biden heeft zich altijd uitgesproken tegen de Europese afhankelijkheid van Russisch gas. Deels uiteraard uit eigen belang, want de VS spinnen er economisch gezien garen bij als het land extra energiebronnen zoals lng aan Europa kan leveren. Kort voor de Russische invasie begin dit jaar zei Biden tijdens een persconferentie dat Nord Stream 2 zou ophouden te bestaan als Rusland Oekraïne zou aanvallen. “We zullen er een eind aan maken,” zei de Amerikaanse president. “Ik beloof je: daar zijn we toe in staat.” Sommigen, zoals de Poolse oud-minister van Defensie Radek Sikorski, zien dat als impliciet bewijs dat de VS achter sabotage in de Oostzee zit. Maar volgens Correljé is Nord Stream 2 nooit in gebruik genomen en kreeg Biden dus al eerder zijn zin. “Europa neemt al een tijdje veel Amerikaans gas af, dus daar hoeft Biden niet over te klagen. De VS hebben er nu dus geen belang bij om de gaspijpleidingen aan te vallen.” Net als de Verenigde Staten is ook Oekraïne altijd tegenstander geweest van de Nord Stream-infrastructuur. Dankzij die leidingen hoefden de Russen niet langer over Oekraïens grondgebied om hun gas aan Europa te verkopen. Het Oekraïense leger heeft de afgelopen maanden laten zien dat ze militair gezien heel wat bijzondere operaties kan uitvoeren, zie alleen al het laten zinken van de Moskva, vlaggenschip van de Russische Zwarte Zee-vloot. Toch schiet het land zich volgens de deskundigen vooral in eigen voet als ze de Nord Stream 1 en 2 zouden saboteren. De relatie met het Westen zou hierdoor onder druk komen te staan en daar zit Kiev niet op te wachten. Het land is grotendeels afhankelijk van westers wapentuig om de oorlog vol te kunnen houden. Het lijkt onwaarschijnlijk, maar een ongeluk valt nog niet helemaal uit te sluiten. Het is vaker gebeurd dat een zeemijn in het net van een vissersboot terechtkwam en vervolgens explodeerde. Punt is alleen dat er in dit geval drie explosies achter elkaar zijn geconstateerd, waardoor de kans zo goed als nul is dat er sprake is van een ongeluk. Maar toch, zonder bewijs moeten alle opties volgens sommige experts worden opengehouden. Wie het ook heeft gedaan, Europa staat verder op scherp. Mart de Kruif: “Deze vermoedelijke aanvallen laten zien dat we ook op het gebied van onderzeese infrastructuur kwetsbaar zijn. Dat geldt niet alleen voor deze pijpleidingen, maar ook voor andere gasleidingen en kabels die onder het zeeoppervlak zijn aangelegd. Het geeft ons weer stof om na te denken hoe we deze voorzieningen beter kunnen beschermen.”||https://www.parool.nl/wereld/sabotage-pijpleidingen-wie-heeft-het-gedaan~ba5c860b/
2022-09-29||Sterft de kantine uit in Amsterdamse sporthallen? En wat betekent dat voor het verenigingsleven?||Voor Dennis Kollen zijn de hoge inkoopprijzen van onder andere frituurvet, patat en bier funest geworden. Om van de stijgende energieprijzen nog maar te zwijgen. De exploitant van de sporthal op Oostenburg houdt het voor gezien. Hij gaat verder in zijn andere zaak in Landsmeer. “Het wordt steeds moeilijker om een kantine draaiende te houden, het is amper nog rendabel,” zegt Kollen. “Mensen nemen tegenwoordig zelf eten en drinken mee.” De kantine van de sporthal, plek van samenkomst voor zaalsporters, dreigt langzaam te verdwijnen uit Amsterdam. Exploitanten gaan failliet, in nieuwe hallen als Bajeskwartier, Meidoornweg en Sluisbuurt worden zelfs geen horecagelegenheden meer gebouwd. Clubs maken zich zorgen. Wat zijn ze zonder kantine? Jan Ehrhardt, vicevoorzitter van volleybalvereniging Albatros in Oost, noemt het verdwijnen van kantines een doodzonde, volgens hem wordt op deze manier het verenigingsleven in Amsterdam de nek omgedraaid. Zonder gezelligheid geen Albatros. In hun eigen Wethouder Verheijhal in Oost zit nog wel een exploitant. Voorlopig althans. De sociale functie van een sportvereniging verdwijnt op deze manier, zegt Ehrhardt, en daarmee verdwijnen ook de leden. De vicevoorzitter wijst op een ‘vergeten of genegeerde’ passage uit het coalitieakkoord van PvdA, GroenLinks en D66: ‘Sport en bewegen is verbindend en essentieel voor een goede gezondheid van Amsterdammers. We trekken daarom samen met Amsterdamse sportclubs op om de sociale functie van sportverenigingen verder te versterken.’ Dat kantines in sporthallen langzaam verdwijnen, blijkt ook uit een rondvraag bij gemeente en onafhankelijk adviesorgaan Sportraad Amsterdam. De exploitanten komen vaak niet meer rond. Kollen huurt bijvoorbeeld nooit personeel in. “Dan ben ik meer geld kwijt aan loon dan dat er binnenkomt.” “Het is niet zo dat het beleid is om geen of minder kantines te plaatsen in nieuwe sporthallen. Wel zien we dat de maatschappij verandert en daarmee ook de vraag naar kantines,” zegt een woordvoerder van de gemeente. Zo zou er minder behoefte zijn aan ‘een derde helft’ en meer aan gezondere voeding, waardoor de omzet van ondernemers onder druk staat. Daar komt bij dat sportruimte in Amsterdam schaars en duur is. In de sporthal Bajeskwartier – die samen met de middelbare school Spinoza20First op de plek van de oude Bijlmerbajes komt – is in plaats van een kantine bijvoorbeeld voor een dojo gekozen. “Als er een ruimte vrijkomt en er is geen exploitant voor te vinden, dan gebruiken we die ruimte liever voor een sportbestemming of sociale initiatieven,” zegt de woordvoerder. Een van de mogelijke oplossingen is dat verenigingen zelf de kantine bestieren. In sporthal Zeeburgereiland is korfbalvereniging AW.DTV daarvoor verantwoordelijk en in de nieuwe sporthal Elzenhagen in Noord gaat handbalvereniging VOC de kiosk uitbaten. Sporthallen Zuid heeft ook een rendabele horecagelegenheid, mede door de feesten en partijen die er worden gehouden. Bij verenigingen die de exploitatie overnemen, kan een probleem met de vergunningen ontstaan. De hoofdactiviteit van de vereniging is het faciliteren van sport en niet het schenken van (sterke) drank. Een andere kwestie is dat meestal meerdere verenigingen gebruikmaken van een hal. Houdt de exploiterende basketbalvereniging de kantine ook open wanneer volleyballers trainen en vice versa? Ehrhardt maakt zich daar bij Albatros geen zorgen over. “Mocht uit onze hal de uitbater verdwijnen, dan zetten wij alles op alles om de kantine open te houden. Het is het kloppende hart van de vereniging.”||https://www.parool.nl/amsterdam/sterft-de-kantine-uit-in-amsterdamse-sporthallen-en-wat-betekent-dat-voor-het-verenigingsleven~b53ca356/
2022-09-29||Napoleon: In the Name of Art is een portret van keizer Napoleon, de kunstrover||De op één na, Jezus Christus, beroemdste man die ooit leefde, wordt hij genoemd. Op het toppunt van zijn roem lag half Europa aan de voeten van Napoleon Bonaparte (1769-1821). Zijn faam valt meestal uiteen in twee delen: zijn soms wrede, maar altijd spectaculaire militaire overwinningen (én die nog beroemdere nederlaag in Waterloo) en zijn verdiensten voor de burgerrechten (zijn Code Civil gaf voor het eerst elke burger hetzelfde uitgangspunt). Maar zijn liefde voor kunst en zijn inzicht in de potentie ervan zijn minder bekend. Dat Napoleon: In the Name of Art richt zich daar volledig op richt, maakt de documentaire ongeschikt voor wie een moderne biopic verwacht. Maar voor de liefhebber van kunst en geschiedenis is het smullen om te zien hoe gepassioneerd Napoleon te werk ging bij het vergaren van de meest imposante kunstcollectie ter wereld. De basis van ervan bestond uit roofkunst, weggehaald uit de kerken en paleizen van de overwonnen vijanden. Napoleons mantra was rechtlijnig: de kunst gaat naar de staat en daarmee naar het volk. Hij hernoemde het pas gebouwde museum Louvre in Parijs naar zichzelf om de kunstschatten er tentoon te stellen. Veel gewiekster was zijn visie op de kunst die hem zelf portretteerde. Als eerste totalitaire heerser begreep hij de kracht van beeld als propagandamiddel volledig. Een schilderij dat werd gemaakt van zijn roemruchte tocht over de Alpen liet hij op vazen, puzzels en postzegels reproduceren. Zo zag iedereen de heldenmoed van de leider. Een tactiek die talloze dictators na hem dankbaar kopieerden. In the Name of Art vervlecht de geschiedenisles met de uitvoering van een na tweehonderd jaar teruggevonden muziekstuk, dat werd geschreven voor en gespeeld tijdens Napoleons kroning tot koning van Italië. Het maakt van deze door acteur Jeremy Irons vertelde documentaire een waardevolle toevoeging aan de grote bibliotheek aan films en boeken (17.000, aldus Irons) die over de zelfgekroonde Franse keizer werden geschreven.||https://www.parool.nl/kunst-media/napoleon-in-the-name-of-art-is-een-portret-van-keizer-napoleon-de-kunstrover~b91d4740/
2022-09-29||Toplanden tobbend naar WK voetbal: laatste kans België, Franse oproer en sluimerende onvrede bij Duitsland||Zouden ze in België al moe worden van de elk eindtoernooi terugkerende vraag of het dan nu toch écht de allerlaatste kans is van de ‘gouden generatie’? Wie de Belgen zondagavond tegen Oranje zag in de Johan Cruijff Arena, kon alleen maar bedenken dat die vraag voor het laatst zou moeten worden gesteld. Tegenwoordig speelt de hele defensie in België en dat is niet per se omdat de eerste klasse recent een enorme kwaliteitsverbetering heeft ondergaan. Jan Vertonghen en Toby Alderweireld lopen simpelweg op hun laatste benen. Generatiegenoot Eden Hazard zoekt inmiddels al zo’n drie jaar naar z’n vorm. Het zal hem tijdens het WK in elk geval aan ritme ontbreken, want bij Real Madrid speelt hij niet veel. Ondanks het gekwakkel maakt de huidige generatie nog geen plaats. De ogen zullen vooral zijn gericht op Romelu Lukaku. Maar ook de spits maakt een matig seizoen door bij Internazionale. Nog maar een jaar geleden kon bondscoach Gareth Southgate niks verkeerd doen in Engeland en was zijn populariteit te vergelijken met die van zanger Ed Sheeran of het Britse koningshuis. Daar is weinig meer van over. Na het voor Engeland goed verlopen EK 2020 (met een wat minder goede afloop door het verlies na strafschoppen tegen Italië), trachtte Southgate de volgende stap te zetten naar de wereldtitel in Qatar. Die stappen kwamen er niet. Integendeel. Zo verloor Engeland twee keer van Hongarije (waarvan een keer met 4-0, de grootste thuisnederlaag in negentig jaar), dat niet eens aan het WK meedoet. De ploeg degradeerde roemloos naar een lager niveau in de Nations League. En dan is er ook nog het probleem Harry Maguire. Die speelt inmiddels niet meer bij Ten Hags Manchester United, maar in de Engelse ploeg mag hij zijn matige spel nog voortzetten. Zoals ook clubgenoot Luke Shaw, bij United uit de basis verdreven door Tyrell Malacia, dat mag doen. Het voetbal gaat weer niet thuiskomen. Met het arsenaal aan talent in Frankrijk zou bondscoach Didier Deschamps drie elftallen kunnen formeren die kans maken op de wereldtitel. Toch zijn er vooral twijfels rond de titelverdediger die twee keer verloor van Denemarken, niet kon winnen van Oostenrijk en ook al z’n meerdere moest erkennen in Kroatië. Blessures spelen de Fransen parten. Paul Pogba speelde slechts twee interlands in 2022, terwijl andere belangrijke internationals als Karim Benzema, Hugo Lloris, Theo en Lucas Hernandez, N’Golo Kanté en Adrien Rabiot ontbraken in de laatste interlands. Traditioneel broeit er onderhuids weer oproer in het Franse kamp. Sterspeler Kylian Mbappé deed niet mee aan een gezamenlijke fotoshoot van de selectie. Frankrijk viel vaker ten prooi aan kift en kinnesinne tijdens eindtoernooien. Geen fraai vooruitzicht voor de wereldkampioen. Als legendes Lothar Matthäus en Mario Basler zich roeren, betekent dat meestal niet veel goeds voor Die Mannschaft. De kwestie draait nu om Thomas Müller, in 2014 nog wereldkampioen maar inmiddels toch wel op leeftijd (33). Moet hij spelen óf het supertalent Jamal Musiala? Bondscoach Flick lijkt er nog niet uit te zijn, Matthäus en Basler wel: het is tijd voor Musiala. Het zijn van die onderwerpjes die straks voor onvrede kunnen zorgen bij Duitsland, dat zich niet plaatste voor de Final Four van de Nations League. Zowel Italië (geen WK-deelnemer) als Hongarije (ook geen WK-deelnemer) eindigde boven Duitsland. De nederlaag van vorige week tegen Hongarije deed pijn en op Wembley verspeelden de Duitsers een zeker lijkende 2-0 voorsprong op Engeland. Er zijn vooral vraagtekens over de achterhoede. Is Antonio Rüdiger de beoogde nieuwe defensieve leider en moet Niklas Süle sowieso alles spelen? De Spaanse media noemden de nederlaag van Spanje vorige week tegen Zwitserland alvast ‘zorgwekkend’. Maar wat er de komende weken ook gaat gebeuren bij La Roja, Sergio Ramos kan fluiten naar zijn vierde WK. De voormalige Real Madrid-ster heeft na een jaar zijn draai eindelijk gevonden bij Paris Saint-Germain. Toch kreeg hij van bondscoach Luis Enrique geen uitnodiging voor de recentste interlands. Daar is wat voor te zeggen en bij Spanje zijn er genoeg centrale verdedigers over. Maar wat als Spanje weer niet kan voldoen aan de hoge eisen die er worden gesteld aan de wereldkampioen van 2010? Een leidersfiguur als Ramos lijkt sowieso te ontbreken in de selectie. En dan wordt Luis Enrique er ook nog eens van verdacht een voorkeur te hebben voor Barcelonaspelers. Zo selecteerde hij voor het laatste EK geen enkele speler van Real Madrid. Het zal hem niet helpen de Madrileense pers achter zich te krijgen. Hoewel de aanwas van steeds weer nieuwe Portugese talenten maar niet lijkt te stokken, had het niet veel gescheeld of ook Portugal zou ontbreken op het WK. De ploeg van de al acht jaar op zijn post zittende bondscoach Fernando Santos had play-offwedstrijden nodig voor het felbegeerde ticket. In de poule was Servië te sterk geweest. Waar Cristiano Ronaldo bij zijn recentste clubs nog vertwijfeling en onrust zaait, lijkt zijn plek in de Portugese selectie er een voor de eeuwigheid. Eerder is er kritiek op de speelwijze van de stoïcijnse bondscoach die blijft vasthouden aan de bijna veertigjarige Pepe én zijn behoudende speelstijl. Ondanks het surplus aan kwaliteit voorin. Als het WK straks op 20 november begint, speelt Italië een oefenwedstrijd tegen Oostenrijk. Veel pijnlijker kan het niet voor de Italianen die voor de tweede achtereenvolgende keer een WK missen (en bizar genoeg tussendoor wel Europees kampioen werden). Tegen de WK-eliminatie is geen Nations League-prestatie opgewassen, maar het zal bondscoach Roberto Mancini toch enigszins goed doen dat de finale van dat toernooi werd gehaald in een poule met Engeland en Duitsland. Mancini is aan een enorme verjongingskuur bezig en liet verschillende talenten ruiken aan het azuurblauwe shirt (Wilfried Gnonto, Tomasso Pobega en Giorgio Scalvini). Misschien dat die spelers er straks staan als Italië zich wel weer kan kwalificeren voor een eindtoernooi.||https://www.parool.nl/sport/toplanden-tobbend-naar-wk-voetbal-laatste-kans-belgie-franse-oproer-en-sluimerende-onvrede-bij-duitsland~baabf315/
2022-09-29||Amsterdamse FIXbrigade gaat huizen in heel Nederland tochtdicht maken||Shell, Vattenfall, Rabobank en ABN Amro investeren samen in een nieuwe stichting die de in Amsterdam begonnen FIXbrigade uitbreidt naar heel Nederland. Behalve die grote bedrijven heeft ook minister Hugo de Jonge (Binnenlandse Zaken) de portemonnee getrokken, waardoor in totaal 1.250.000 euro beschikbaar komt. De FIXbrigade begon vier jaar geleden in de Dapperbuurt in Amsterdam-Oost en heeft sindsdien honderden huizen onder handen genomen. Buurtorganisatie Jungle Amsterdam, bedenker van de FIXbrigade, zet daarvoor langdurig werklozen, statushouders en schoolverlaters in die meteen worden klaargestoomd voor technisch werk, waar een schreeuwende behoefte aan is op de arbeidsmarkt. Het is de bedoeling om uit te breiden naar honderd teams in tachtig gemeenten, die door het hele land in anderhalf jaar twintigduizend woningen tochtdicht gaan maken. Behalve op de bedrijven en het ministerie kan de FIXbrigade voortaan ook leunen op woningcorporaties en zorgverzekeraar Achmea, die hun steun hebben toegezegd. Er wordt nog gezocht naar meer nieuwe partners. De warme bijval voor de FIXbrigade typeert het probleem dat de overheid heeft met het bereiken van de inwoners die het zwaarst worden getroffen door de geëxplodeerde energieprijzen. Voor het dempen van de energiearmoede, die vooral optreedt bij mensen met een laag inkomen en een slecht geïsoleerd huis, steekt het kabinet miljarden in een prijsplafond voor miljoenen huishoudens. De laatste weken trok de FIXbrigade al landelijk de belangstelling. Andere gemeenten toonden interesse en in de brief van het kabinet over het prijsplafond werd aangedrongen op de vorming van fixbrigades – alsof dat in Amsterdam bedachte woord allang gemeengoed is. Minister Rob Jetten (Klimaat en Energie) kwam op werkbezoek en noemde de FIXbrigade als een voorbeeld dat meer gemeenten zouden moeten volgen. Jungle Amsterdam heeft een startpakket opgezet waarmee die andere steden snel aan de slag kunnen. De investering van de grote bedrijven is dan ook heel welkom, zegt projectleider Jannekee Jansen op de Haar, al komt het op haar ook wel over als ‘greenwashing’. Vattenfall, dat het initiatief nam voor de fondsenwerving, roemt de werkwijze van de FIXbrigade, die direct in contact komt met de hardst getroffen bewoners. “Die zijn voor ons lastig te bereiken. Verder spreekt ons aan dat bij hen in huis daadwerkelijk iets wordt gedaan,” zegt Heleen Boer van het energiebedrijf. “We voelen de plicht om bij te dragen.” Er lopen al langer programma's van Vattenfall om Amsterdammers te helpen met energiebesparing. “Het past voor ons binnen de energietransitie dat elk huis niet meer verbruikt dan nodig en dat de warmte niet verdwijnt naar de vogeltjes,” aldus Boer. De hoge energieprijzen hebben de urgentie volgens haar alleen maar groter gemaakt. “Hoe sneller de FIXbrigade zich uitbreidt, hoe meer huishoudens geholpen kunnen worden voordat het echt koud wordt.”||https://www.parool.nl/amsterdam/amsterdamse-fixbrigade-gaat-huizen-in-heel-nederland-tochtdicht-maken~b4e0752e/
2022-09-29||De diorama’s van tv-man Harry de Winter: ‘Het wordt pas wat binnen de omlijsting van een kistje’||De aandrang om dingen te maken was er altijd, maar het kwam er niet uit. Totdat Harry de Winter op een middag in de Briconautes, het Franse equivalent van de Gamma, op een 5 centimeter diep kistje stuitte. “Mijn hele leven al verzamel ik spullen, geen idee waarom. Als ik van iets meer dan twee heb, ga ik het verzamelen. Die spullen ging ik in het kastje zetten en er gebeurde iets. Toen een vriend me een paar jaar later zei dat ik diorama’s maakte, dacht ik: oh, dat is het dus.” De Winter heeft een publieke biografie als op een na grootste tv-producent van Nederland, presentator van Wintertijd en Bekende Nederlander met een mening over van alles en nog wat. Maar toen hij zestien was, had hij andere ambities. “Ik was geobsedeerd door Marcel Duchamp en Andy Warhol”, vertelt hij. “Ik wilde per se kunstenaar worden. Op de middelbare school deed ik zelfs mee aan een hobbytentoonstelling. Mijn moeder heeft het krantenknipsel nog: ‘Tweede prijs voor popart totempaal van Harry de Winter’.” Een gebrek aan tekentalent versperde echter zijn weg naar de kunstacademie. Het werd een studie economie en een rijkgevulde loopbaan volgde. Totdat hij eind vorige eeuw zijn productiebedrijf IDTV verkocht en het weer begon te kriebelen. “Ik had plots vrije tijd en in mijn huis in Frankrijk had ik een lege kamer. Dat werd toen mijn atelier. Twee, drie jaar heb ik geschilderd, abstracte doeken waar ik al snel dingen op ging plakken: buizen, een deel van een ijskast. Ik raakte gefrustreerd omdat ik niet kon maken wat ik wilde.” Totdat hij dus dat kistje bij de Briconautes tegenkwam. “Het is een soort omlijsting die mij activeert en inspireert om te gaan componeren, of etaleren zo je wilt. Ik heb inmiddels drie ateliers, op Bonaire, in Spanje en in Amsterdam. Als ik daar kom, ga ik eerst alles opruimen. Dan zet ik een flink aantal lege kistjes neer en kan ik handenwrijvend beginnen. Soms wordt het binnen vijf minuten al wat, andere keren duurt het drie jaar.” De Winters productie is groot, heel erg groot. Alleen al in de afgelopen twee jaar maakte hij ruim tweehonderd werken. In zijn Amsterdamse atelier, in een garage schuin tegenover zijn huis, staat een kleine dwarsdoorsnede. De kastjes hebben verschillende formaten en zijn soms bekleed met fotoprints of bewerkt met verf. Figuren als Kuifje, de Rat Pack, Donald Trump en Hitler duiken vaak op, al dan niet verminkt of gemuteerd. Soms is de toon grimmig, maar vaker absurd of ronduit humoristisch.” “Ik ben altijd op zoek naar wrijving: tussen vrijheid in Israël en de bezetting van een ander deel van het land, tussen Ken en pornografie, tussen schoonheid en Hitler. Veel van wat ik maak is politiek, de actualiteit is mijn grootste inspiratiebron. Ik lees dagelijks zes kranten en dat zie je terug.” “Maar soms begint een werk gewoon met een mooi beeld. Zoals She’s Leaving Home. Ik had een pop uit de jaren zeventig en daar wilde ik iets mee. Maar ze was te steriel, er gebeurde niks. Toen heb ik haar hoofd met een hamer in elkaar geslagen en weer in elkaar gelijmd. In haar hand houdt ze een muizenval. Dan zit er het vermoeden van misbruik in, maar ze kan ook op het verkeerde pad geraakt zijn. Het is MeToo gecombineerd met de angst die ouders hebben.” Dat hij eindelijk iets helemaal voor zichzelf doet, dat is wat De Winter het allerfijnste vindt aan de koortsachtige activiteit in het atelier. “Het is enorm bevredigend. Ik ben er niet op uit om mijn werk aan anderen te laten zien, maar vrienden en kennissen drongen erop aan dat ik dat wel deed. Toen heb ik twee keer stiekem geëxposeerd op Bonaire, daar komt toch niemand, en tot mijn verrassing werd de helft verkocht.” De volledige opbrengst ging naar preventief kankeronderzoek op het Antilliaanse eiland. Niet veel later werd De Winter zelf gediagnosticeerd met asbestkanker. “Ik heb zeventig jaar geleefd als een zondagskind en nu is het, bam, in één keer afgelopen. Het is onduidelijk of ik nog zes maanden te leven heb of een paar jaar, maar in zo’n situatie is het belangrijk een stip op de horizon te hebben.” En dat is de tentoonstelling Out of the Box. Een beetje spannend vindt De Winter zijn Nederlandse kunstenaarsdebuut wel. “Sta ik daar in mijn blote kont. Iedereen komt natuurlijk met een oordeel. Maar ik heb besloten dat het leven te kort is voor spijt. En of ik kunstenaar ben, dat mag het publiek bepalen.” Out of the Box: 30 september t/m 2 oktober (12-18 uur) in de Beurs van Berlage||https://www.parool.nl/kunst-media/de-diorama-s-van-tv-man-harry-de-winter-het-wordt-pas-wat-binnen-de-omlijsting-van-een-kistje~b42330ba/
2022-09-29||Bonaire dreigt in zee te verdwijnen, Greenpeace spant rechtszaak aan tegen Nederland||Milieuorganisatie Greenpeace liet de Vrije Universiteit (VU) onderzoek doen naar de gevolgen van klimaatverandering voor het Caribische eiland. Conclusie: een groot deel van Bonaire dreigt door zeespiegelstijging aan het einde van deze eeuw te worden opgeslokt door de Atlantische Oceaan. De onderzoekers van de VU keken naar de impact van verschillende klimaatscenario's op het eiland. Als de wereldwijde opwarming tot 1,5 graad wordt beperkt, zoals afgesproken in het Klimaatakkoord van Parijs, zijn de gevolgen aanzienlijk kleiner dan wanneer de opwarming oploopt tot 2,7 of zelfs 4,4 graden. Hoe dan ook: als de wereldwijde uitstoot niet flink naar beneden wordt gebracht, dreigt volgens de wetenschappers eind deze eeuw een vijfde van Bonaire in zee te verdwijnen. “Vooral de zuidkant van het eiland wordt geraakt, maar ook hoofdstad Kralendijk kan overstromen. Bovendien neemt bij storm het risico op overstromingen verder toe. In elk van de onderzochte klimaatscenario's zullen ook wegen en andere belangrijke infrastructuur schade oplopen,” zegt Faiza Oulahsen, hoofd Klimaat&Energie bij Greenpeace. Klimaatverandering heeft ook een grote impact op de economie en cultuur van Bonaire. Het eiland staat bekend om z'n mooie duiklocaties. Die trekken veel toeristen. Door de zeespiegelstijging dreigen bijna alle duikplekken te verdwijnen. Dat geldt ook voor cultureel erfgoed zoals de slavenhuisjes, een beschermd monument uit het slavernijverleden. Volgens de onderzoekers raken de veranderingen ook de volksgezondheid. Inwoners krijgen waarschijnlijk vaker te maken met fysieke klachten door de warmte, zogeheten hittestress. En muggen die virussen als knokkelkoorts verspreiden, gedijen nog beter als het klimaat opwarmt. “Het onderzoek maakt pijnlijk duidelijk dat het bij maximaal 1,5 graad opwarming, erop of eronder zal zijn voor Bonaire. Als de doelstelling uit het Klimaatakkoord van Parijs niet wordt gehaald, zullen veel ingrijpender maatregelen nodig zijn om de inwoners te beschermen,” zegt Oulahsen. “Wij vinden dat onze overheid, Bonaire is een gemeente van Nederland, tot nu toe te weinig heeft ondernomen om toekomstige overstromingen tegen te gaan. Daarom bereiden we, in samenwerking met inwoners van Bonaire, een rechtszaak tegen de Nederlandse staat voor om alsnog af te dwingen dat er actie wordt ondernomen. Zie het als een stok achter de deur.” Hoogleraar milieu-economie Pieter van Beukering, verbonden aan het onderzoek, stelt dat de Nederlandse Antillen tot nu toe het ondergeschoven kindje zijn van het Nederlandse klimaatonderzoek. “Ons rapport is een eerste stap om daar verandering in te brengen. Het rapport maakt nog niet duidelijk hoe we Bonaire het beste kunnen beschermen tegen klimaatverandering, maar nu is in ieder geval in beeld gebracht wat de gevolgen zullen zijn en dat er snel actie, zoals kustbescherming, nodig is om de schade te beperken.” Greenpeace is niet de eerste milieuorganisatie die een rechtszaak tegen de Nederlandse overheid aanspant. Stichting Urgenda won in 2015 een rechtszaak tegen de staat over het landelijke klimaatbeleid. Via de rechtbank werd afgedwongen dat Nederland de uitstoot van broeikasgassen in 2020 met minimaal 25 procent moest verminderen ten opzichte van 1990. Wereldwijd worden steeds vaker klimaatzaken tegen landen aangespannen. Zo roepen juridische organisaties uit onder meer Brazilië, Frankrijk, Zweden, Australië, Italië, Zuid-Afrika en België hun regeringsleiders op de klimaatcrisis steviger aan te pakken.||https://www.parool.nl/nederland/bonaire-dreigt-in-zee-te-verdwijnen-greenpeace-spant-rechtszaak-aan-tegen-nederland~b7f91c27/
2022-09-29||Dit zijn de winnende en verliezende vogels in Amsterdam: ‘Het gaat ontzettend slecht met de weidevogels’||Ook de vogels in de stad hebben hun winnaars en verliezers. Een echte winnaar is de Cetti’s zanger, een kleine zangvogel van Zuid-Europese origine. “In 2005 is hij voor het eerst in de stad gezien,” vertelt Frank van Groen van de Vogelwerkgroep Amsterdam. “Of beter: gehoord, want de soort laat zich maar zelden zien. Dat was toen een regelrechte sensatie. We zijn nu nog geen twintig jaar verder, en de Cetti’s zanger komt op heel veel plekken in de regio voor, met dank aan de klimaatverandering.” De Cetti’s zanger is een van de 194 vogelsoorten die Amsterdam rijk is. Dat cijfer komt uit de Vogelatlas van Amsterdam die deze week wordt gepresenteerd. Het boek is het resultaat van grondig onderzoek, zegt initiatiefnemer en coördinator Van Groen. “We hebben met 137 vrijwilligers twee jaar lang in de hele stad tellingen verricht, in de winter en in het broedseizoen. Ik durf de stelling aan dat er nooit eerder zo grondig is gekeken naar de soorten en hun verspreiding in en rond Amsterdam.” Voor het onderzoek is de stad opgedeeld in ruim vijfhonderd zogeheten kilometerhokken die de vrijwilligers konden tellen. Met de opdracht niet alleen te letten op de soorten die het hart van de verwende vogelaar sneller doen kloppen, zoals het woudaapje of de kleine topper, maar ook op slaapverwekkende soorten als de houtduif en de wilde eend. “Het gaat om het totaalbeeld,” zegt de coördinator. “Ook als vergelijkingsmateriaal voor toekomstig onderzoek.” De atlas is zelf een vervolg op het in de jaren negentig verschenen Sijsjes en drijfsijsjes, het vogelboek van de toenmalige stadsecologen Martin Melchers en Remco Daalder. Van Groen: “Eigenlijk heeft Remco de aanzet gegeven. Hij hield een lezing voor de vogelwerkgroep en pleitte daarbij voor een nieuw onderzoek naar de soorten in de stad. Amsterdam is zo sterk veranderd sinds de jaren negentig. Het kan niet anders of dat moet ook gevolgen hebben gehad voor de vogels die hier leven.” En dat is ook zo. Ganzen, om een voorbeeld te geven, waren in de vorige eeuw nog een zeldzaamheid in de stad. Nu wordt er in de gemeenteraad ingesproken door verontruste buurtbewoners om de overlast door ganzen te beperken. Van Groen: “Roofvogels waren er niet of nauwelijks. Nu hebben we de havik, de sperwer, de buizerd en zelfs de slechtvalk als broedvogels in de stad. De halsbandparkiet is een andere nieuwkomer die het duidelijk naar zijn zin heeft in Amsterdam.” Sommige veranderingen laten zich goed verklaren. In de tweede helft van de vorige eeuw telde Amsterdam nog veel van de zogeheten pioniersvogels, soorten als de kuifleeuwerik en de plevier die zich thuis voelden op de opgespoten grond van de nieuwbouw. Inmiddels zijn die gebieden bebouwd en voorzien van groenstroken en plantsoenen. Die trekken weer struweelvogels aan, zoals de winterkoning en de heggenmus. “Hoe groener, hoe beter,” vat Van Groen het eisenpakket van de stadsvogel samen. Voedsel in de buurt is een andere basisbehoefte. “De gierzwaluw vliegt bij wijze van spreken even op en neer naar Parijs om wat muggen te eten, maar de meeste soorten moeten het toch in de directe omgeving kunnen vinden. Het gaat ontzettend slecht met de weidevogels in en om de stad. Met name de veldleeuwerik, de patrijs, de gele kwikstaart en de grutto hebben het erg moeilijk als gevolg van de intensivering van de landbouw. Er zijn gewoon veel minder insecten te vinden.” De natuur reageert op de ontwikkelingen in het landschap. En er zijn nogal wat ingrijpende ontwikkelingen op dit moment: uitbreiding en verdichting in de stad, klimaatverandering en stikfstofdepositie in het land. Van Groen: “Dat gaat allemaal heel veel invloed hebben, ook op de vogelsoorten in en rond de stad. Ik denk dat er in de komende twintig jaar gigantische verschuivingen gaan optreden. Ik hoop dat er tegen die tijd weer een onderzoek wordt gehouden. Ik ben nu al benieuwd naar de uitkomsten.” De Vogelatlas van Amsterdam, 34,90 euro, te bestellen via www.vogelsamsterdam.nl||https://www.parool.nl/amsterdam/dit-zijn-de-winnende-en-verliezende-vogels-in-amsterdam-het-gaat-ontzettend-slecht-met-de-weidevogels~bb8b4bc2/
2022-09-29||In ‘Love, Spells and All That’ zijn weinig vlinders, vooral veel oud verdriet||Het Turkse drama Love, Spells and All That (Ask, Buyu Vs) begint lang nadat de meeste films over de liefde tussen twee vrouwen eindigen. Eren (Ece Dizdar), de dochter van een belangrijk politicus, keert twintig jaar later terug naar het eiland waar ze verliefd werd op de dochter van een bediende, Reyhan (Selen Uçer). De film vertelt het verhaal van een verloren liefde aan de hand van dialogen tussen de volwassen vrouwen. Toen hun relatie werd ontdekt, werd hun geluk bruut onderbroken. Eren werd naar Parijs gestuurd om te studeren, terwijl de veel armere Reyhan op het eiland achterbleef. Love, Spells and All That toont hun poging om een verloren relatie nieuw leven in te blazen. Maar er is wantrouwen, vooral van de kant van Reyhan, die zwaarder gestraft werd voor hun verboden relatie dan haar voormalige geliefde. Bovendien denkt ze dat Eren alleen naar het eiland is teruggekomen omdat ze twintig jaar geleden een liefdesspreuk over haar liet uitspreken. De twee vrouwen worden overwegend van achteren gefilmd, terwijl ze door de straten van het eiland lopen waar ze elkaar ooit hebben ontmoet. Dit komt doordat de vriend van Reyhan hun vriendschap wantrouwt en hen volgt gedurende de dag die ze samen doorbrengen. Maar het is ook een symbolische keuze: de twee vrouwen delen een geschiedenis die voor het publiek ondoorgrondelijk is; daarom worden we op afstand gehouden. Het is een gedurfde keuze om een film te maken over een vervlogen liefde. Er zijn weinig vlinders, vooral veel oud verdriet. Zelfs hun aangewakkerde connectie blijkt pijnlijk: als ze na al die jaren nog steeds van elkaar blijken te houden, moeten ze onder ogen komen dat ze twintig jaar aan liefde zijn verloren doordat ze als tieners uit elkaar zijn gerukt. Regisseur Ümit Ünal vult hun gesprekken aan met beelden van een eiland dat zelf vast lijkt te zitten in het verleden.||https://www.parool.nl/kunst-media/in-love-spells-and-all-that-zijn-weinig-vlinders-vooral-veel-oud-verdriet~b552db69/
2022-09-29||De tienerjongens in de IJslandse film ‘Beautiful Beings’ slaan van zich af, om de pijn maar niet te voelen||De blonde tiener Addi (Birgir Dagur Bjarkason) is opgegroeid zonder vaderfiguur, en dat maakt hem de mazzelaar in zijn vriendengroep. Het IJslandse coming-of-age drama Beautiful Beings is een film vol boze (stief)vaders, en zonen die geen andere manier van zich verhouden tot de wereld kennen dan het geweld dat ze van huis uit meekrijgen. Zelfs vriendschap sluiten gebeurt op een manier die soms bijna niet van pesten is te onderscheiden. Eeuwig pispaaltje Balli (Áskell Einar Pálmason) wordt als vers lid opgenomen in dit groepje misfits, dat verder nog bestaat uit de schichtige Siggi en vechtersjas Konni. Net als in zijn speelfilmdebuut Heartstone (2016), over twee vrienden in een afgelegen vissersdorpje, dompelt Guðmundur Arnar Guðmundsson de kijker volledig onder in de wereld van deze kinderen. Een wereld die zich grotendeels aan het zicht van de volwassenen onttrekt. Guðmundsson toont daarbij veel aandacht voor de lichamelijke kant van zo’n jongensvriendschap. Belangrijker dan hun stoere praatjes en beledigende grappen zijn de manieren waarop ze elkaar fysiek uitdagen, grenzen aftasten en hoe ze van zich afslaan om hun eigen pijn maar niet te voelen, in vechtpartijen die niet gefilmd zijn als strakke choreografieën, maar als rommelige uitbarstingen van opgekropte woede. Des te opvallender, en uiteindelijk essentieel, zijn de tedere momenten die onnadrukkelijk verweven zitten in hun samenzijn. Een hoofd rustend op een schouder, een hand strijkend langs een arm. Soms stapelt de ellende wel erg op en dreigt Beautiful Beings te bezwijken onder zijn eigen zwaarte. Maar die momenten van sensitiviteit en het vleugje magisch realisme dat zo nu en dan de film insijpelt, tonen dat deze jongens in al hun ruwe onbeholpenheid zoeken naar affectie in een wereld die hen leert dat tederheid niet voor hen is weggelegd.||https://www.parool.nl/kunst-media/de-tienerjongens-in-de-ijslandse-film-beautiful-beings-slaan-van-zich-af-om-de-pijn-maar-niet-te-voelen~be81e54d/
2022-09-29||Joost van Ginkel over zijn roadmovie Bo: ‘Ik wilde een lichtere film maken, maar dat is mislukt’||“Ik wilde een lichtere film maken, maar dat is tamelijk mislukt,” zegt Joost van Ginkel en lacht. Na het zware drama van zijn migratiemozaïek The Paradise Suite (2015) dacht de regisseur aan een film over de liefde. Sterker nog: “De ultieme liefdesfilm.” Die liefde werd vervolgens een onmogelijke liefde, in een verhaal waarin familieleugens een hoofdrol spelen, en gaandeweg verdween de lichtheid steeds verder uit beeld. Al blijft er iets speels kleven aan Bo, zowel aan de film als aan het titelpersonage. De onvoorspelbare twintiger reist naar Georgië, naar het graf van haar vader, en stuit daar op diens beste jeugdvriend. In een opwelling stapt ze bij deze Levan in de vrachtwagen, om hem uit te horen over de vader die ze nooit echt heeft leren kennen. Maar hoe meer geheimen uit hun beider verledens er boven komen, hoe meer er tussen hen in komt te staan. Als Van Ginkel verwoordt hoe hij het project in eerste instantie pitchte bij producent Ellen Havenith, vat dat ook zeer puntig samen wat de film geworden is. “Een roadmovie over de liefde, die er bij vlagen uitziet als een western, die de sensualiteit heeft van Betty Blue en een plotgedreven verhaal als basis.” Zeg roadmovie met westernelementen, en dan weet je dat het landschap een belangrijke rol speelt. Voor Bo is dat het landschap van Georgië, en de zanderige vlaktes en kiezelstranden zijn meer dan slechts achtergrond. Toch zou Bo in eerste instantie in Spanje gedraaid worden. “De hele film was daar al geproduceerd, alle rollen waren gecast, alle locaties gevonden. Maar een Spaanse coproducent die een deel van het budget zou verzorgen, heeft niet geleverd. Toen is het uiteindelijk geploft. We dachten dat we vier jaar voor niets hadden gewerkt.” Van Ginkel ziet het moment waarop hij dat zich realiseerde nog scherp voor zich, bijna alsof het een filmscène is. “Ik was met mijn gezin op vakantie, maar om de twee avonden zat ik buiten onder de luifel van de caravan achter mijn laptop, om scènes te schrappen zodat we met steeds minder geld toch de film konden draaien. Op een van die avonden ging het regenen, echt hard regenen, ik zoomde in mijn gedachten uit en zag mezelf onder die luifel zitten, in het donker. Toen besefte ik: als je dit als een scène in een film zou zien, een regisseur die tegen de klippen op zit te schrappen, dan weet je al dat het niks meer wordt. Twee dagen later ging de stekker eruit.” In plaats van het bijltje erbij neer te gooien, zetten Van Ginkel en producent Ellen Havenith door en werd de hele film opnieuw opgezet in Georgië, waar Havenith contacten had met betrouwbare partners. “Het verhaal is niet veranderd – alleen wat ze eten en de plaatsnamen – maar alle rollen moesten opnieuw worden gecast. Mijn eerste gedachte was: dan moet Gaite het doen, dat is de enige optie.” Gaite Jansen speelde in 2011 al de hoofdrol in Van Ginkels veelgeprezen speelfilmdebuut 170 Hz. Van Ginkel: “Het eerste wat Gaite zei nadat ze het scenario voor Bo had gelezen, was: het is fucked-up voor jullie dat het in Spanje niet lukte, maar ik val met mijn neus in de boter. Dat was gelijk de goeie energie.” Voor de Spaanse versie van de film stonden al ‘echt goeie acteurs’ in de startblokken, bezweert Van Ginkel. “Maar Gaite is beter. Zij is taaltechnisch zó goed. Bij al die talige dingen die ik schrijf, heb ik een heel specifieke toon in mijn hoofd. Bij Gaite weet ik: dat gaat ze doen, en ze gaat het béter doen dan hoe ik het heb bedacht. Dat het in Spanje niet doorging, was achteraf een blessing in disguise. Ik heb uiteindelijk de film beter kunnen maken dan hij daar zou zijn geweest.” Bij het schrijven van de film hing er een briefje boven Van Ginkels bureau: ‘Alles mag.’ “Ik heb mezelf toegestaan elke mogelijke vertelvorm te gebruiken,” zegt de regisseur. Het resultaat is een film vol technieken waarvan elk scenariohandboek zegt dat je er terughoudend mee moet zijn – personages die elkaar vertellen wat ze hebben meegemaakt, bijvoorbeeld, en veelvuldig gebruik van flashbacks. “Heel vaak zijn flashbacks superstom – al helemaal als er een voice-over bij zit, om heel expliciet uit te leggen: we voelen ons zó. Ik was er de hele tijd mee bezig om het niet dát te maken. Het zijn sensitieve flashbacks, kleine gevoelsmomentjes.” Precies daarin zitten ook de grote emotionele wendingen van de film vervat. “Hopelijk is het een film die je op verschillende niveaus kunt bekijken. Je hebt het plotgedreven verhaal, maar los van hoe dat zich ontwikkelt, is er een diepere laag – over hoe je met leugens omgaat, en over hoe je door je familie gevormd wordt, of niet. Daar haalt iedereen iets anders uit.” Bo is te zien in Eye, Filmhallen, Het Ketelhuis, City, Rialto De Pijp, Rialto VU.||https://www.parool.nl/kunst-media/joost-van-ginkel-over-zijn-roadmovie-bo-ik-wilde-een-lichtere-film-maken-maar-dat-is-mislukt~bd64d6ff/
2022-09-29||Verdriet om verloren familie: ‘Nowhere’ is het sterkst in de stille momenten||In zijn derde speelfilm zet filmmaker Peter Monsaert (Offline, Le Ciel Flamand) zijn onderzoek voort naar de menselijke reactie op traumatische ervaringen, maar is hij beduidend hoopvoller dan in zijn vorige films. Het sociaal-realistische drama Nowhere gaat over gedeelde smart en is daarmee een ode aan verbinding. In Nowhere ontmoeten twee mannen elkaar die op het eerste gezicht tegenpolen lijken, maar die uiteindelijk meer gemeen hebben dan ze eerst dachten. De norse vijftiger André (Koen De Bouw) heeft onlangs zijn enige dochter verloren, de brutale tiener Thierry (Noa Tambwe Kabati) heeft zijn ouders nooit ontmoet. André knapt een wegrestaurant op. Wanneer hij Thierry betrapt tijdens een inbraakpoging, geeft hij hem een baan. Zo ontstaat er een ouder-kindrelatie waar ze allebei zo naar snakken. Met dit uitgangspunt lijkt Nowhere nog het meest op een buddyfilm, waarbij een onverwachte vriendschap een nodige karakterontwikkeling in het hoofdpersonage teweegbrengt. Monsaert komt daarbij niet erg verrassend uit de hoek. Dat Nowhere desondanks toch raakt, komt vooral door de overtuigend gespeelde vriendschap die opbloeit tussen André en Thierry. De Bouw en Tambwe spelen twee beschadigde mensen die hun pijn verbergen achter een stoïcijns voorkomen. Ze gaan beiden gebukt onder de pijn van een uiteengespatte toekomstdroom en moeten leren door te gaan ondanks dit verlies. André zal zijn dochter nooit zien opgroeien en Thierry, die altijd stiekem hoopte dat zijn moeder ineens voor de schoolhekken zou staan, moet zich realiseren dat hij zijn ouders nooit zal leren kennen. Thierry en André spiegelen elkaars verdriet. Door tijd met elkaar door te brengen – eerst door omstandigheden, dan moedwillig – moeten de twee zich langzaam openstellen voor hun verdrongen verdriet. Zo leren ze dat pijn geen excuus is om je af te sluiten voor de wereld. Het scenario, ook geschreven door Monsaert, heeft soms de neiging deze conclusie te expliciet te maken. En dat terwijl Nowhere juist het sterkst is in de stille momenten. Wanneer we het verdriet in de ogen van André zien, bijvoorbeeld, die zich stort op zijn werk als aannemer. Of wanneer Thierry’s masker van geveinsde onverschilligheid even afvalt en een serieuze, hoopvolle jongen tevoorschijn komt. Nowhere is uitgesproken optimistisch, ook al komt niet alles in de film goed. Daarbij berust de afhandeling van de verhaallijnen op een aantal onwaarschijnlijke toevalligheden, die de grauwe, realistische weergave van rouw wat afzwakken. Toch is het mooi om te zien hoe twee mannen samen hun emoties onder ogen komen en zo een manier vinden om verder te gaan.||https://www.parool.nl/kunst-media/verdriet-om-verloren-familie-nowhere-is-het-sterkst-in-de-stille-momenten~b58a7274/
2022-09-29||Regisseur Johan Kramer schetst met veel compassie de band tussen mens en dier||Een kapper met naaktkatten, een varken op de bank, een vrouw die haar Afrikaanse reuzenslak doucht met een plantenspuit. In M’n beessie en ik portretteert Johan Kramer mensen met hun – soms ongewone – huisdieren. Met een vleugje humor, maar vooral met veel compassie schetst M’n beessie en ik de band tussen mens en dier. Die band wordt door elk van de baasjes anders beschreven. De een noemt zijn huisdier een familielid, de ander een ‘vertrouwde alien’. Maar meer dan dat Kramer de mensen aan het woord laat over hun oogappeltjes, toont hij hen in mooi gekadreerde shots in interactie met hun dieren. Uiteraard stelen de dieren daarbij de show (het zegt vast iets dat uw recensent alle dierennamen had onthouden, maar die van de baasjes moest terugzoeken). Zoals het naar Francis Bacon vernoemde varken Frank, dat demonstratief knorrend in en uit de kofferbak van de auto wordt gehesen om een rondje te wandelen op de hei. Maar tussen die droogkomische scènes door is M’n beessie en ik een empathisch portret van de wisselwerking die een relatie tussen mens en dier is. Of het nu de zwangere Lana is die haar kat Zappa in designeroutfitjes hijst voor meer dan honderdduizend Instagramvolgers (de kat laat het zich allemaal stoïcijns aanleunen), of de gescheiden Wollie die aan ‘dog dance’-competities meedoet met haar herdershond Kamatz – de indruk ontstaat dat veel van deze baasjes hun huisdieren minstens zo hard nodig hebben als die huisdieren hen. Het is een band die onvoorwaardelijker is dan die tussen mens en mens en daarom niet zelden iets moet compenseren wat men daarin niet kan vinden of is kwijtgeraakt. Klasgenootjes kunnen gemeen zijn en huwelijken klappen, maar een hond is altijd vrolijk als je thuiskomt.||https://www.parool.nl/kunst-media/regisseur-johan-kramer-schetst-met-veel-compassie-de-band-tussen-mens-en-dier~b3b31ced/
2022-09-29||Weekendtips: ga naar het Podcastfestival of zing een moppie op Café Chantant||Surfer Tonky woont met zijn trouwe gekke hond Jack in een vuurtoren vlak bij zee. Daar beleven ze avonturen en zingen ze liedjes over het strand, dieren en vakantie. De voorstelling, geschikt voor kinderen tussen de twee en acht jaar, is een project van singer-songwriter Marten Fisher, bekend van zijn milieubewuste kinderliedjes. Na de voorstelling kunnen de kinderen hem ontmoeten.Zondag, 11.00 uur, Theater Vrijburcht, €15 Drie Amsterdamse fotografen met verschillende stijlen hebben één ding gemeen: hun passie voor beelden die je raken. Gevestigde fotograaf Michel Hobbij (62) brengt een ode aan Ed van der Elsken, die in 1978 zijn tentoonstelling Eye Love You presenteerde in het Stedelijk Museum. Hobbij wil met zijn beelden iets vertellen over de staat van de aarde. Voor Job Beima (23) is dit zijn eerste ‘echte expositie’. Hij fotografeert landschappen, natuur en architectuur met de ambitie om de wereld en culturen te ontdekken. De andere nieuwkomer is Ariel ben Shalom (22), die met zijn werk emoties wil uitdrukken.Vrijdag, zaterdag en zondag, 12.00 uur, MLB galerie, gratis De maandelijkse karaokeavond van Kapitein Zeppos, Café Chantant, bestaat 35 jaar en dat wordt dit weekend gevierd. Eigenaren Bob van Buren (65) en zijn vrouw Claire (56) leenden het concept van de laat negentiende-eeuwse muziekcafés in Parijs, Antwerpen en Amsterdam. Inmiddels is het zo'n succes dat de show niet meer in hun bar gegeven kan worden, ze zijn hiervoor verhuisd naar de achterburen: het Tobacco Theater. De band bestaat uit topmuzikanten, onder wie pianist Jan Robijns en gitarist Jac Bico van The Analogues. Op het podium staan (semi-)professionals en goedbedoelende amateurs.Zondag, 15.30 uur, Kapitein Zeppos, €19,71 Het Podcastfestival viert de vijfde editie dit weekend met als thema The power of pause. Het fijne aan een podcast is dat je die op pauze kunt zetten wanneer maar wilt, maar ook podcastmakers hebben soms een pauze nodig. In de Tolhuistuin praten onder anderen NPO Fonds-adviseur Randy Vermeulen en Ebissé Wakjira-Rouw van Dipsaus Podcast over van alles rond podcasts. Hoe wordt hier geld mee verdiend, hoeveel is een download waard en hoe ziet de toekomst eruit? Er is een dagprogramma en een avondprogramma (een avondkaartje kost €17,50).Vrijdag, 10.00 uur, Tolhuistuin, €75 Amsterdam heeft de buurt aangewezen als beschermd stadsgezicht, en daarom heeft het Museum Amsterdam Noord deze herfst en winter een expositie over Plan Van Gool. De buurt in Noord met zijn beeldbepalende luchtbruggen bestaat komend jaar 55 jaar. Pronkstuk is een maquette, gemaakt door de Architekten Cie, het bureau van architect Frans van Gool. In een ‘luisterwandeling’ komen (oud-)bewoners aan het woord, zoals rapper en Parool-columnist Massih Hutak. Ook zijn er bijvoorbeeld oude beelden, van de ‘kresj’, waar de eerste bewoners samen hun kinderen opvingen.Vrijdag, zaterdag en zondag, 13.00 uur, Museum Amsterdam Noord, €4 Dit weekend wordt de tiende editie van het Weekend van de Wetenschap georganiseerd. Het gratis wetenschapsfestival voor het gehele gezin geeft een kijkje achter de schermen bij meer dan 270 organisaties die normaliter niet zomaar toegankelijk zijn. Jaarlijks is hier een onderzoek aan verbonden en dit jaar wordt de rol van humor onderzocht bij het overbrengen van een serieuze boodschap. Voor veel kinderen is het de eerste kennismaking met deze wondere wereld. Hoe zou hun wereld eruit zien zonder wetenschap?Zaterdag en zondag, verschillende tijden, meerdere locaties, gratis Zaterdag lanceert Stichting NDSM-werf een nieuwe geluidsinstallatie van NDSM-kunstenaar Henk Schut: In Tune. Dit werk gaat over het vinden van een nieuwe balans tussen de mens en zijn omgeving door een beroep te doen op ons horend en luisterend vermogen. De installatie bestaat uit een grote bronzen stemvork van drie meter hoog en vier hoorns, die vanaf de Y-helling geluid naar de vier windrichtingen brengen. Op steeds wisselende momenten stemt de stemvork de omgeving zodat jij, als bezoeker, ook ‘in kan tunen’ met alles om je heen.Zaterdag, 17.30 uur, NDSM-werf, gratis Artificiële intelligentie is steeds meer een onderdeel van ons leven. De slimme software die in staat is om nauw omschreven taken op een manier uit te voeren die uiterst intelligent is, wordt dagelijks veel gebruikt in onder meer zoekmachines, apps en de financiële markten. De expositie AI vertoont werken van kunstenaars die daarop reageren. Sommige kunstenaars creëren met behulp ervan nieuwe werken, anderen verzetten zich ertegen, gaan er een verbinding mee aan of benaderen AI wetenschappelijk. Zaterdag en zondag, 12.00 uur, NDSM FUSE, gratis Returning the Gaze is de nieuwste locatievoorstelling van Sites of Memory. In een wandeling vanaf Huis Willet-Holthuysen naar het Amsterdam Museum aan de Amstel krijg je scènes van dans, poëzie, en live muziek te zien. De dominante veelal witte blik (gaze) versus het onderdrukte perspectief van waaruit naar de koloniale geschiedenis wordt gekeken, staan centraal. Kunstenaars reflecteren vanuit verschillende perspectieven op thema’s als rijkdom en macht. Wat gebeurde er met kapitaal verkregen door koloniale handel, hoeveel generaties van families profiteerden ervan en ten koste van wie en waar? Zaterdag en zondag, 13.00 of 15.30 uur, verschillende locaties, €22 Tijdens de online Week van Dyslexie, thuis vanaf je bank te volgen, vertellen diverse (inter)nationale sprekers uit de wetenschap en de praktijk over de uitdagingen en de kansen voor kinderen met dyslexie die het vaak lastig hebben op school. Je wordt ­onder meer bijgepraat over de laatste ontwikkelingen. Het Happy Dyslectisch Festival op zondag is een fysiek evenement voor dyslectische kinderen en hun ouders, waar ze samen kunnen ontdekken waar de kinderen goed in zijn, met als doel de beeldvorming te veranderen.Zondag, 9-12.30 en 13-16.30 uur, Tolhuistuin, €7,50 per blok||https://www.parool.nl/ps/weekendtips-ga-naar-het-podcastfestival-of-zing-een-moppie-op-cafe-chantant~b933aa82/
2022-09-29||‘Ach, wat maakt zo’n atoombom nou uit?’ ||“Ik had het gisteren al koud.” “De winter van ontevredenheid komt eraan.” “Ik keek naar mijn thermostaat en dacht: jij moet verdomme lager voor Zelenski. En weet je wat mijn thermostaat zei? Hij zei: ‘Fuck Zelenski! Die Zelenski moet het zelf maar uitzoeken! Wat moet ik met dat gesodemieter tweeduizend kilometer verderop?’ Wat vind je daarvan, Holman?” “Dat is geen aardige thermostaat. Mijn thermostaat zei: ‘Poetin is een smerige gewelddadige terrorist die de jeugd van zijn land offert voor zijn eigen illusies. Iemand die Zelenski verwijt wat hijzelf is: een nazi.’” “O, jij hebt zeker zo’n heel dure bekakte thermostaat die niet naar de voedselbank hoeft.” “Hij is zuinig inderdaad.” “Die zuinigheid veroorzaakt een atoomaanval, Holman.” “Jouw bange thermostaat laat de Nord-Streamleidingen ontploffen.” “Dat is nog onbekend.” “O ja? Jij weet net zo goed als ik wie die leidingen liet exploderen. Poetin. Bijna een aanval op Navogrondgebied. Nu kan er geen gas meer door de pijpleiding, en stijgen de prijzen. En dan is jouw conclusie: ik ga niet lijden voor Zelenski. Aan welke kant sta jij als we in een wereldoorlog terechtkomen?” “Aan de kant van de bejaarden die koud en hongerig zijn. En jij?” “Aan de kant van Oekraïne.” “Ach, wat maakt zo’n atoombom nou uit? Ze willen hem in zee laten ontploffen. Hoeveel atoombommen zijn er al niet in zee tot ontploffing gebracht? Al twintig op en bij het eiland Bikini, weet je nog? Atoomproeven...” “Dit zeg je om mij te treiteren. Mijn ouders hebben hun vrijheid aan die bom te danken en...” “Sentimenteel gelul. Jij bent als je thermostaat. Kil. Je bent zo’n duur ding dat ik me niet kan permitteren. Jij weet alles zo goed en ik kan niks zeggen, want mensen zoals jij, Holman, weten alles zogenaamd beter. En beter, dat is: met meer woorden. Jij maakt je druk om het klimaat, maar je ziet niet dat je oude buurman tot een uitstervend ras behoort. Ja, een uitstervend ras, maar als ik dat zeg, ben ik een racist, hahaha...” “Hoezo?” “Ach, ik zeg maar niks. Maar als ik iets zeg, over de politiek of zo, komt er weer een breedbekkikker overheen en voel ik me lullig. De tocht naar de voedselbank is geplaveid met vernedering en leg ik zwijgend af. Hoe zeg ik dat, Holman? Maar ik zet de thermostaat wel uit. Wij hadden vroeger ook geen thermostaat. Alleen een kolenkachel.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ach-wat-maakt-zo-n-atoombom-nou-uit~b4ca414a/
2022-09-29||Opinie: ‘Is het uitpluizen van reclamekrantjes ook een tweede baan?’||Als bewoners uit de binnenstad klagen over overlast is een vaak gehoord antwoord dat je dan de stad maar uit moet. Als je als bewoner van Amsterdam klaagt over de onbetaalbare woningen, dan is het antwoord van Won Yip: neem er maar een tweede baan bij (Het Parool, 24 september). Ik vraag me af of het uitpluizen van reclamekrantjes, zoals sommige Amsterdammers met een slecht betaalde baan noodgedwongen doen, en het van de ene winkel naar de andere winkel gaan omdat het daar soms 10 cent goedkoper is, ook gezien wordt als een baan. Met deze ‘tweede baan’ zal u geen heel groot huis krijgen. Maar als je dan wel in de binnenstad kunt blijven wonen, heb je niet zoveel meer te klagen.Erik van Kempen, Amsterdam Op 1 januari 2014 maakte mijn zoon, die een lichte verstandelijke beperking heeft, de overstap van regulier naar speciaal onderwijs. Het was me duidelijk dat met de invoering van passend onderwijs in 2014 er voor hem geen goede plek in het reguliere onderwijs meer zou zijn. Directies en leerkrachten in het reguliere onderwijs kunnen of willen leerlingen met speciale behoeften niet goed begeleiden. Er is niet genoeg geld voor en er is ook niet genoeg kennis en ervaring bij leerkrachten. Nu lees ik op de voorpagina (Het Parool, 26 september) dat het speciaal onderwijs vastloopt. Dat is voor alle ervaringsdeskundigen, onder wie ouders van leerlingen met een beperking, geen nieuws. De situatie is alleen nog veel slechter geworden. Speciaal vervolgonderwijs voor leerlingen ouder dan 18 jaar, zoals mijn zoon, moet worden bevochten bij het samenwerkingsverband. Jammer dat het nu pas met grote letters in de krant staat.Hilde Roothart, Amsterdam Ernst Kuipers, de minister van Volksgezondheid, Welzijn en Sport, hees een paar dagen geleden samen met Karien van Gennip, minister van Sociale Zaken en Werkgelegenheid, de SDG-vlag (Sustainable Development Goals). Die vlag staat voor 17 doelen die ons op weg helpen naar een duurzame maatschappij. Intussen gaan kinderen zonder ontbijt naar school, zijn er talloze crisissen die schreeuwen om een oplossing en is de spoedeisende hulp van het VUMC het gehele weekend gesloten. Natuurlijk is het belangrijk om duurzamer te worden, maar dat kan alleen wanneer er eens echt een oplossing wordt gevonden voor een probleem. Zorg eerst dat de samenleving tot rust komt, luister naar de burgers en geef ze uitzicht op een stabiele toekomst. Pas dan kunnen onderwerpen als klimaat en CO2-uitstoot weer rekenen op meer draagvlak. Daar is meer voor nodig dan het hijsen van een vlag.Ilona Dekker, Nieuwegein Het besluit om een tweede cruiseterminal te bouwen in een troosteloos havengebied is de waanzin ten top! Zoals de situatie momenteel is kunnen de passagiers te voet het centrum bereiken. Alle bezienswaardigheden, musea en dergelijke, zijn daar. En natuurlijk wordt er ook geld besteed in de stad. Zonder gebruik te moeten maken van het OV: dus minder vervuiling. Indien de passagiers naar de nieuwe terminal reizen moet iedereen met bussen naar het centrum worden vervoerd. Onbegrijpelijke beslissingen.Ria Oelbers, Amsterdam||https://www.parool.nl/columns-opinie/opinie-is-het-uitpluizen-van-reclamekrantjes-ook-een-tweede-baan~bd834dda6/
2022-09-29||Opinie: ‘Maak bruggen over het IJ met liften in plaats van met lange opstijg- en afdaalroutes’||Daar is ie weer: de Sprong over het IJ. Wethouder Hester van Buren houdt de boot een beetje af (Het Parool, 26 september): er komen onderhandelingen met het Rijk, dus we kunnen nu nog niet beslissen. Dat is ook maar goed ook, zou ik zeggen. Het lijkt me dat eerst de twee meest onzinnige varianten van tafel moeten. Dat zijn de brug en de tunnel. Zoals we weten, vergen beide zeer lange aanloop- en afdaalroutes, dus die kunnen alleen maar aangelegd worden waar bijna niemand woont. Als prestigeprojecten misschien wel leuk, maar of de bewoners aan beide oevers van het IJ ermee gediend zijn? Zelfs als je dit bizarre ongemak voor lief neemt, probeer je dan het gigantische parcours voor te stellen dat voetgangers moeten afleggen om van de ene zijde naar de andere te komen. Voor fietsers is de opstijging en afdaling eigenlijk alleen maar te doen met een e-bike. Het valt aan te raden om bij brug en tunnel waar de afdaling eindigt een permanent bemenste EHBO-post neer te zetten: je zoeft met de fiets naar beneden, dat vraagt om ongelukken. Goed, we hebben de brug en tunnel dus bij het oud vuil geparkeerd. Wat dan wel? Iets westelijk en iets oostelijk van het Centraal Station leggen we acht grote liften aan, groot genoeg om een behoorlijk aantal fietsers en voetgangers omhoog te brengen. Ze zijn twee aan twee gekoppeld: gaat de ene omhoog, dan gaat de andere omlaag. Dat spaart energie. In een sneltreinvaart boven aangekomen bevindt er zich een brede brug, waar je overheen loopt of fietst. Aan de andere kant van de IJ-oever hetzelfde recept: met de lift naar beneden. Tegelijk brengt de gekoppelde lift daar voetgangers en fietsers omhoog die over de brug hun bestemming aan de andere zijde van het IJ zoeken. De voordelen zijn duidelijk. De liften nemen nauwelijks plaats in, en vooral belangrijk, ze liggen dichtbij waar mensen het IJ over willen steken. Dat is toch wat we willen bereiken! Het wordt een fascinerend gezicht, al die liften die ongelijktijdig opstijgen en afdalen. In het donker verrijken we die met een betoverend lichtspel. En de bruggen over het IJ? Die maken we zo imponerend dat we eindelijk fysiek gaan voelen dat Amsterdam één stad is, ten noorden en ten zuiden van het IJ. Joost Smiers, Amsterdam||https://www.parool.nl/columns-opinie/opinie-maak-bruggen-over-het-ij-met-liften-in-plaats-van-met-lange-opstijg-en-afdaalroutes~b1093505/
2022-09-29||Snijbonen met gedroogde garnaaltjes||Ik stapte vorige week met een halve Snickers in m’n mond op de fiets en wist even niet meer hoe ik op dat punt was gekomen. Sowieso wil ik eigenlijk voorkomen dat ik – naweloverwogen boodschappen te hebben gedaan – tóch nog even een mierzoet industrieproduct meegris en naar binnen duw. Als ‘supermarkt indelen om impulsaankopen te stimuleren’ gold als topsport, dan konden de grootgrutters van Nederland meedoen aan de Superbowl. Soms lijkt het alsof de kruideniers volledig zijn verdreven door grote supermarkten, maar dat is schijn. Loop een willekeurige toko of Marokkaanse slagerij binnen en je ziet hoe zij het stokje naadloos van De Gruyter en de SRV-wagen hebben overgenomen. Bij Tropic 2000 aan de Ten Kate-markt doen ze niet aan slinks uitgedokterde looproutes of Point of Purchase-schappen. Daar liggen de essentiële Surinaamse ingrediënten recht voor je neus, naast de kassa: madame-jeanettepepers, kousenband, antroewa, bosjes bladselderij en kleine zakjes gedroogde garnalen. Tuurlijk, de toko verkoopt genoeg dat zout, vet, zoet is en mogelijk impulsief meegenomen wordt, maar dat ligt even open, eerlijk en lichtelijk onhandig tussen de rest. Wie weleens door Vietnam of Thailand heeft kunnen reizen, weet hoe vissaus daar de smaakmaker pur sang is en op de eettafel het zout vervangt. Ik zie gedroogde garnaaltjes als het Surinaamse equivalent voor vissaus. Deze kleine krachtpatsers kun je gebruiken om allerhande groenten, rijst of soep van een flinke dosis umami te voorzien. Ik gooi bij vrijwel elk bezoek aan de toko zo’n zakje in m’n mandje. Zonder na te denken. Prima impulsaankoop. In deze rubriek nemen we een kijkje in de pannen van Raghenie Bhawanie, Jigal Krant, Samuel Levie en Emma de Thouars.||https://www.parool.nl/ps/snijbonen-met-gedroogde-garnaaltjes~b2dcc573/
2022-09-29||De heilzame invloed van water||Ik kijk naar het water - en of het stil is en zwart, of rimpelt en glinstert, het doet maar ik denk: zo is het, dit is hoe het moet – Rutger Kopland Er verschijnen steeds meer onderzoeken over de heilzame invloed van water op de mentale gezondheid van de mens. De zee blijkt de grootste aanjager van positiviteit; het patroon van de golven heeft een soort hypnotiserend effect dat ons bewuster en kalmer maakt. Misschien heeft het feit dat we zelf voor een groot deel uit water bestaan daar ook iets mee te maken. We klotsen wat af en door te kijken naar water klotst er misschien iets synchroon. Dat vind ik een rustgevend idee. Tijdens mijn wandelingen langs het IJ denk ik vaak aan die onderzoeken, ook ik ervaar kijken naar het water als heilzaam. Tegelijkertijd jaagt het onheilspellende karakter ervan me soms angst aan – het donker en de diepte zonder einde, de genadeloze stroming, de aan de oppervlakte onzichtbare onderwaterwereld. Doodsangst op veilige afstand, de angstigste stuurlui staan aan wal. Bij het trio op de foto is van doodsangst geen sprake, vol overtuiging springen ze het leven tegemoet. Zo’n vier meter lucht doorkruisen ze voordat ze landen in het koude en waterrijke lichaam van Amsterdam, synchroon klotsen ze de avond in.||https://www.parool.nl/ps/de-heilzame-invloed-van-water~baba18a3/
2022-09-29||Kopen mensen een Ikeakast niet omdat een bajesklant hem inpakt?||M. is net een dag uit de gevangenis en roept opgetogen: “Ik ga weer het twintigvoudige verdienen voor hetzelfde werk dat ik in de gevangenis deed.” Ik trek mijn rechterwenkbrauw op en voel vragen als spontaan braaksel naar boven komen. Zijn gevangenen de goedkoopste werkkrachten van Nederland? En welke producten worden door gedetineerden geproduceerd? De ongeveer tienduizend gedetineerden die ons land telt waren tot vorig jaar verplicht om te werken binnen en buiten de gevangenis. Tegenwoordig is dat vrijwillig. En dat doen ze graag. Voor 76 eurocent per uur. Zelf zou ik lekker in bed blijven liggen voor dat hongerloon, maar gedetineerden blijken de meest gemotiveerde werknemers. Zij verpakken liever de godganse dag voedingswaar in plastic dan dat ze in hun cel zitten. Met de zuurverdiende centen kunnen de bajesklanten iets extra’s voor zichzelf kopen in de gevangeniswinkel. Sigaretten zijn het populairst. In-Made is het penitentiaire productiebedrijf van de overheidsinstantie Dienst Justitiële Inrichtingen waarvoor de bajesklanten werken. Maar In-Made is ook een detacheringsbureau: gedetineerden worden ‘uitgeleend’ voor een klaploon aan andere bedrijven. Onder het mom van ‘de basis voor de terugkeer op de arbeidsmarkt’ kunnen bedrijven deze goedkope werkkrachten inzetten. Een bewezen synergie met een positieve uitkomst voor beide partijen. De gevangenen doen werkervaring op en de bedrijven produceren goedkoper dan hun concurrenten. Ik bel naar In-Made en vraag welke bedrijven deze gemotiveerde en goedkope gevangenen inhuren. Zij willen geen namen noemen. “Sommige bedrijven vinden het niet fijn als dat naar buiten komt.” Waarom niet? “Dat moet je ze zelf vragen.” Tja, dat is moeilijk als ik geen bedrijfsnamen krijg. Ik moet direct denken aan de Netflix-serie Rotten, die onsmakelijke feiten onthult over de levensmiddelensector. In aflevering ‘Garlic breath’ gaat het over de gepeldeknoflookbusiness waar een luchtje aan zit. China exporteert 90 procent van haar knoflook aan de Verenigde Staten en om de goedkoopste – en daardoor de aantrekkelijkste – exporteur te blijven, werd in Chinese gevangenissen de knoflook gepeld door de bajesklanten. Of nou ja, gepeld: als de nagels van de gevangenen eraf waren gevallen dankzij de 16-urige werkdagen, dan beten ze de wortels van de knoflook, tot bloedens toe. En naar een uurloon konden ze wel fluiten. Er lekten beelden uit van deze wanpraktijken, waarna een aantal rechtszaken volgde. Oneerlijke concurrentie, was de reactie van de tegenpartij. Natuurlijk, wij kunnen hier niet de vergelijking trekken met een land dat mensenrechten schendt alsof het neuskrabben is. Maar door het opgeworpen rookgordijn door het detacheringsbureau van de overheid, krijg ik de indruk dat de bedrijven iets te verbergen hebben. Kopen consumenten een Ikeakast niet omdat een bajesklant hem inpakt? Laten wij massaal wijnglazen van Blokker staan omdat ze geblazen worden door een gedetineerde? Lijkt mij niet. Consumenten kopen juist producten van bedrijven die maatschappelijk verantwoord ondernemen. Het is een signaal van het bedrijf naar de samenleving dat zij niemand laat stikken. Ook al heeft diegene een tweede, derde of vierde kans nodig. Daarom, bedrijven die gedetineerden in dienst hebben: kom uit die knoflook-kast en wees open over jullie gedetineerde werknemers. Door deze krampachtige geheimhouding ontstaan er alleen maar gekke luchtjes.||https://www.parool.nl/ps/kopen-mensen-een-ikeakast-niet-omdat-een-bajesklant-hem-inpakt~bda5267f/
2022-09-29||Heen en weer||Een tram of busbestuurder zit prominent in het zicht van zijn of haar passagiers. Wie instapt, groet (als het meezit) de chauffeur en ziet daarna hoe de bus of tram soepeltjes door de drukte wordt geloodst. Hoe anders is dit bij de pont, waar de bestuurdersplek zich ergens bovenin bevindt. Heeft u een beeld van de schipper die u heen en weer vaart? Fotograaf Linette Raven besloot anderhalf jaar geleden de schippers van de ponten een gezicht te geven. Bij elke oversteek nam ze haar camera mee en vroeg ze hen te poseren. In deze PS zien we het resultaat. Bij het bekijken van deze foto’s realiseerde ik me dat mijn relatie met de pont is veranderd. Als Amsterdamse fietser heb ik die pontjes lang als hinderlijk ervaren, als een oponthoud waarop ik niet zat te wachten (en al helemaal niet als ik aan de late kant was). De laatste jaren is dat negatieve sentiment omgebogen in een gevoel van vrijheid: elke keer als ik op de pont sta, kom ik verplicht tot rust en heb ik de tijd de omgeving in me op te nemen. Het station of de A’DAM-Toren verandert vanaf de pont langzaam in een vergezicht. Ik zie hoe mooi onze stad is. Amsterdammers zijn in het algemeen enthousiast over hun ponten. De reisjes over het water krijgen de hoogste beoordelingen van al het openbaar vervoer in de stad. Het werk op de ponten wordt ook hoog gewaardeerd: wie bij GVB Veren in dienst gaat, blijft er vaak hangen. Frans Tienstra (64) heeft als pontveerschipper de meeste dienstjaren van de stad. Hij noemt zichzelf gekscherend ‘de admiraal van de GVB-vloot’. Nog twee jaar gaat hij heen en weer tussen Noord en Centrum en dan kan ‘de admiraal’ met pensioen. “Het is schitterend om zo vaak op het Amsterdamse water te mogen zijn. Je vaart hier regelmatig in een levend schilderij.”||https://www.parool.nl/ps/heen-en-weer~b480ab22/
2022-09-29||Nooit gedacht dat een paardenlul troost kon bieden||Niet zonder trots leunt de eigenaar van Joep achterover. Mijn mond hapt in het luchtledige, terwijl ik tuttig naar zijn beest wijs. “Wat, eeeeeh, is dat?” Hij lacht breed als hij mijn verschrikte kop ziet. “Had je niet verwacht, hè?” We zitten met enkele hondenbezitters aan de koffie bij het uitlaatveldje. Gebabbel vult de dagelijks koeler wordende lucht aan het IJ. Over de hondenkapper, over een beest dat de hele tijd stront eet uit poepzakjes die door anderen achteloos in de bosjes zijn gesmeten, over de eeuwige vraag: mag Fifi op het bed slapen of niet? Dan komt Joep aangewaggeld, een koddige bulterriër met zo’n platgeslagen neus, die hij affectueus in mijn knieholte boort. Mijn hand is al op aaihoogte, als ik hem plotsklaps terugtrek. Wat hangt daar nou onder Joeps lendenen? Het is knalrood, heeft de dikte van een dubbelgeklapte rookworst en lijkt het dier zwaartekracht-technisch zowat naar de grond te trekken. Mijn hemel. Zelfs ‘tampeloeres’ klinkt nog als een te bescheiden woord voor wat er uit deze hond is geschoven. Het apparaat doet me denken aan een dag op een manege. Mijn moeder lag in coma, de dagen werden gevuld met slappe ziekenhuiskoffie, IC-apparatengepiep, slechtnieuwsgesprekken. Een lieve vriendin belde. “Kom morgen met je jongens Luisje, mijn paard, wassen. Dat verzet jullie zinnen.” En of het dat deed. Toen we de hengstenrug inzeepten, hing er plotseling onder ons een unit formaatje stokbrood. “Zooooooooooo!” brulde mijn zevenjarige zoon, danig onder de indruk. Het meest gebruikte woord in die weken naast “hersentrauma,” “slachtofferhulp,” “halfzijdige verlamming” en uiteindelijk “dood” was in ons gezin “Zooooooooooo!” – waarna we allemaal begonnen te grijnzen. Nooit gedacht dat een paardenlul troost kon bieden, maar in wanhopige tijden tref je strohalmen op vreemde plekken. Ik word uit mijn gemijmer gehaald door de keiharde lach van Joeps baas die, wijzend naar de worst, roept: “Gek hè, stiekem ben ik er best een beetje tevreden over.” Dat is inderdaad gek, maar mensen scheppen wel vaker op over hun huisdier. Hoe vaak hoor je iemand niet vertellen dat hun hartenlap “heel intelligent” is. Ergens hoopt zo’n baasje dat het veronderstelde hoge IQ van Diederik de Siamees samenvalt met zijn eigen slimheidsgraad. Ook geinig: de eigenaar van chihuahua Martin die aan de ganse goegemeente vertelt dat het beest “zo sociaal” is. Wat diezelfde eigenaar overigens iets té sociaal maakt. Dus misschien kleeft ons toch iets aan van het gedrag van onze beesten. Mijn lievelingsoverbuurvrouw heeft een teckel. Middagenlang zit ze op de stoep voor haar galerie met voor zich een uitgestrekte Sam. Ernaast een bordje: ‘Wereldkampioen in-de-weg-liggen’ om voetgangers te waarschuwen voor de hotdog op pootjes. Maar zelf kan ze er ook wat van. Ze is een belangrijke aanwezigheid in mijn leven geworden, puur door er te zijn. Ik struikel doodgraag over haar. Intussen loopt tampeloeresboy doodgemoedereerd schommelend door de struiken, zijn baasje wijdbeens erachteraan. Net op dat moment draait mijn Frenkie een enorme bolus onder de terrastafel. Ik heb geen idee wat dat zegt over mij, maar het belooft weinig goeds. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/nooit-gedacht-dat-een-paardenlul-troost-kon-bieden~bf0245fa/
2022-09-29||Johan Kramer over zijn hond Paco: ‘Als hij een ambulance hoort, gaat hij gillen’||Paco kwam bij Johan Kramer toen hij nog met zijn gezin in Bergen woonde. Sinds enkele maanden wonen ze in Amsterdam. “Bergen was voor Paco een paradijs. Hier in de stad zijn toch wel veel prikkels. Als hij een ambulance hoort, gaat hij gillen. Twee keer per week komt de uitlaatservice, dan mag hij een paar uur rennen op het strand. Hij vindt het vooral heel fijn om bij ons te zijn. Iedereen in ons gezin heeft een goede band met hem. Hij brengt ons ook bij elkaar: zonder Paco zouden we allemaal meer met ons eigen ding bezig zijn.”||https://www.parool.nl/ps/johan-kramer-over-zijn-hond-paco-als-hij-een-ambulance-hoort-gaat-hij-gillen~b26771c2/
2022-09-29||Voor Daphne begint de zaterdagochtend in de keuken, inclusief konijn Teddy||||https://www.parool.nl/ps/voor-daphne-begint-de-zaterdagochtend-in-de-keuken-inclusief-konijn-teddy~b3e2cd3d/
2022-09-29||Koppen||||https://www.parool.nl/ps/koppen~b97682b6/
2022-09-29||De stijl van Nanne: ‘Androgyn, ik zoek de grens op tussen vrouwelijk- en mannelijkheid’||“Ik draag een jurk die ik kocht bij een tweedehands winkel in de Jordaan. Daarover draag ik een Spice Girls-shirt, gekocht bij Zipper, en eronder een wax jeans met platform-Dr. Martens. Mijn accessoires bestaan uit een Acne Studios-bril, een 1017 ALYX 9SM-tas, een choker van Zipper en oorbellen uit een random winkeltje in Spanje.” “Vaak androgyn, ik zoek de grens op tussen vrouwelijk- en mannelijkheid. David Bowie, Mick Jagger en Young Thug zijn daarin voorbeelden geweest voor mij. Ik hou er niet van als alles wat ik draag uit dezelfde hoek komt, maar mix dingen juist graag op een eclectische manier. Vaak met een enorme punk-invloed en veel gelaagdheid, zoals een broek met daarover een rok. De laatste tijd draag ik graag glimmende accessoires van zilver en strass-steentjes, haarspeldjes en af en toe make-up.” “Ik ben vrij extravert als persoon; ik hou van opvallen en provoceren. Ik denk dat mijn outfits dat vaak weerspiegelen. Maar ook als ik in een iets introvertere bui ben, kan ik mij toch uitdrukken door middel van wat ik aan heb.” “Dat je zoveel mogelijk moet uitproberen. Falen kan eigenlijk niet, want je komt altijd tot nieuwe ontdekkingen of interessante combinaties. En soms denk je: o shit, dit was het toch eigenlijk niet, maar dat hoort er juist ook bij en brengt je weer op andere ideeën. Ik zie kleding ook als een manier om mezelf uit te dagen. Steeds verder onderzoeken hoe ver ik kan gaan en wat ik écht sick vind, daar kan ik enorm van genieten.”||https://www.parool.nl/ps/de-stijl-van-nanne-androgyn-ik-zoek-de-grens-op-tussen-vrouwelijk-en-mannelijkheid~bcb2636f/
2022-09-29||De oer-Duitse kroeg heeft het zwaar, ook in Berlijn: ‘We zijn eigenlijk nog het enige buurtcafé hier’||Duitser dan de Kiezkneipe wordt het niet. Ook hoofdstad Berlijn herbergt ontelbare bruine buurtcafés, vaak verborgen in onopvallende zijstraten van volkswijken. Vooral in het weekend zitten de cafés afgeladen vol. In gelagkamers van maximaal 75 vierkante meter wordt nog stevig gepaft (in grotere ruimtes geldt in Duitsland sinds 2008 een rookverbod). Halve liters bier vloeien rijkelijk en stamgasten doen zich tegoed aan oer-Duits vleesgerechten. De enige taal die wordt gesproken, is Duits of een stevig dialect dat op het Nederlands lijkt (‘Ick bin Berliner’). De doorrookte kroegen dragen Duitse geuzennamen zoals Freibeuter en Tagung of zijn eenvoudig vernoemd naar de eigenaar (Tanja’s). Maar kloppen deze stereotyperingen over bruine buurtcafés in Duitsland nog wel? Het antwoord: ja én nee. Tenminste, dat beeld komt naar voren uit een rondgang langs drie buurtcafés met een lange historie in de Duitse hoofdstad. Het ‘woonkamergevoel’ maakt dat Mathias Bunkus, journalist bij de stadskrant Berliner Kurier, zich thuis voelt in Margarete F. Bunkus, een brandende sigaret in de linkerhand en een halve liter Hefeweizen in de rechter, zit wekelijks aan de toog bij het buurtcafé in de wijk Friedrichshain. Deze woensdagavond klinkt de ene ‘oeh’ na de andere, de blikken strak gericht op de Champions Leaguewedstrijd tussen Bayern München en Internazionale uit Milaan. Barvrouw Claudia, ergens in de dertig, beschrijft de kroeg als een ‘echt voetbalcafé’. “De meeste buurtbewoners, Union Berlinfans, komen hier al tien jaar. Zelf zat ik hier ook wekelijks aan de bar, toen ben ik maar naar de andere kant overgestapt.” Of er ook toeristen komen? “Eigenlijk niet.” Zo goed als het Margarete F vergaat, zo slecht is het gesteld met veel andere cafés in Duitsland. Door een gebrek aan klandizie, grotendeels als gevolg van sterfte, sloot vanaf 2001 ongeveer een kwart van de buurtcafés in het land definitief de deuren, bleek dit voorjaar uit onderzoek van dagblad Welt am Sonntag. Barvrouw Marie trekt een vies gezicht. “De Duitse kroegcultuur op sterven na dood? Nee, ze is springlevend!” In Kiezkneipe Jonas – gebroken witte vloertegels, een bar van laminaat en stadsbier Schultheiss op de tap – klinkt op de achtergrond wijlen David Bowie, de Britse zanger die enige jaren in het westen van de Duitse hoofdstad verbleef. Toch werpt Marie, een Berlijnse vrouw van weinig woorden, een blik richting stamgast Markus Epha. “We zijn eigenlijk nog het enige buurtcafé hier,” erkent Epha. “De 24-uurscafés zijn door corona definitief verleden tijd, en eten wordt nergens meer geserveerd.” Volgens Epha, fotograaf van beroep, ligt de oorzaak bij de gentrificatie van de Berlijnse wijk Kreuzberg. “Bierdrinkende buurtgenoten zijn ingewisseld voor jonge gezinnen en yuppen die geen alcohol meer nuttigen. Alles moet opeens vegan.” Kneipensterben. Uiteraard hebben de Duitsers ook daar een woord voor. Voor Urige Eckkneipe, sinds 1972 gevestigd aan een plein in Kreuzberg, is het einde nog lang niet in zicht, zegt eigenaar Aydin Mutlu, die het café op de hoek de laatste 22 jaar runt. “Ik heb de tijd nog meegemaakt dat er baby’s werden geboren in de kroeg en kinderen werden grootgebracht. Nu mogen ze pas drinken als ze 18 jaar zijn,” constateert de geboren Berlijner weemoedig. In tegenstelling tot veel andere cafés in de buurt heeft Urige Eckkneipe de coronastorm weten te doorstaan, hoewel het voortbestaan van het buurtcafé aan een zijden draadje hing: de eerste keer moesten de deuren zes maanden dicht, de tweede keer drie maanden. Mutlu kreeg 15.000 euro van de lokale overheid om openstaande rekeningen te compenseren. Een ‘krankzinnige tijd’, zo omschrijft hij de afgelopen tweeënhalf jaar. “We hadden spatschermen voor de bar, iedereen een mondkapje op.” Zeker zes stamgasten overleden aan de gevolgen van het virus. Wat Mutlu dwarszit, is dat Duitse winkels en supermarkten tijdens de coronagolven open mochten blijven, ondanks het besmettingsgevaar. Oneerlijke concurrentie, oordeelde Dehoga, de brancheorganisatie voor Duitse horeca. Tegelijkertijd rukten de vele avondwinkels met terrassen, de zogeheten Späti’s, razendsnel op. Mutlu: “Die betalen minder winstbelasting dan wij, daar is veel om te doen. We zijn misschien concurrenten, maar ook zij proberen te overleven.” Een lichtpuntje voor de horecaondernemer is dat Urige Eckkneipe nieuwe aanwas krijgt dankzij Albert: de jonge barman lokt zijn vrienden naar de bar. “Ik kom uit een echte horecafamilie. Voor mij is het logisch dat ik hier zeker twee avonden in de week werk.” De buurt rondom Kottbusser Tor, op een steenworp afstand van het café, heeft geen beste reputatie. Eén ‘grote drugsscene’, weet ook Mutlu, die mede daarom dartcompetities organiseert in zijn kroeg. “Iedereen is welkom, maar we zorgen ervoor dat mensen niet het foute pad op gaan. Zo houden we jongens van de straat.”||https://www.parool.nl/wereld/de-oer-duitse-kroeg-heeft-het-zwaar-ook-in-berlijn-we-zijn-eigenlijk-nog-het-enige-buurtcafe-hier~b677f940/
2022-09-29||Bij Kong Hing zou kattenvlees geserveerd worden||Dynasty bestaat al een tijdje, maar Amsterdam maakte al veel eerder kennis met de Oosterse keuken. In 1928 opende Kong Hing op de Binnen Bantammerstraat: het eerste Chinese restaurant dat zich nadrukkelijk richtte op Nederlanders. De Chinese eethuizen die er al waren trokken alleen Chinezen en waren voer voor wilde verhalen – er zou bijvoorbeeld kattenvlees geserveerd worden. Maar Kong Hing was een succes. Hip zaakje meteen: popster, activist en spion Josephine Baker kwam er meermaals. Aan de muur hing een foto uit 1932, waarop zij poseert bij de voordeur. Wat ze serveerden? We weten het niet. Maar in ieder geval écht Chinees, niet die wonderlijke mengelmoes van de Chinese, Indische en Nederlandse keuken die hier later bij ieder Chin. Ind. Rest. te krijgen was. In en om de Binnen Bantammerstraat is nog steeds genoeg Chinees te vinden, maar geen Kong Hing: die hielden het vol tot 1986. Lekker, zo’n naam: Beste Döner. Gewoon claimen, waarom niet? Het leuke is dat het nog klopt ook. Niet voor niks staat hier regelmatig de fine fleur van culinair Amsterdam in de rij. Na een avond delicate gerechtjes serveren, gevolgd door een vrolijke nazit, wil je als chef de volgende dag maar één ding: de döner van Hasan Karaca (52). Sinds 2003 verkoopt hij die – zijn kruidenmengsel is nog altijd geheim. Het is vaak gezellig, daar in de rij, vooral op maandag. Chefs onder elkaar, allemaal een kater, gedeelde smart is halve smart. Maar zo gauw dat broodje komt, is het ieder voor zich. Bij elke hap, even zondig als zalig, komt er meer kleur op de wangen. Beetje grommen, beetje knoeien, en hup, terug geknokt in de dag: zo doe je dat. Met dank aan Hasan Karaca en het mysterie van zijn kruidenmengsel. Het béste kruidenmengsel. Beste DönerWaar Dapperstraat 4Prijs € 7,50 • Een stel sympathieke bakkers en hun brood. Dat is Broodsalon, zondag 2 oktober in Hotel de Goudfazant. • Snel open: restaurant SAAM (Amstelzijde 59, Amstelveen), met een sterrenteam onder leiding van chef Margot Janse – nu al goed. • Bovenin Zuidas-toren Valley opende deze zomer Green. Twee keer per maand is het Sky Night. Glas champagne, acht gangen en uitzicht: 195 euro. Toen Sergio Herman nog kookte bij driesterrenrestaurant Oud Sluis zwoer hij: nooit zet ik een mossel op de kaart. Vorige zomer opende hij een mosselrestaurant. Van haat naar liefde dus. Aan de hand van vijftig eenvoudige mosselrecepten legt hij uit hoe dat zit. Sergio Herman, Hommage, €32,50||https://www.parool.nl/ps/bij-kong-hing-zou-kattenvlees-geserveerd-worden~bc04ab3f/
2022-09-29||Opgelost||||https://www.parool.nl/ps/opgelost~bda755bc/
2022-09-29||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~bd4f12b6/
