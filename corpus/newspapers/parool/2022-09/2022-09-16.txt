2022-09-16||Magisch wordt het geen moment bij The Streamers||Is het de regen? De troosteloze aanblik van een halfleeg middenterrein? Of komt het door het nog aanwezige daglicht, dat de aftrap van het eerste Streamers-concert voor een echt publiek aanvoelt als een voorprogramma? Onder het zingen van Phil Collins’ In the air tonight komt de verzameling Nederlandse topartiesten op in Amsterdam. Een allerminst sprankelende start die niet snel wordt goedgemaakt. Het veld van het Olympisch Stadion is half leeg, terwijl het eerste van drie optredens met 30.000 verhandelde tickets toch echt was uitverkocht. Het is een combinatie van het herfstige weer – niet iedereen komt opdagen – en een wonderlijke samenloop van omstandigheden waardoor later op de avond de ene helft van het veld propvol is terwijl aan de andere kant een zee van ruimte resteert. Op het podium lijken de Streamers, die naam maakten met vier geslaagde online-concerten, het eerste half uur onwennig. Niemand heeft de hoofdrol, dat is nu eenmaal het concept, maar daardoor blijft iedereen op afstand, ogenschijnlijk wat aarzelend. Het is na twintig minuten bandmanager Frank Lammers die het publiek een beetje op gang praat. De invallende duisternis doet de avond goed, hoewel te weinig liedjes en duetten echt raken. Dat ligt aan de artiesten, maar ook aan de luisteraars, die zelfs tijdens een lied als Danny Vera’s Rollercoaster massaal blijven praten. Natuurlijk staat er op het podium meer dan genoeg muzikale klasse om de avond tot een goed einde te brengen. Dat gebeurt dan ook met geslaagde uitvoeringen van onder meer Brabant (Guus Meeuwis), Zandloper (Typhoon), Blijf bij mij (chemie tussen Paul de Leeuw en Emma Heesters) en Blijven Slapen (Maan en Snelle, bijgestaan door Ronnie Flex). Naarmate de avond vordert, lijken de Streamers zich beter op hun plek te voelen. Het fraaie podium komt in het donker pas echt tot zijn recht en Latijns-Amerikaanse hits als La Bamba en Conga laten opvolgen door Grease-klapper Summer Nights brengt de stemming er wel in. Het is de sterkste fase van de show, die van (inter)nationale hits aan elkaar hangt. Dat bij Living on a Prayer (een samenwerking tussen Miss Montreal, Van Velzen en gastzanger Flemming) het stadion meegalmt, toont aan dat het toch nog goed is gekomen. Echt magisch? Dat wil het in het Olympisch Stadion geen moment worden.||https://www.parool.nl/kunst-media/magisch-wordt-het-geen-moment-bij-the-streamers~beea141f/
2022-09-16||Jubileumpenning Amsterdam voor sociëteit De Kring||De Kring werd in 1922 opgericht en is sindsdien gevestigd aan het Kleine-Gartmanplantsoen. De gemeente roemt haar als ‘een levendige sociëteit waar wetenschappers, kunstenaars en anderen uit de culturele sector elkaar treffen’. Sinds haar oprichting heeft De Kring een belangrijke rol gespeeld in cultureel Amsterdam. Voor leden – het is een gesloten club waar mensen lid kunnen worden na een keuring door de ballotagecommissie – is De Kring een huiskamer, café, club én restaurant. ‘Vooral de feesten van de Kring hebben van oudsher een grote aantrekkingskracht op schrijvers, dichters, schilders, beeldend kunstenaars, wetenschappers, acteurs en musici,’ zo stelt de gemeente. Jaarlijks organiseert De Kring ook honderden culturele evenementen. Met Club Up, gelegen aan de Korte Leidsedwarsstraat, heeft De Kring ook al jaren een levendige club rond het Leidseplein. De nachtclub is toegankelijk zonder lidmaatschap. Op 22 september opent in het Stadsarchief een tentoonstelling ter ere van het eeuwfeest van De Kring.||https://www.parool.nl/amsterdam/jubileumpenning-amsterdam-voor-societeit-de-kring~bbf7f4f8/
2022-09-16||Protesten uitgebroken in Iran na dood opgepakte vrouw||De afgelopen maanden hebben Iraanse mensenrechtenactivisten vrouwen opgeroepen hun hijab (sluier) af te doen in de openbare ruimte, een overtreding van de islamitische kledingvoorschriften. Dergelijk ‘immoreel gedrag’ kan tot een hardhandige arrestatie leiden, waarvan voorbeelden te zien zijn op sociale media. De politie liet weten dat Amini een hartaanval had gekregen nadat ze naar het politiebureau was gebracht om haar te ‘overtuigen’ en ontkende de beschuldigingen dat ze was geslagen. Volgens haar familieleden leed Amini niet aan een hartaandoening. Op sociale media gaan beelden rond van Amini in haar ziekenhuisbed, met een ernstig gezwollen gezicht. De hervormingsgezinde politicus Mahmoud Sadeghi riep de opperste leider, ayatollah Ali Khamenei, op Twitter op zich uit te spreken over de zaak, aangezien hij de moord op George Floyd door de Amerikaanse politie in 2020 aan de kaak had gesteld. Op sociale media werden video’s gepost waarin demonstranten ‘Dood aan de dictator (Khamenei)’ scandeerden terwijl automobilisten de protesten op een plein in Teheran steunden met getoeter te midden van veel politie. De Amerikaanse gezant voor Iran, Robert Malley, twitterde dat ‘Amini’s dood na verwondingen opgelopen in hechtenis voor een ‘ongepaste’ hijab verschrikkelijk is. Degenen die verantwoordelijk zijn voor haar dood moeten verantwoordelijk worden gehouden’. Amnesty International zei in een reactie dat beschuldigingen van marteling en andere vormen van mishandeling in hechtenis, strafrechtelijk moeten worden onderzocht en dat de verantwoordelijke agenten en functionarissen voor de rechter moeten verschijnen. Sinds de revolutie in 1979 zijn Iraanse vrouwen verplicht hun haar te bedekken en lange, loszittende kleding te dragen. Overtreders kunnen rekenen op een publieke berisping, boetes of arrestatie. Het sjiitische regime worstelt nog altijd met handhaving van de islamitische wet; veel vrouwen dragen nauwsluitende jassen en felgekleurde sjaals op hun hoofd waarbij veel haar te zien is. The New York Times bericht vrijdag dat de 83-jarige ayatollah Khamenei onder observatie van artsen rust moet houden. Hij heeft vorige week alle vergaderingen en openbare optredens afgezegd nadat hij ernstig ziek was geworden, meldt de krant op basis van bronnen. Hij zou vorige week zijn geopereerd na darmproblemen en hoge koorts, maar er inmiddels iets beter aan toe zijn.||https://www.parool.nl/wereld/protesten-uitgebroken-in-iran-na-dood-opgepakte-vrouw~b1c6ad7d/
2022-09-16||Gemeente hangt camera’s op rond Groesbeekdreef ||Cameratoezicht is daarom ‘noodzakelijk ter handhaving van de openbare orde’, schrijft de burgemeester in een bekendmaking. De camera's worden weggehaald zodra dat niet meer noodzakelijk is. Naast deze maatregel gaat de gemeente ook in gesprek met de bewoners, en wordt er bemiddeld tussen de betrokken personen. Ook hebben de woningcorporatie en de politie extra aandacht voor de veiligheid in de wijk, aldus de burgemeester.||https://www.parool.nl/amsterdam/gemeente-hangt-camera-s-op-rond-groesbeekdreef~b1425d3d/
2022-09-16||Lil Kleine en vrienden betrokken bij vechtpartij Club Air||Dat bevestigt een medewerker van Club Air aan Het Parool. In de club ontstond laat op de avond een discussie die uitmondde in over en weer duwen. Jorik Scholten (de echte naam van Lil Kleine) was hierbij betrokken. De beveiliging van de club greep in voordat het verder kon escaleren. Vervolgens werden beide groepen uit elkaar gehaald en zijn de mannen een voor een de club uitgezet. Om 04.15 uur in de ochtend is een van de betrokkenen op de Blauwbrug in het centrum door een groepje mannen mishandeld en beroofd, zegt de medewerker van Club Air. Daarbij is een 24-jarige man zwaargewond geraakt. Hij werd van zijn tas en zijn horloge beroofd. De politie bevestigt na navraag dat het ging om een Rolexhorloge. De politie liet eerder weten dat het slachtoffer en de daders uit de omgeving van het Rembrandtplein waren gekomen. De politie vermoedt dat ‘een conflict eerder op de avond in een horecagelegenheid de mogelijke aanleiding is geweest’ voor de zware mishandeling. Daaruit concludeert de politie dat de mishandeling met voorbedachte rade is gepleegd. Dit komt overeen met het commentaar van de medewerker van Club Air. Het slachtoffer is naderhand naar het ziekenhuis gebracht. Over zijn toestand kan de politie geen mededelingen doen. Ook kan de politie niets zeggen over waar de verdachten naartoe zijn gegaan. Wel laat ze weten op zoek te zijn naar twee taxichauffeurs die vlak na de mishandeling met de politie hebben gesproken. Zij hielpen het slachtoffer met het verzamelen van spullen uit zijn tas. De advocaat van Scholten laat vrijdagavond weten dat hij de bewuste avond in Club Air was. “Jorik is gisteravond in Club Air lastiggevallen en vervolgens is hij door een beveiliger naar zijn auto begeleid en vertrokken. Jorik is niet betrokken bij wat zich daarna buiten de club heeft afgespeeld en heeft daar ook geen weet van. Wij zijn niet bekend met een aangifte.” Vrijdagmiddag werd bekend dat het optreden van de rapper op het TIKTAK Festival in Rotterdam is geannuleerd. ‘Ons festival staat voor inclusie en wij willen een positieve ervaring bieden aan al onze bezoekers,’ schreef de organisatie op Twitter. Na negatieve reacties op sociale media werd Lil Kleine van de line-up geschrapt. Het zou het eerste optreden van Lil Kleine in Nederland zijn nadat hij zich uit de openbaarheid had teruggetrokken vanwege een uitgelekte video waarop te zien is hoe hij zijn (inmiddels ex-)verloofde Jaimie Vaes mishandelt. Het management van Lil Kleine was vrijdagavond niet bereikbaar voor commentaar.||https://www.parool.nl/amsterdam/lil-kleine-en-vrienden-betrokken-bij-vechtpartij-club-air~b6aa8604/
2022-09-16||Halsema: college komt met maatregelen voor energiecrisis ||Het gaat om sociale minima, mensen die daar nét boven zitten, het midden- en kleinbedrijf en maatschappelijke voorzieningen zoals sportverenigingen. Halsema kon nog geen details geven over hoe de maatregelen eruit gaan zien, of hoeveel geld er wordt vrijgemaakt. Daarvoor is het wachten op de begroting van Amsterdam voor 2023, die wethouder Hester van Buren (Financiën) komende week bekendmaakt. Halsema zei zich ‘grote zorgen’ te maken over de energierekening van Amsterdammers. Ze sluit zich aan bij wethouder Marjolein Moorman (Armoede) die eerder sprak van een ‘dreigende ramp’. Daarom deed de burgemeester ook enkele oproepen aan het kabinet. Ze hoopt dat het kabinet een prijsplafond instelt voor consumenten, om te voorkomen dat mensen in de schulden terechtkomen. Ook zou het niet zo moeten zijn dat studenten worden uitgesloten van de energietoeslag, vindt de burgemeester. Ook zei ze veel berichten te krijgen van vermogende Amsterdammers die graag willen helpen. Ze roept het kabinet daarom op om de vermogenstoets te laten vallen voor mensen die een donatie krijgen, en om donateurs niet te belasten met ‘allerlei belastingaanslagen’. Halsema raadt Amsterdammers die momenteel niet rondkomen aan om contact op te nemen met een buurtteam. ‘Zoek alsjeblieft hulp, we willen echt dolgraag helpen.’ Politieke bronnen bevestigden vrijdag dat het kabinet een prijsplafond wil instellen voor stroom en gas. Hoe dat eruit zou ziet, en op welke termijn dat mogelijk is, is nog onderwerp van overleg. Aanstaande dinsdag, op Prinsjesdag, presenteert ook het kabinet de rijksbegroting voor 2023. Volgens ingewijden wordt de koopkrachtval van de afgelopen maanden maar deels gedempt.||https://www.parool.nl/amsterdam/halsema-college-komt-met-maatregelen-voor-energiecrisis~bbbdf8f3/
2022-09-16||Met ontroering in zijn stem vertelt hij over de grote, rode beuk die volgend jaar omgezaagd zal worden||Nog steeds heb ik buurman Ton niet gevonden. De aardige buurman uit de Van der Vijverstraat die meer dan vijftien jaar geleden overleed. Ik stond aan zijn graf op De Nieuwe Ooster, maar ik weet niet meer waar hij ligt. Telkens als ik er kom, loop ik een paar dodenstraatjes om hem weer te vinden. Tot nu toe dus tevergeefs. Deze ochtend was ik er ook omdat ik een boom wilde zien. En niet zomaar een boom, maar een exemplaar dat de duizendste soort op De Nieuwe Ooster is. Een robinia. Of, zoals op het bordje bij de boom, naast de grote aula op de begraafplaats, staat: Robinia x margaretta ‘Pink Cascade’ Fam. Fabaceae Robinia De boom is al op 16 maart van dit jaar geplant door Karina Wolkers en Gerdi Verbeet als scheidende en aantredende beschermvrouwe van Stichting Arboretum De Nieuwe Ooster. Want dat is de begraafplaats ook: een arboretum. Een bomentuin (of park). En daar komt Johan Mullenders aangereden in een soort golfkarretje. Hij is de oprichter van de hier bovengenoemde stichting, en bomenbeheerder van De Nieuwe Ooster. Hij zit al een jaar of veertig in het ‘boomwerk’, zoals hij het noemt, en kan alles vertellen over deze boom. “Een paar jaar geleden,” zegt Mullenders, “was mijn streven om duizend soorten hier te hebben. En dan met pensioen. Nou, die duizend hebben we gehaald, maar ik heb ook nog een aantal jaren te gaan, dus op naar de 1500.” Al gaat het hem niet speciaal om de hoeveelheid, want er zijn in Nederland arboreta waarvan de collectie groter is. “Als je niet van bomen houdt, moet je als bezoeker toch om de een of andere manier gepakt worden door de vormen en de kleuren en geuren, en de variatie daarin. Dat is mijn streven. En ik kan wel zestig verschillende soorten esdoorns planten, of lindes, maar die lijken dan zo op elkaar…’ Terug naar de robinia. “Deze komt uit de Princeton Nurseries, een grote plantenkwekerij in Amerika. Daar is ie in 1934 ontdekt, en in 1950 op de markt gebracht. Gek genoeg doen ze het hier in Nederland beter dan in Amerika. Hij bloeit naar gelang het weer in april, mei, juni, in grote trossen met roze, geurende bloemen.” Mullenders vindt het een mooie boom, maar zijn favoriete boom op de begraafplaats is de zakdoekjesboom, een stukje verderop. “Stap maar in, dan rijden we er naartoe.” Onderweg vertelt Mullenders vol enthousiasme nog veel meer over bomen. Dat er in Noord een iepenarboretum is (wist ik niet), en dat er inmiddels 1014 verschillende boomsoorten op De Nieuwe Ooster zijn te zien. “Daar staat de zakdoekjesboom,” zegt hij en trapt op de rem. “Maar die moet je zien in mei, juni. Jaja, daar groeien zeker zakdoekjes aan, hoor ik vaak. Tot ze de boom in bloei zien.” We praten nog wat na. Met ontroering in zijn stem vertelt hij over de grote, rode beuk die volgend jaar omgezaagd zal worden. Hij wijst op een paar enorme zwammen. “Die hebben de boomwortels aangetast. Niets tegen te doen...” Johan Mullenders rijdt me terug. We nemen afscheid. Ik loop langs het portiershuisje richting uitgang. Buurman Ton. Ik zou kunnen navragen waar hij ligt. Vak, grafnummer. Maar ik doe het niet. Zodat het voor mij en voor hem een verrassing is als ik zijn plek dan eindelijk een keer vind. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/met-ontroering-in-zijn-stem-vertelt-hij-over-de-grote-rode-beuk-die-volgend-jaar-omgezaagd-zal-worden~bf08315e/
2022-09-16||Soete Boi of Pepre Watra, dranken van Howard Komproe met een Surinaamse twist||“Tijdens corona kon ik niet optreden en ik had tijd over. Ik maak al jaren een YouTubeprogramma over eten: Komproeven. Tijdens de pandemie ontwikkelde ik drie Komproevensauzen: een mayonaise, piccalilly en een ketchup met madame-jeanettepeper. Toen ik door een buurman werd benaderd om zijn zelfgestookte gin op basis van Sopropo te komen proeven, ontstond het idee voor een dranklijn met Surinaamse smaken, gedestilleerd door Stefan en Sjaak van distilleerderij De Onrust Stokers.” “Sopropo krijg je er bij Surinaamse kinderen alleen in met een pak slaag. Maar eenmaal volwassen vind je de smaak juist lekker. De bitterheid van de sopropo gaat heel goed samen met de smaak van gin.” “De Ginger Gin, gestookt met gember. De Pepre Watra, een wodka met Madame Jeanette, vernoemd naar een pittige Surinaams soep. En dan is er nog Soete Boi, een likorette van 14,9 procent op basis van gember en kokos. Ik ken chef-koks die ’m al gebruiken voor hun desserts.” “Een mix van Pepre Watra met Soete Boi – spicey en zoet in één glas.” “De Soete Boi is verkrijgbaar bij Tjin’s in de Van Woustraat en bij Ruben’s Tropical in West. En anders zul je als Amsterdammer toch moeten uitwijken naar Rotterdam, daar is de drank al in veel winkels te koop.”||https://www.parool.nl/ps/soete-boi-of-pepre-watra-dranken-van-howard-komproe-met-een-surinaamse-twist~bde16c4a/
2022-09-16||Michel Aaij is parkconciërge, een nieuw fenomeen in de stad: ‘Als je een praatje wilt maken met de slapers, moet je er vroeg bij zijn’||Het liefste begint hij vroeg in de ochtend. Om half zeven, in de zomer nog iets vroeger. “Ik maak eerst een rondje langs de Sloterplas,” vertelt parkconciërge Michel Aaij over de start van zijn werkdag. “Altijd wandelend. Ik heb een scooter en een deelfiets, maar lopend zie je toch het meest. Ik let bij voorbeeld op kapotte bankjes, volle prullenbakken en overlast door zwerfvuil. Maar ik kijk ook of er misschien nog slapers in het park aanwezig zijn. Dat zijn doorgaans slimme mensen, die weten wanneer de handhavers op pad gaan. Als je even een praatje met ze wilt maken, moet je er vroeg bij zijn.” De oogst van deze ochtend: twee slaapplekken. Een tentje tussen de struiken bij de Sloterplas en een stuk verderop in het park in de buurt van de kinderboerderij een zeiltje dat met touw tussen twee bomen is opgehangen. Niemand thuis, en dat geeft Aaij de gelegenheid om aan de hand van de twee voorbeelden een boekje open te doen over de complexe regelgeving. “Zo’n zeiltje kan dezelfde dag nog worden opgeruimd, maar een tent is voor de wet een woning. Daarvoor is een gerechtelijk bevel nodig. Het komt er in de praktijk op neer dat de bewoner drie dagen op dezelfde plek kan blijven staan.” Aaij zegt het zonder knarsetanden. Dat is het verschil tussen een handhaver en een parkconciërge. De eerste moet handelend optreden, de tweede moet vooral goed op de hoogte zijn van wat er in het park gebeurt. “Ik maak een praatje met de slapers, ook om een beetje uit te vissen om wat voor vlees we in de kuip hebben. Is het een dakloze, een drinker of iemand met psychische problemen? Het kan van alles zijn. Ik heb ook wel eens een maaltijdbezorger uit de struiken zien stappen om naar zijn werk te gaan. Dat wil ik ook graag weten: waarom slapen mensen hier? Als er hulp nodig is, kunnen we dat misschien regelen.” Het is een nieuw fenomeen in de Amsterdamse parken, de parkconciërge. Een jaar geleden op proef begonnen, maar sinds deze zomer als vaste kracht aanwezig in alle stadsdelen. Het is een spannende functie, want de parkconciërge moet, pendelend tussen gebruikers, bewoners en gemeente, van alle markten thuis zijn. Hij is gastheer, vraagbaak, helpende hand, klachtenloket, toezichthouder en met name in de drukke zomermaanden soms ook de vader die met vriendelijke vermaningen een wild feest van een groep uitgelaten pubers in goede banen probeert te leiden. Michel Aaij heeft het Sloterpark en het Rembrandtpark onder zijn hoede gekregen, en daar wordt de soep niet zo heet gegeten. “Dit zijn tamelijke rustige parken zonder veel gekkigheid. Het Vondelpark zou eerlijk gezegd niets voor mij zijn. Daar moet je toch een beetje speciaal voor gebakken zijn.” Aaij heeft eerder vijf jaar bij de afdeling schoon van de gemeente gewerkt en daarvoor elf jaar bij de afdeling groen, en daar ligt dan ook zijn voornaamste expertise. Lachend: “Als ik een paar blikjes in het gras zie liggen, kan ik het niet laten om ze op te ruimen. Dat zit kennelijk nog steeds in mijn systeem.” Het belangrijkste gereedschap van de parkconciërge is toch de tongriem. Er mogen geen bonnen worden uitgeschreven, dus moet er veel worden gepraat. “Het uitgangspunt is om ontspannen het gesprek aan te gaan. In het Rembrandtpark bij voorbeeld worden veel honden uitgelaten. De regel is dat die van april tot oktober aan de lijn moeten blijven. Lang niet iedereen houdt zich daar aan. Ik spreek de eigenaren er wel op aan, maar als ik om zeven uur ’s ochtends een hondje los zie rondrennen op een verlaten grasveld, ga ik het baasje het vuur niet na aan de schenen leggen. Daar heeft niemand last van.” Anders ligt dat met zichtbare en hoorbare overlast, bij voorbeeld van groepen die in de zomer in het park neerstrijken. “Het is een beetje een grijs gebied. Het park is ervoor om het samen gezellig te maken, maar soms heeft zo’n bijeenkomst meer weg van een klein evenement, inclusief partytent en versterkte muziek. Dat laatste is niet toegestaan, dus daar ga ik dan wel op af. Ik ga het gesprek aan, ook weer niet als een strenge schoolmeester, maar gewoon om te vragen of men rekening wil houden met de andere gebruikers in het park. Als dat nergens toe leidt, wordt het tijd om de collega’s van handhaving te bellen.” We lopen langs de Sloterplas over de voetgangersbrug over de President Allendelaan naar het noordelijke deel van het Sloterpark. Aaij vertelt over het parcours dat hier is uitgezet voor de beoefenaars van disc golf, een merkwaardige sport waarbij een frisbee in een korf moet worden geworpen. “Er wordt goed gebruik van gemaakt. De sporters kwamen naar mij toe om te vragen of we iets konden doen aan de ondergrond in het bos. Na een flinke regenbui zakten ze weg in de blubber. We zorgen er nu voor dat elk jaar nieuwe houtsnippers worden gestort. Dat is het voordeel als je de gemeentelijke organisatie kent. Je weet bij wie je moet zijn.” Als het gaat om de zorg voor het park, staat Aaij er niet alleen voor. Alle parken in de stad beschikken tegenwoordig over een groep actieve bewoners die alle ontwikkelingen scherp in de gaten houden, zowel als het gaat om het gebruik als om het beleid. “Bij mijn kennismaking met het Sloterpark heb ik veel hulp gekregen van de Vrienden van de Sloterplas,” zegt de parkconciërge. “Daar zit een enorme kennis over het park, de historie en de natuur. We maken elke twee maanden samen een ronde, en dan nemen we meteen alle lopende zaken door.” De parkconciërge is natuurlijk ook vertegenwoordiger van de gemeente, en dat betekent dat hij ook wordt gezien als eerste aanspreekpunt voor bewoners met klachten over het bestuur. Daar is nooit gebrek aan. Aaij beschouwt het spervuur als een bewijs van betrokkenheid. “Het komt wel voor dat mensen met tien meldingen tegelijk komen aanzetten. Ik hoor het allemaal geduldig aan, maar vertel er meteen bij dat er misschien vier meldingen zijn waar ik iets mee kan. Dat ervaren mensen soms als teleurstellend, maar ik kan geen ijzer met handen breken en nee is ook een antwoord.” Belangrijk zijn de dingen die wél lukken. Als voorbeelden van zijn eerste wapenfeiten noem Aaij de aanpak van het zwerfvuil rond het Sloterparkbad. “In het park hadden we nieuwe afvalbakken gekregen. De oude bakken staan nu op de parkeerplaats bij het zwembad. Dat was met een paar telefoontjes geregeld.” Tijdens de droge zomermaanden kon Aaij na een tip van een buurtbewoner handelend optreden om de karpers in de vijver achter Hotel Buiten te redden. “Ze lagen bijna op het droge. Onze afdeling groen is meteen ingeschakeld om water uit de Sloterplas over te pompen.” Karpers blij, buurtbewoner blij, parkconciërge blij. Nou ja, dat was hij voor de reddingsoperatie ook al. “Ik kan me eerlijk gezegd geen mooiere baan wensen,” zegt Aaij. “Ik ben bijna de hele dag buiten in het groen. Ik maak al wandelend mijn hoofd leeg en krijg er ook nog voor betaald. In mijn vorige baan was ik op het laatst leidinggevende. Elke avond zat ik thuis nog na te denken over beslissingen die moesten worden genomen. Die stress ben ik nu helemaal kwijt. Het valt de kinderen ook op. Ze zeggen dat ik er veel gezonder en veel gelukkiger uitzie.”||https://www.parool.nl/ps/michel-aaij-is-parkconcierge-een-nieuw-fenomeen-in-de-stad-als-je-een-praatje-wilt-maken-met-de-slapers-moet-je-er-vroeg-bij-zijn~b067ada1/
2022-09-16||Verdwenen Joodse scholen in Amsterdam krijgen gedenkplaat ||Aan de muur van openbare basisschool De Kaap in de Christiaan de Wetstraat in Oost hangt een gedenkplaat ter herinnering aan de slachtoffers van de Holocaust. Het merendeel van de vierhonderd leerlingen en twintig leraren van de Joodsche School voor Meer en Uitgebreid Lager Onderwijs (MULO) is gedood in concentratie- en vernietigingskampen in Midden- en Oost-Europa. De Duitse bezetter probeerde de Joodse bevolking van de rest van de samenleving te isoleren. Zo werden Joodse ambtenaren vanaf november 1940 ontslagen omdat ze geen Ariërverklaring konden voorleggen. In september 1941 besloten de nazi’s dat alle Joodse leerlingen naar aparte scholen moesten, waar ze enkel onderwijs zouden krijgen van Joodse docenten. Enkele weken na de zomervakantie van 1941 kregen de ouders van Joodse leerplichtige kinderen de volgende boodschap van burgemeester Edward Voûte: “Aangezien Uw kind volgens door mij verkregen inlichtingen jood(jodin) is, zal het niet langer tot de thans door hem (haar) bezochte school worden toegelaten. Uw kind zal worden geplaatst op een school voor uitsluitend joodsche leerlingen, met joodsche leerkrachten.” In totaal waren er 45 Joodse scholen in Amsterdam, voornamelijk gevestigd in de drie buurten met veel Joodse inwoners: de Jodenbuurt rondom het Jonas Daniël Meijerplein, de Plantage en het Weesperplein; de Transvaalbuurt en de Rivierenbuurt. De scholen hebben slechts twee jaar bestaan: na enkele razzia’s in het voorjaar van 1943 waren de meeste leerlingen en docenten gedeporteerd. Uiteindelijk zijn circa 7500 Joodse kinderen uit Amsterdam op de trein naar de kampen gezet; slechts honderden zouden na de oorlog terugkeren. Het project om de verdwenen Joodse scholen te herinneren is een initiatief van Aart Janszen en wordt mogelijk gemaakt door het Gemeentelijke Fonds Joodse Erfpachttegoeden. Janszens vader, Laurens Janszen, was leraar in Betondorp en weigerde mee te werken aan de compartimentalisering en isolatie van zijn Joodse leerlingen en werd daarom geschorst.||https://www.parool.nl/amsterdam/verdwenen-joodse-scholen-in-amsterdam-krijgen-gedenkplaat~b3d1b31b/
2022-09-16||Amsterdammer 1941 Speculatie over het gebruik van gas in concentratiekampen||Een razzia waarbij medio september 1941 honderden Joodse mannen worden opgepakt, veroorzaakt de nodige onrust in Amsterdam. De Zwitserse arts en psycholoog Fritz Rimathé, die met zijn echtgenote actrice Georgette Rejewski aan de Amstel woont, noteerde in zijn oorlogsdagboek de discussie en speculaties in het Amsterdamse toneelwereldje over het nut van alle vernederingen, de willekeurige aanhoudingen en het lot in de kampen. Fritz Rimathé heeft er geen antwoord op, stelt Tom Rooduijn in zijn boek Amstel 278. Maar op 19 september 1941 schrijft hij: ‘Ze zeggen dat er proeven op ze wordt gedaan met een gas, of een nieuw vaccin… Anderen menen dat ze in mijnen of kwikfabrieken werken. Feit is dat ze met tientallen tegelijk sterven.’||https://www.parool.nl/amsterdam/amsterdammer-1941-speculatie-over-het-gebruik-van-gas-in-concentratiekampen~bbe205b7/
2022-09-16||NPO over ‘racisme-uitzending’ Ongehoord Nederland: ‘Grens is bereikt’||“NPO heeft de redactionele vrijheid hoog in het vaandel staan, maar daar zijn wel grenzen aan wat racistische of discriminerende uitlatingen betreft. Die grens is volgens de NPO in deze uitzending bereikt. We verzoeken dan ook het Commissariaat voor de Media om zich hierover uit te spreken in het licht van het Mediawet-artikel 2.88 lid 5: ‘een publieke media-instelling neemt passende maatregelen om te voorkomen dat het aanbod van haar mediadiensten aanzet tot geweld of haat jegens een groep of lid van een groep’.” Bij de Ombudsman regent het klachten over het programma van donderdag. “Bij de NPO komen veel klachten binnen over deze uitzending, waaronder ook kopieën van klachten die bij de ombudsman zijn ingediend. We vragen de ombudsman om deze met voorrang te behandelen.” In de uitzending van donderdag gebruikte Raisa Blommestijn, presentator bij omroep Ongehoord Nederland, het n-woord bij een compilatie van beelden waarbij, zo werd aangekondigd, ‘blanken door zwarten in elkaar worden geslagen’. Aan de willekeurig gekozen filmpjes werd geen enkele context gegeven. Op sociale media brak onmiddellijk een storm van kritiek los. Blommestijn is zich van geen kwaad bewust. ‘Het gebruik van een volstrekt normaal Nederlands woord is tegenwoordig, anno 2022, aanleiding voor aangifte. Het summum van idiotie; we leven in absurde tijden’, schrijft ze op Twitter. ‘Bizar wat een enkel woord bij mensen losmaakt, maar tevens ook illustratief waarom we dat dus wél moeten gebruiken.’ De uitzending van Ongehoord Nieuws ging over de trammelant binnen de partij Bij1, waar het Amsterdamse bestuur is opgestapt en leden met een donkere huidskleur melding maken van racistisch gedrag door partijgenoten. Co-presentator Arlette Adriani stelt daarop volgens eigen zeggen ‘de minder belichte zijde van racisme’ aan de kaak. Blommestijn bespreekt de beelden met Kamerlid Pepijn van Houwelingen (Forum voor Democratie), waarna zij zegt: “Dit zijn werkelijk schokkende beelden, je ziet dat blanken in elkaar worden geslagen door negers, overigens op grote schaal, in dit soort filmpjes die worden gedeeld op het internet. Waarom horen we hier nu zo weinig over, als het gaat om de grotere discussie, als het gaat over racisme?” Onder anderen advocaat Max de Blanken deelde zijn verontwaardiging op Twitter: ‘Onversneden racistisch item op de npo, geproduceerd met belastinggeld, gelegitimeerd door o.a. een hoogleraar van de @UniLeiden. Het is werkelijk een schande’. De Ombudsman van de NPO kreeg eerder deze week ook al klachten binnen over de uitzendingen van Ongehoord Nederland, bevestigt ze. Ombudsman Margo Smit wil geen uitspraken doen over het aantal meldingen en de aard van de klachten. Ze heeft de meldingen doorgestuurd naar de omroep. Ongehoord Nederland mag daar nu op reageren, zoals de procedure voorschrijft. De klachten gingen met name over een item waarin de oversterfte gekoppeld werd aan coronavaccins. Daar is geen enkel bewijs voor. Een bijdrage van het CBS haalde de uitzending niet, beklaagde een onderzoeker zich op Twitter. Begin juli van dit jaar besloot de Raad van Bestuur van de NPO Ongehoord Nederland een financiële sanctie op te leggen nadat de ombudsman had geconcludeerd dat ON onder meer bijdraagt aan de verspreiding van aantoonbaar onjuiste informatie. De straf houdt in dat de omroep voor het budget van 2023 bijna een ton minder kan besteden, 93.442,43 euro om precies te zijn. ON-voorzitter Arnold Karskens reageerde toen dat de omroep het ‘principieel oneens’ was met de straf. “ON discrimineert niet en wil iedereen een podium geven over onderwerpen als de toenemende macht van de Europese Unie tot de gevolgen van de coronamaatregelen,” aldus Karskens. Het programma Ongehoord Nieuws ging eind augustus na een pauze weer van start. Volgens de presentatoren is het nu echter geen nieuwsprogramma meer, maar een ‘opinie- en duidingsprogramma’. Na de eerste uitzendingen van Ongehoord Nieuws kreeg de Ombudsman opnieuw klachten binnen. De omroep van Karskens kreeg in 2021 van toenmalig mediaminister Arie Slob de aspirant-status, op voorwaarde dat de omroep ‘dezelfde ideeën over onafhankelijke journalistiek’ deelde als andere omroepen binnen de NPO. Het ministerie heeft de omroep echter nooit gemonitord om te kijken of ON zich aan de regels hield. ON reageerde vrijdagmiddag op de beschuldigingen van discriminatie en racisme. De omroep moet ‘van racisme, discriminatie of het oproepen tot geweld niets hebben’. ON zegt niemand te hebben willen beledigen.||https://www.parool.nl/kunst-media/npo-over-racisme-uitzending-ongehoord-nederland-grens-is-bereikt~bf730229/
2022-09-16||OM eist forse straffen tegen Schipholmedewerkers die drugs smokkelden||De zaak kwam aan het rollen nadat er in augustus 2017 bij het Team Criminele Inlichtingen van de politie informatie binnenkwam waaruit bleek dat de 60-jarige KLM-medewerker Mark S., die werkte als chef logistiek van de bagagemedewerkers, zich samen met anderen bezighield met de invoer van cocaïne. Volgens het Openbaar Ministerie werkte hij samen met de 58-jarige Sadik E., die vliegtuigen schoonmaakte en daarnaast cateringwerkzaamheden verzorgde. Net als Mark S. was hij al geruime tijd werkzaam op de luchthaven. Beide mannen zouden hebben gefungeerd als ‘chefs logistiek’ voor diverse opdrachtgevers. Het OM ziet de 49-jarige Babaturide A. als een van de belangrijkste opdrachtgevers. Hij zou vanuit Afrika pakketten drugs hebben gestuurd die vervolgens werden afgeleverd bij zijn 48-jarige echtgenote Susanah D. In een alsmaar uitdijend onderzoek dat volgde kwamen in totaal dertien Schipholmedewerkers in beeld. Tegen betaling hielpen zij pakketten met daarin tientallen kilo’s drugs naar binnen smokkelen. Zo haalden bagagemedewerkers koffers met drugs uit de bagagekelder en weer andere keren was het een platform-medewerker die hielp om drugs het terrein af te krijgen. Wat opvalt in de zaak is dat medewerkers veelvuldig misbruik maakten van hun Schipholpas waarmee ze op en van het terrein van de luchthaven konden komen. “Door dit handelen hebben zij van binnenuit de luchthaven Schiphol verrot,” aldus de officieren. Van de overige zeven verdachten had een aantal in het verleden ook op de luchthaven gewerkt. De officieren van justitie, die op donderdag en vrijdag het requisitoir voorlazen, noemden de zaak ‘het topje van de ijsberg’. Hoewel het onderzoek maar drie maanden liep sprak het OM van een stevig aantal, zich snel opvolgende drugstransporten. “Het was vermoedelijk al veel langer bezig. Er zijn sms-berichten met vluchtnummers gevonden die teruggingen tot 2015.” Het Openbaar Ministerie eiste negen jaar cel tegen Babaturide A. voor diens rol in vier dossiers. Tegen Schipholmedewerkers Mark S. en Sadik E., die als chefs logistiek zouden hebben gewerkt, werd achtenhalf jaar geëist. Voor de overige verdachten vroeg justitie straffen vanaf 32 maanden. In één zaak werd om vrijspraak gevraagd.||https://www.parool.nl/amsterdam/om-eist-forse-straffen-tegen-schipholmedewerkers-die-drugs-smokkelden~b453d973/
2022-09-16||Klap van dit jaar wordt maar deels gedempt op Prinsjesdag, maar Kaag spreekt van ‘historisch’ pakket||Dat bevestigen bronnen die inzage hebben gehad in de kabinetsplannen die met Prinsjesdag gepresenteerd worden. Vooral uitkeringsgerechtigden gaan er flink op vooruit: 8,5 procent, terwijl die er dit jaar 6,8 procent op achteruit gingen. Voor werkenden, die dit jaar eenzelfde knauw oplopen door de inflatie, zit er volgend jaar een kleiner plusje in, van 3,4 procent. Het kabinet heeft er in de maatregelen wel voor gezorgd dat de grootste plusjes terechtkomen bij de laagste inkomens. Wie al meer verdient, krijgt er minder bij. Het varieert flink: van 7,4 procent in de plus dus voor de laagste inkomens, tot 1,9 procent voor de grootverdieners. Het aantal personen in armoede komend jaar zou aanvankelijk stijgen naar 7,6 procent van de bevolking. Maar door de maatregelen van het kabinet daalt dit aandeel naar 4,9 procent. Dat is zelfs lager dan in 2021 en dit jaar was voorspeld. In het voorwoord van de Miljoenennota spreekt minister Sigrid Kaag (Financiën) van een ‘historisch’ pakket als het gaat om de ‘omvang’. Toch kan niet alle pijn worden verzacht. “De overheid kan de gevolgen van inflatie niet helemaal wegnemen en we moeten ons ervan bewust zijn dat beleid nooit gratis is.” Kaag schrijft verder: “De oorlog op het Europese continent zal zijn schaduw vooruitwerpen en heeft ook in ons land vergaande gevolgen. Gevolgen die heel ongelijk door de samenleving heenlopen en sommigen veel harder raken dan anderen. De maatregelen die het kabinet neemt, hebben als doel om het komende jaar de bestaanszekerheid van mensen te stutten, groeiende armoede een halt toe te roepen en Nederlanders een steuntje in de rug te geven.” Het begrotingstekort komt dit jaar uit op 1,1 procent en loopt volgend jaar verder op 2,5 procent. Maar omdat de economie nog groeit (4,6 procent in 2022 en 1,5 procent in 2023), neemt de staatsschuld komend jaar af tot 48,8 procent van het bruto binnenlands product. Overigens moeten die cijfers met een korrel zout worden genomen, want deze plannen zijn al drie weken oud. Ondertussen werkt het kabinet ook nog aan een plan om in te grijpen op de energiemarkt, om de prijzen voor consumenten van gas en elektra te drukken. Ook de ontwikkeling van de hele inflatie is nog ongewis. Het Centraal Planbureau (CPB) heeft daarom twee varianten uitgewerkt. Eentje waarbij de inflatie ook volgend jaar nog hoog blijft (5,5 procent) en eentje waarin de prijsstijgingen stabiliseren (0,7 procent). In dat geval pakt de ontwikkeling van de koopkracht anders uit. In het ongunstige scenario met hoge inflatie blijft van de koopkrachtplus maar 1,1 procent over. In het gunstigste geval houden mensen 5,8 procent meer over. Op het gebied van energie kan het kabinet ook nog ingrijpen. Zo denkt het kabinet nu aan een prijsplafond. Eén variant is om tot een bepaald gebruik de prijs te drukke; het verbruik boven die grens kost dan wel het hoge tarief van nu. Een andere optie is alle energie goedkoper te maken, de overheid betaalt dan het verschil aan energiebedrijven. Naar verwachting wordt het plan dinsdag, op Prinsjesdag, gepresenteerd. Volgens minister Rob Jetten (Energie) is het ook nog de vraag of zo’n prijsplafond al dit najaar is in te stellen. Hoe dan ook verandert ieder ingrijpen de koopkrachtvoorspellingen die worden gedaan rond Prinsjesdag ingrijpend. Dus wat het kabinet dinsdag presenteert, moet met een korrel zout worden genomen, áls wordt ingegrepen op de energiemarkt. Er zijn herberekeningen nodig om te zien hoe Nederlanders er volgend jaar voorstaan. Eerder lekte uit dat het kabinet met een miljardenpakket komt, vooral om de koopkrachtval te dempen door de hoge inflatie en energieprijzen. Al met al wordt daarvoor volgend jaar zo’n 15 miljard euro uitgetrokken. Betrokkenen spreken van een ‘ongekend pakket’. Vooral de belasting op arbeid wordt verlaagd, toeslagen worden verhoogd en de energierekening gedrukt. Bedrijven, energiereuzen en vermogenden draaien daar voor een deel voor op. Voor 2023 wordt dus flink de portemonnee getrokken, maar voor de laatste maanden van dit jaar zei het kabinet niets meer te kunnen doen. Het geld is er wel, maar uitvoeringsorganisaties als de Belastingdienst kunnen het niet bij de mensen krijgen, onder meer vanwege verouderde computersystemen en een gebrek aan ambtenaren. Volgens premier Mark Rutte zijn de plannen die op Prinsjesdag worden gepresenteerd onder voorbehoud. “We blijven kijken wat nodig is.”||https://www.parool.nl/nederland/klap-van-dit-jaar-wordt-maar-deels-gedempt-op-prinsjesdag-maar-kaag-spreekt-van-historisch-pakket~b4fd4a37/
2022-09-16||Ter Apel mensonterend? Wat onze middenklasse in de rij op Schiphol is aangedaan, dát is mensonterend||Dick Benschop, oud-PvdA-poli­ticus, stapt op als Schiphol­directeur. Niet omdat hij het grondpersoneel jaren heeft ­laten uitknijpen door bedrijven die elkaar kapot concurreerden. Nee, omdat de rijen te lang waren voor al die arme vakantiegangers. U vindt de omstandigheden in Ter Apel misschien mensonterend, maar wat onze middenklasse deze zomer heeft moeten doorstaan op weg naar de gate, dat druist pas echt in tegen elk mensenrechten­verdrag. Dan kun je als sociaaldemocraat in hart en nieren natuurlijk nog maar één ding doen: aftreden. We hoeven verder geen medelijden met Dick te hebben, die heeft in zijn leven na de PvdA meer dan genoeg verdiend. En dat terwijl hij nota bene ooit begon als ­persoonlijk medewerker van Joop den Uyl, de ­PvdA-leider die de kernwaarden van de sociaaldemocratie zo vurig en compromisloos uitdroeg: de gelijke(re) verdeling van kennis, macht en inkomen. Wat zou Den Uyl ervan hebben gevonden dat zijn assistent Dick jaren later, als vliegvelddirecteur, zijn grondpersoneel liet creperen, ter meerdere eer en glorie van ongebreidelde (economische) groei en goedkope vluchten? Ik heb een vermoeden. Toen Benschop en zijn collega-PvdA-campagneleider Jan van Ingen Schenau na de verkiezingen van 1994 afzwaaiden en Paars aan de macht kwam, werd van Ingen Schenau hoofd communicatie bij Schiphol. Hij huurde zijn ­maatje Dick vervolgens in om het imago van het vliegveld te verbeteren. Dick bleek een Cora van Nieuwenhuizen avant la lettre en gebruikte zijn Haagse Rolodex behendig om de pr van Schiphol te verbeteren, en de band tussen de top en politiek Den Haag te verstevigen. Daarmee stond hij aan de wieg van de ongezond sterke luchtvaartlobby, die er nog altijd voor zorgt dat zaken als klimaat en arbeidsrechten minder zwaar wegen dan de winst en de trots van de reus die Schiphol heet. Na zijn gelobby werd Dick staatssecretaris van Buitenlandse ­Zaken in Paars II. De term baantjescaroussel lijkt voor hem uitgevonden. Daarna schopte hij het tot eindbaas bij Shell, zoals zijn vroegere chef Wim Kok commissaris werd bij ING, waar hij de bonussen die hij als premier ferm had afgekeurd zelf uitdeelde. Dick Benschop, of preciezer: PvdA’ers zoals Dick Benschop, zijn precies de reden dat ik een jaar geleden samen met mijn co-producent ­Anne van der Ven, mijn co-regisseur Juul Op den Kamp, en omroep BNNVara besloot een ­documentaire te maken over de teloorgang van de PvdA en de sociaaldemocratie. What’s Left: de puinhopen van links is aanstaande donderdag om 22.25 uur te zien op NPO 2. (Klopt, dit is schaamteloze zelfpromotie, ook ik beheers het kapitalisme: you got to sell it!) Die teloorgang is ingezet door mensen als Dick Benschop. De ‘realo’s’, die weg wilden van wat ze het ‘ziek-zwak-en-misselijksocialisme’ noemden, en in plaats daarvan pleitten voor een ‘realistischere koers’. Wat die koers inhield, kwam neer op het verraden van de arbeidersklasse en het gretig omarmen van het neo­liberalisme. Nu zit Dick thuis. Aangezien hij donderdagavond niks te doen heeft, raad ik hem aan te gaan kijken. Hij komt er zelf niet in voor, maar dat waar hij symbool voor staat des te meer. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/ter-apel-mensonterend-wat-onze-middenklasse-in-de-rij-op-schiphol-is-aangedaan-dat-is-mensonterend~b2b64074a/
2022-09-16||Toch geen comeback voor Lil Kleine, organisatie zegt optreden af||‘Ons festival staat voor inclusie en wij willen een positieve ervaring bieden aan al onze bezoekers,’ schrijft de organisatie op Twitter. De afgelopen periode trad Lil Kleine slechts sporadisch op, en alleen in het buitenland. De rapper trok zich terug nadat er in februari een video was uitgelekt waarop te zien is dat hij het hoofd van zijn (inmiddels ex-)verloofde Jaimie Vaes tussen een autodeur klemt. Hij werd opgepakt en Vaes deed later aangifte tegen hem. De rapper vertrok kort nadat hij weer op vrije voeten was gekomen naar Thailand. In een video op Instagram vertelde hij dat hij daar professionele hulp zocht. Toen in eerste instantie werd aangekondigd dat Lil Kleine weer ging opreden, werd op sociale media negatief gereageerd. De reden om de rapper te boeken was dat de ‘focus op de muziek’ ligt, aldus de organisatie. In overleg met de betrokken partijen ziet die nu toch van die beslissing af. NAMAM, het managementbureau dat Scholten vertegenwoordigt, heeft nog niet gereageerd op het annuleren van de eerste Nederlandse show van de rapper. Ook op de aanklachten die het Openbaar Ministerie onderzoekt is niet gereageerd.||https://www.parool.nl/kunst-media/toch-geen-comeback-voor-lil-kleine-organisatie-zegt-optreden-af~b3008a85/
2022-09-16||Aziatische hoornaar opnieuw gespot in de buurt van Amsterdam: ‘Niet tegen te houden’||Het is de vierde keer dat het insect in Noord-Holland is gesignaleerd. In 2018 werd de Aziatische hoornaar, die met zijn grootte van gemiddeld 2,5 centimeter ook wel ‘megawesp’ wordt genoemd, al gezien op een schip in Amsterdam. Donderdag dook hij opnieuw vlakbij de stad op, dit keer in Zaandam. Wilfred Reinhold, voorzitter van het Platform Invasieve Exoten, zegt dat de kans bestaat dat de luid-zoemende Aziatische hoornaar terrein zal winnen in Amsterdam. Al wordt er telkens maar één Aziatische hoornaar gespot, de alarmbellen van de organisatie gaan al een tijd af. “Eén hoornaar wijst altijd op een nest, ze opereren in groepsverband. Een ‘werkster’ verzamelt eten, wat zij deelt met de larven. Er kunnen duizenden hoornaars in een nest zitten.” De Aziatische hoornaar, naaste familie van de Europese hoornaar, is vele malen groter en zoemt aanzienlijk luider dan een gewone wesp. De steek van een hoornaar is ook pijnlijker dan die van een gewone wesp, door de langere angel van het beest. Hoornaars vallen mensen doorgaans niet lastig, en zijn dan ook niet gevaarlijker voor mensen dan de verwanten. Het gevaar zit vooral in de aantasting van de biodiversiteit. De Aziatische hoornaar eet onder meer honingbijen en wilde bijen en staat al zes jaar op een speciale lijst van planten en dieren waarvan de vestiging en verspreiding in de hele Europese Unie moet worden voorkomen. “Wij koesteren onze inheemse insecten, zij hebben een belangrijke rol in de natuur. Als die zwaar onder druk komen te staan door een exotisch insect, raakt ons hele ecosysteem in de war,” vertelt Reinhold. Het platform hoopt daarom dat mensen het melden als ze een Aziatische hoornaar zien. In Nederland zijn de provincies verantwoordelijk voor de bestrijding van het insect. Er worden geavanceerde technieken gebruikt om nesten op te sporen. Reinhold: “We plakken een klein zendertje op een gevangen hoornaar, die na vrijlating altijd rechtstreeks naar het nest vliegt. Vervolgens wordt het nest verwijderd.” De Aziatische hoornaar komt, zoals de naam al doet vermoeden, oorspronkelijk uit Azië, en is vermoedelijk via een vracht uit China in Europa gekomen. Reinhold: “Het verhaal gaat dat er aardewerk uit China in Frankrijk ingevoerd werd, dat niet goed is gecheckt. De insecten uit het nest in die vracht zijn vervolgens via België Nederland ingevlogen.” “Als we actief blijven in het opsporen van de nesten, kun je de expansie van de exoot wel tegenhouden. Maar het is geen makkelijke opgave,” zegt Reinhold. Bij stadsecoloog Geert Timmermans rinkelen de alarmbellen minder luid. “Het is niet tegen te houden, denk ik. Twee nesten worden altijd meer nesten. Waarschijnlijk zal de Aziatische hoornaar concurreren met onze hoornaar.” In Zeeland, Zuid-Holland, Noord-Brabant en Limburg wordt de invasieve insect al langer waargenomen. “Het is moeilijk te voorspellen maar in bijvoorbeeld Frankrijk bestrijden ze het dier niet eens meer. Ik vermoed dat de insect hier een plekje zal krijgen en uiteindelijk onderdeel wordt van ons ecosysteem,” besluit Timmermans.||https://www.parool.nl/amsterdam/aziatische-hoornaar-opnieuw-gespot-in-de-buurt-van-amsterdam-niet-tegen-te-houden~bdf4ca9b/
2022-09-16||In Galerie Ernst fladderen de vlinders door de ruimte||Van advocaat naar galeriehouder: Ernst van de Water (53) wilde als kind naar de kunstacademie, maar ging later toch rechten studeren. Tijdens zijn carrière als advocaat speelden zijn artistieke ambities weer op. Een leegstaand pand in de Spaarndammerbuurt en een toevallige ontmoeting met kunstenaars Emile Weisz (25) en Jasper Rouwen (25) gaven uiteindelijk de doorslag: samen met hen opende Van de Water twee weken geleden Galerie Ernst. “Mijn naam verwijst ook naar de serieuze dingen die zich hier afspelen,” zegt hij met een knipoog. Weisz en Rouwen zijn de curatoren van If you catch my chrysalis, de huidige tentoonstelling, met eigen werk en kunst van vier anderen die ook net zijn afgestudeerd aan de Gerrit Rietveld Academie. Het is een diverse collectie van schilderwerken, sculpturen en installaties (van €250 tot €5000) die kleur geven aan de witte kamer. Wat de werken bindt, is de ‘jeugdigheid en frisse energie’ waarmee ze zijn gemaakt, aldus Van de Water. Hij biedt de kunstenaars professionele begeleiding, maar geeft ze ook de vrijheid om te experimenteren met de ruimte. Zo heeft Carl Otto Linde (26) zijn tentoongestelde werk van glow in the dark-epoxy in de galerie gemaakt, en spelen Weisz en Rouwen met de aankleding van de ruimte. “We willen ook gewoon lol hebben.” Door de galerie fladderen bijvoorbeeld echte vlinders, een hint naar de titel van de huidige tentoonstelling. ‘Chrysalis’ kun je zien als het verpoppen van een rups, een romantische metafoor voor de jonge artiesten die hun sporen in de kunstwereld beginnen te verdienen. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/in-galerie-ernst-fladderen-de-vlinders-door-de-ruimte~bcaa6608/
2022-09-16||Als het resultaat van een plan is dat Salah alleen voor je eigen keeper verschijnt, heb je niet goed nagedacht||Er bestaan kruispunten in de stad waarvan je meteen weet: tekentafelkruispunt. Op een kantoor zonder ramen heeft een stratenplantekenaar een kruispunt geschetst dat er op papier zo goed uitziet dat de uitvoerders ermee aan de slag gaan. Bij ons in Slotermeer hoorde je regelmatig de geluiden van gebroken glas, ijzer schurend over asfalt, klappen en piepende remmen. Op het tekentafelkruispunt Burgemeester De Vlugtlaan en Slotermeerlaan was weer een ongeluk gebeurd. De praktijk weigerde zich aan te passen bij het ontwerp. Ik las over de tactiek van Ajax uitgelegd door mensen die Daley Blind vrijpleitten van verantwoordelijkheid voor Liverpools doelpunt van Salah. Het was zo dat Bergwijn bij balbezit van Liverpool moest doordekken op Matip, Blind op Alexander Arnold, zodat Salah voor Bassey was. Tekentafeltactiek. Als het resultaat van een plan is dat Salah alleen voor je eigen keeper verschijnt, heb je weliswaar ijverig zitten tekenen, maar niet goed nagedacht. Als de keeper van een tegenstander de bal uittrapt, is dat dan balbezit, of roep je alle hens aan dek voor die lange pass? Ik denk dat in dit geval Bergwijn op zijn back had moeten letten en Blind op zijn rechtsbuiten, met Bassey voor de rugdekking. Je kunt tekenen wat je wilt, maar een aanvaller als Salah hoeft zich niet per se te schikken naar de lijntjes op jouw schoolbord. Achttien jaar is Kerkez. Zodra hij erin kwam bij AZ, tien minuten voor tijd, sprong de zo gemiste schwung in het elftal. Vergelijk het met de wissels van Guardiola tegen Dortmund. Door het inbrengen van Foden en Bernardo Silva steeg het spelpeil twee niveaus. AZ speelde ergerniswekkend lui en ongeconcentreerd. Clasie, die in de 53ste minuut zomaar een bal aan Liechtenstein gaf, Mees de Wit die tussen de 20e en 29e minuut drie keer de bal verspeelde, Reijnders die met meer enthousiasme op zijn kauwgum kauwde dan voetbalde. Toen het 2-1 stond deed Bazoer nog zijn uiterste best de voorsprong weg te geven. Het lukte net niet. Dan Kerkez, die een minuut in het veld was toen hij de bal op het hoofd van Beukema legde, kort daarop een tackle à la Neeskens produceerde en vlak voor tijd bij Dani de Wit een ragfijne bal op diens hoofd vlijde. Twee assists binnen een minuut of tien. Dan wil je juichen. Maar dat mocht niet van Kenneth Perez. Die had er wel zin in om die jongen van achttien eens lekker af te zeiken om zijn ongebreidelde vreugde. Onnodig en niet aardig. Er was veel lof voor het spel van Alcántara tegen Ajax, subtiel en effectief, en ook voor dat van de middenvelder Bellingham van Dortmund, dat had moeten winnen van Manchester City of minstens gelijk spelen. Het was de mooiste wedstrijd van de week, vooral door het opvallende voetbal van de Duitsers. Ik wist niet dat Süle zo goed kon meekomen op dit niveau. Hoe vaak hebben we hem niet uitgelachen in de vijf jaar dat hij voor Bayern speelde. Dat Hummels niet is geselecteerd voor het Duitse elftal is lachwekkend, gezien zijn spel in Manchester. Beste man van het veld. Of het zou Bellingham moeten zijn, met zijn gecontroleerde dynamiek. Ik vergeet Haaland niet, maar die valt buiten alle gangbare normen.||https://www.parool.nl/sport/als-het-resultaat-van-een-plan-is-dat-salah-alleen-voor-je-eigen-keeper-verschijnt-heb-je-niet-goed-nagedacht~b0143407/
2022-09-16||Vijf minuten googelen en je gaat bijna zelf dromen van een flexwoning||Toen ik 13 jaar geleden van Zoetermeer naar Amsterdam verhuisde was er al woningnood. Dolblij was ik met mijn rode zeecontainer vlak bij de Spaklerweg. Een pijpenla van tweeënhalve meter breed en dertien meter lang. Klein, smal, maar... een eigen plek. De containerwoning is passé, het politieke toverwoord van nu is ‘flexwoningen’. Landelijk wordt ingezet op 37.500 flexwoningen tot en met 2024. Wethouder Reinier van Dantzig (Woningbouw) wil in Amsterdam de komende jaren 2500 tot 3000 flexwoningen neerzetten, onder meer rond de Gaasperdammertunnel en Riekerpark. Vijf minuten googelen en je gaat bijna zelf dromen van een eigen flexwoning. Houtbouw, zwarte kozijnen, hoog, veel licht. Je eigen tiny house. De woningen variëren in grootte, van 18 vierkante meter tot bijna 60 en zijn herplaatsbaar na tien jaar. Van Dantzig benadrukt overal het grote verschil met containerwoningen. Dit is echt iets mooiers. Zijn enthousiasme is begrijpelijk. De woningnood is zo groot dat mensen snel een dak boven hun hoofd moeten hebben. Maar in de haast moet niet vergeten worden dat het succes van tijdelijke bouw – of het nu containers of flexwoningen zijn – vooral bepaald wordt door de leefkwaliteit. Kun je op tijdelijke plekken een veilige sociale buurt creëren? Hoewel ik fijn woonde, tussen studenten, statushouders en jongeren met een zorgbehoefte, gold dat zeker niet voor iedereen in het containerdorp. Er was geluidsoverlast van schreeuwers naar gevangenen in de tegenovergelegen Bijlmerbajes en er werd veel ingebroken. Dieptepunt was een gewelddadige verkrachting in 2016 op de slecht verlichte route naar het metrostation. In de haast van nu moeten de lessen van de containerwoningen meegenomen worden. Géén afgelegen, slecht toegankelijke plekken waar geen binding met de rest van de buurt is, goede begeleiding van kwetsbare doelgroepen en liever kleinschalig op meerdere plekken dan grote afgesloten blokken. Daarnaast betekende tijdelijkheid in het verleden iets te vaak semi-permanent. Mijn container bleef veel langer staan dan gepland door vertraagde woningbouw. Zeker in de laatste jaren verloederde het complex. Ik vond een andere kamer, maar veel mensen konden niet weg, omdat de doorstroming was gestokt. Iets wat zich dit jaar herhaalt, nu onlangs bleek dat veel jongeren met een dit jaar aflopend jongerencontract geen kant op kunnen. Deze week zei wethouder Zita Pels (Volkshuisvesting) in De Zwijger nog ‘even te gaan overleggen’ met collega-wethouder Van Dantzig (Woningbouw) of flexwoningen meetellen in de bouwambities van jaarlijks 7500 woningen. Het antwoord is makkelijk te geven. Flex is tijdelijk, geen vervanging van een echte woning en als je doorstroming wilt stimuleren móét het boven op de ambitie van 7500 woningen komen en zeker niet ter vervanging ervan. Anders zitten de nieuwe dolgelukkige bewoners over tien jaar muurvast in hun flexwoning. Politiek verslaggever Tim Wagemakers belicht in Republiek Amsterdam een politiek onderwerp uit de stad. Reageren? t.wagemakers@parool.nlLuister ook eens naar onze podcast Amsterdam wereldstad:||https://www.parool.nl/amsterdam/vijf-minuten-googelen-en-je-gaat-bijna-zelf-dromen-van-een-flexwoning~b26d0171/
2022-09-16||Sociale huurvoorraad Amsterdam groeide in 2021, beoogde groei van 3000 woningen niet gehaald ||De gemeente, huurderskoepels en woningcorporaties hebben in hun samenwerkingsafspraken voor de periode 2020-2023 een gezamenlijke ‘woonambitie’ voor de corporatiewoningen vastgelegd. Vrijdag stuurt wethouder Volkshuisvesting Zita Pels (GroenLinks) de gemeenteraad een voortgangsrapportage over deze afspraken, die cijfers bevat tot aan eind 2021. Pels ziet hoopvolle signalen in deze rapportage. Niet alleen werden er in 2021 ruim 2100 woningen toegewezen aan kwetsbare groepen, ‘ruim meer dan het jaar daarvoor’, ook is de sociale huurvoorraad in 2021 gestegen met 619 huurwoningen. “Dat is echt een trendbreuk, in 2020 nam het totale aantal nog af.” Het zal niet genoeg zijn om de bij de start afgesproken groei van drieduizend sociale huurwoningen te halen. Volgens de gemeente was al langer duidelijk dat het getal van drieduizend heel ambitieus was, maar was de ‘trendbreuk die nu zichtbaar is, waarschijnlijk niet mogelijk geweest zonder die ambitieuze plannen’. Al eerder werd bekend dat er in 2021 nog wel 868 sociale huurwoningen werden verkocht. “Wat mij betreft zetten we in op geen verkoop,” zegt Pels nu. “Maar ik snap de posities van corporaties wel; zij hebben het geld nodig om te investeren in nieuwe woningen.” Bij de nieuw uit te werken afspraken volgend jaar wil Pels kijken of het mogelijk is dat geld op een andere manier te regelen, zodat verkoop niet meer nodig is. Uit de cijfers blijkt verder dat de verduurzaming van corporatiewoningen achterblijft, verder dan eerder werd gedacht. De achtergebleven verduurzaming speelt vooral rond CO2-reductie en zonne-energie. Opvallend daarbij is dat een verbeterde CO2-monitor van netbeheerder Liander heeft laten zien dat er in de periode tot 2021 minder CO2 gereduceerd is dan de gemeente aanvankelijk dacht. Daarmee is het resultaat voor 2020 naar beneden bijgesteld. Nog voor het aflopen van de prestatieafspraken wil wethouder Pels in gesprek met corporaties, omdat het nog niet ‘goed genoeg’ gaat. “Daarbij moeten we ook naar onszelf kijken. Kunnen wij iets betekenen in het versnellen van procedures?” Cijfers over 2022 zijn nog niet bekend. Maar ondertussen is wel duidelijk dat mede door de energiecrisis, de stijgende bouwkosten en het personeelstekort, het eerder moeilijker dan makkelijker is geworden om de ambities te halen. Volgend jaar spreken de woningcorporaties, huurderskoepels en de gemeente met elkaar over nieuwe afspraken. Deze moeten na 2023 ingaan.||https://www.parool.nl/amsterdam/sociale-huurvoorraad-amsterdam-groeide-in-2021-beoogde-groei-van-3000-woningen-niet-gehaald~bc174ee7/
2022-09-16||De terugkeer van Linda de Mol is een staaltje hogeschool imagomanagement||Een splijtende kwestie: de hoeveelheid aandacht die media besteden aan de dood van de Queen. Sommige kunnen maar geen genoeg krijgen van het Britse rouwspektakel, anderen begonnen nog geen 24 uur nadat Elizabeth haar laatste adem had uitgeblazen al boos te twitteren: ‘Me dunkt dat er in tijden van oorlog, klimaatverandering en energiecrisis belangrijkere zaken zijn dan de dood van een 96-jarige!’ Nou maakten sommige media het ook wel bont. De BBC spant, pun intended, de kroon, met een non-stopuitzending die nu al tien dagen duurt en inmiddels even lang aanvoelt als het koningsschap van Elizabeth zelf. In Nederland is Blauw Bloed gereanimeerd: het programma werd dit jaar verbannen naar de vrijdagmiddag, en royaltywatcher par excellence Jeroen Snel vertrok als presentator, maar deze week regent het extra uitzendingen. En uiteraard is er een carrousel van koningshuisexperts die iedere avond in wisselende samenstelling in de talkshows mag komen vertellen waar het lijk van Lilibeth die dag nou weer heen is verscheept (pijnlijke afwezige: Marc van der Linden). Lijden media aan hermelijnkoorts? Is het overdreven, of valt het belang van deze gebeurtenis niet te overschatten? En bestaat er een optimale dosis, een magisch punt waarop niet te veel, niet te weinig, maar precíés voldoende aandacht is voor zo’n gebeurtenis? Als het over dosering en timing gaat, is de terugkeer van Linda de Mol een staaltje hogeschool imagomanagement. Na het Voice-schandaal trok ze zich terug uit het publieke leven, waarbij ze aanvankelijk uit de bocht vloog met woeste uithalen naar onder anderen ‘die sneue, intens valse Angela de Jong’. Haar comeback wordt zorgvuldiger georkestreerd. Eerst was daar een emotioneel statement bij Miljoenenjacht, volgende week doet ze ‘exclusief’ haar verhaal in haar eigen blad (‘het enige mediaplatform dat ik nog vertrouw,’ aldus Linda) en dan volgt er dit najaar nog de comedyserie Five Live, waarin ze de rol speelt van een presentatrice van een talkshow wier ex er een nogal wild seksleven op nahoudt. Art imitating life zeg maar, met vast voldoende kwinkslagen om de zaak luchtig te houden, maar zullen de Voice-slachtoffers er ook om kunnen lachen? Ook Linda’s neefje Johnny keert terug op televisie. Niet bij zijn talkshow HLF8, waar hij vorig jaar met betraande ogen afscheid nam vanwege beschuldigingen van mishandeling en seksueel misbruik, maar met het programma Restaurant Misverstand, waarin mensen met dementie worden gevolgd. Onhandige timing, met een strafrechtelijk onderzoek dat nog loopt? En over comebacks gesproken: Lil Kleine, de verticaal uitgedaagde rapper met losse handjes, werd deze week toegevoegd aan de line-up van een festival in Rotterdam, hoewel hij een aantal maanden persona non grata was vanwege het meppen van zijn vriendin. Te vroeg, zo bleek: na woedende reacties op sociale media schrapte de organisatie hem twee dagen later weer. Het bewees eens te meer dat of het nou de dood van een koningin is of de terugkeer van een BN’er in opspraak, je het eigenlijk nooit goed kunt doen.||https://www.parool.nl/kunst-media/de-terugkeer-van-linda-de-mol-is-een-staaltje-hogeschool-imagomanagement~b112d10a/
2022-09-16||Swarovski of een 18-karaats op je hoektand: trendy tandjuwelen zijn overal||Toen een vriendin vorig jaar vroeg: “Saar, kan jij niet zo’n gouden hartje op m’n tand plakken?” stemde tandheelkundestudent Sarah Brinkman (24) daarmee in. Tot dan had Brinkman onder andere spalkjes geplaatst, maar door haar opleiding wist ze precies hoe ze het moest aanpakken met zo’n hartje. De foto van het door haar geplakte hartje werd gedeeld op sociale media. “Zo ging het balletje rollen, ik kreeg steeds meer aanvragen.” Sinds augustus zit ze met haar tandjuwelenbedrijf Milky Wae twee dagen per week op een ruime etage aan de Prinsengracht. Tandjuwelen zijn steentjes die op de tanden worden geplakt, de gangbare term is tooth gem. In tegenstelling tot grillz, ook populair, zijn ze niet uitneembaar. De juweeltjes bestaan uit kleine Swarovskikristallen of platte gouden varianten. “Ik maak kersjes met groene en rode kristallen, maar ze zijn er in nog veel meer kleuren,” aldus Brinkman. Voor het stukje fruit op je tand betaal je bij haar 60 euro, één losse gem kost 30 euro. Verrassend is het niet dat de tooth gems populair zijn. Vooral generatie Z haalt al enige tijd inspiratie uit de jaren negentig en ‘nul’: de tanddecoratie is simpelweg de volgende in de rij. Waar vorig jaar glimmertjes op de vlindertops zaten, vinden we ze nu in de mond. Maar jongeren zijn niet de enigen die meedoen, aldus Brinkman: “Laatst kwam er een vrouw van veertig helemaal uit Breda om een gem bij me te laten zetten.” Dagmar Else Slot (47), mondhygiënist en hoogleraar preventie in de mondzorg bij de tandheelkundefaculteit Acta van de UvA en VU, benadrukt dat het belangrijk is dat een mondzorgverlener, tandarts of mondhygiënist de juwelen aanbrengt. Zij kunnen de mondsituatie het beste beoordelen en geven goed nazorgadvies. Als aan die voorwaarde wordt voldaan, kan het volgens haar niet zo veel kwaad. “Het zetten zelf is niet ingewikkeld, de diagnose- en indicatiestelling is technischer. En belangrijk.” Hiermee doelt Slot op de plek die de juwelen krijgen in de mond. Kunnen andere tanden tegen het steentje aan botsen? Of kan het de lip of het tandvlees irriteren? Slot: “Verder moet het glazuur van tevoren worden gecontroleerd. Een steentje plakken op aangetast glazuur, bijvoorbeeld een beginnend gaatje, is geen goed idee. Je krijgt maar één keer glazuur in je leven. Als dat kapot is, kun je niet meer terug.” Ook benadrukt ze het belang van een professionele beoordeling of de plaatsing geslaagd is. “De afwerking moet glad zijn, randjes zijn namelijk moeilijk schoon te houden.” Hoelang blijft een tooth gem zitten? Brinkman: “Hoe groter en boller het steentje, hoe sneller het eraf gaat. Bij sommigen blijft het langer dan een jaar zitten, anderen zijn het na drie weken alweer kwijt. Zure dranken en ertegenaan stoten met een stokertje kunnen ervoor zorgen dat het steentje er sneller afvalt.” Klanten krijgen bij haar twee weken garantie op de steentjes. Het plaatsingsproces is te vergelijken met het zetten van een slotjesbeugel of een spalkje, zegt Brinkman. “Eerst ets ik het glazuur, wat het tandoppervlak schoonmaakt. Dan spoel en droog ik het. Dit is waar het vaak misgaat: als het oppervlakte namelijk nog vochtig is, hecht de lijm minder goed en valt het sieraad er sneller af. Na het drogen gaat er een bonding op, die wordt uitgehard met een lamp.” Een soort grondverf? “Ja, zo kun je het zien. Daar gaat lijm op en vervolgens het steentje. En dan gaat de lamp er weer op.” En hoe zit het met tandenpoetsen? Brinkman: “Mensen denken vaak dat hun gem er door het poetsen sneller vanaf valt, maar dat is niet zo. Een schone mond is juist ontzettend belangrijk en het steentje moet gewoon blijven zitten, ook als je elektrisch poetst.” “Ik ben gek op sieraden en alles wat glimt – net een ekster. Het kwam veel voorbij op sociale media en een vriendin heeft het ook. Toen ik zag dat er ook gekleurde steentjes waren, was ik verkocht. Ik kon in Utrecht niemand vinden die dit deed, dus ben ik ervoor naar Amsterdam gegaan. Ik heb alleen maar positieve reacties gekregen. Het is wel even spannend hoe de studenten erop zullen reageren als ik weer ga lesgeven.” “Mijn generatie kent tooth gems, iedereen vindt ze cool. Maar kinderen en ouderen hebben vaak zo iets van: wat is dat? Door de tooth gems kan ik me qua uiterlijk – ondanks de richtlijnen van klassiek ballet – toch een beetje onderscheiden. Laatst had ik een vlindertje laten zetten, maar zo’n groter artwork blijft bij mij helaas niet lang zitten.” “Toen ik vrouwen in Londen zag met tooth gems vond ik de steentjes meteen cute. De mijne zijn best klein en zitten bij mijn hoektanden, je ziet ze alleen als ik lach. Binnenkort laat ik op de onderste rij van mijn tanden nog wat gems zetten. Met tandenpoetsen ben ik niet extra voorzichtig, je denkt er op een gegeven moment niet meer over na.”||https://www.parool.nl/ps/swarovski-of-een-18-karaats-op-je-hoektand-trendy-tandjuwelen-zijn-overal~b6672480/
2022-09-16||Mohamed Ihattaren traint nog steeds niet mee met Ajax: ‘Ze zouden me informeren als hij helemaal fit is’||De opvolger van trainer Erik ten Hag weet niet of hij een fitte Ihattaren ook meteen in zijn selectie kan opnemen. ‘Hij voert ook nog gesprekken met onze directie,’ zei Schreuder over de speler die ontbreekt op de lijst van spelers van Ajax die aan de Champions League mogen deelnemen. Ajax huurt Ihattaren dit kalenderjaar van Juventus en moet voor januari beslissen of het de voetballer definitief overneemt. De 20-jarige spelmaker had lang nodig om fit te worden, maar maakte een goede indruk in de voorbereiding op het huidige seizoen. Ajax nam hem echter niet mee naar een trainingskamp in Oostenrijk. De club meldde aanvankelijk dat hij niet helemaal fit was, inmiddels is duidelijk dat Ihattaren kampt met privéproblemen. Begin augustus berichtte deze krant dat Ihattaren wordt ‘geconfronteerd met ernstige bedreigingen in de privésfeer’. De dreiging zou volgens de politie komen uit criminele hoek. Ajax heeft nooit uitgelegd waarom Ihattaren niet meer met de selectie trainde.||https://www.parool.nl/sport/mohamed-ihattaren-traint-nog-steeds-niet-mee-met-ajax-ze-zouden-me-informeren-als-hij-helemaal-fit-is~b4e32408/
2022-09-16||Amsterdam vangt nog eens 130 vluchtelingen op in sporthallen Elzenhagen en Zeeburg||De opvang in de sporthallen is voor maximaal één week, zegt een woordvoerder van wethouder Rutger Groot Wassink. De opvang op het Botel kan eventueel verlengd worden tot 1 oktober. De eerste asielzoekers zullen verspreid over het weekend in de sporthallen aankomen. Sporters van handbalclub VOC werden donderdagavond sporthal Elzenhagen uitgestuurd omdat werklui aan de slag moesten om de hal gebruiksklaar te maken voor de opvang, vertelden ze. Tijdens een training van de dames 1 werden de handbalsters door werklieden van het veld gestuurd. “Ik werd erdoor overvallen dat we binnen drie kwartier het veld moesten verlaten omdat er noodopvang zou komen voor asielzoekers,” zegt een betrokkene van de club. Groot Wassink zegt in een persbericht dat de staatssecretaris van Justitie en Veiligheid ‘opnieuw een dringend beroep op Amsterdam heeft gedaan omdat er een schreeuwend tekort aan noodopvangplekken in Nederland is’. “Ondanks dat Amsterdam al een groot aantal opvangvoorzieningen binnen de gemeentegrenzen aanbiedt, hebben wij besloten opnieuw te helpen omdat het onacceptabel is als er weer mensen buiten zouden moeten slapen. Deze noodgreep toont opnieuw aan hoe slecht het is gesteld met de organisatie van opvang in het land.” De wethouder roept daarom ook andere gemeenten op ‘om snel werk te maken van aanvullende opvangcapaciteit’. “Er zijn gemeenten die nu niet of nauwelijks bijdragen aan de opvang van vluchtelingen. Dat is een onhoudbare situatie. Het kan niet zo zijn dat een minderheid van de gemeenten de problemen oplost. Dit is onze gezamenlijke verantwoordelijkheid. Vluchtelingen verdienen een humane opvang, en het is aan het Rijk en alle gemeenten om die te bieden.” Bestuurslid Robin Ternede zegt dat VOC – waarvan de dames 1 op het hoogste niveau gedeeld koploper is – op het laatste moment voor een ‘voldongen feit’ is gesteld. Hij zegt dat VOC graag zijn steentje wil bijdragen, maar noemt de communicatie slecht. “Als de gemeente het ook van hogerhand krijgt opgedragen, hebben ze geen keuze. Maar waarom precies Elzenhagen en niet een andere sporthal?” “Elzenhagen is een hal die zeven dagen per week maximaal bespeeld wordt en voor 80 tot 90 procent door onze club,” zegt Ternede. “Zijn er geen hallen in Amsterdam waar het ongemak minder is?” “Ik snap dat mensen opgevangen moeten worden en niemand mag op straat slapen,” zegt de betrokkene van de club. “Dat wij moeten wijken is niet meer dan normaal, maar de manier waarop niet. De communicatie is uiterst zwak te noemen.” Ternede zegt dat de club met de handbalbond gaat overleggen om de thuiswedstrijd van het eerste dameselftal zaterdag af te gelasten. “De training van donderdag is niet afgemaakt en vrijdag kan er ook niet getraind worden. Dus wij kunnen zaterdag niet spelen.” De uitvoering van de tijdelijke noodopvang is in handen van het Centraal Orgaan opvang asielzoekers (COA). ‘Het COA zal zorgen voor bemensing, zorg en veiligheid. Er zullen in de opvanglocaties geen kinderen of alleenstaande minderjarigen worden opgevangen en er is met het Rijk afgesproken dat er geen personen met een bekend overlastverleden worden opgevangen,’ aldus de gemeente. Volgens de woordvoerder van Groot Wassink is er ‘voor bijna alle scholen met gymlessen en sportclubs inmiddels een vervangende locatie gevonden’.||https://www.parool.nl/amsterdam/amsterdam-vangt-nog-eens-130-vluchtelingen-op-in-sporthallen-elzenhagen-en-zeeburg~b14e4aec/
2022-09-16||Kabinet kijkt toch naar coronapas voor horeca en recreatie: ‘Sommige sectoren hebben die keihard nodig’||Om het land zo veel mogelijk open te houden, wordt er voortaan gewerkt met plannen waarbij branches stapsgewijs (preventie)maatregelen moeten nemen, besloot het kabinet vrijdag. Die variëren van spatschermen en looproutes als het virus weinig problemen geeft – tot mondkapjes en een coronapas (3G) in het slechtste scenario in een aantal sectoren. Ook cafés en discotheken moeten daaraan geloven, legt het kabinet hen nu op. Het coronatoegangsbewijs kan helpen om algemene sluiting van winkels, theaters en kroegen te voorkomen, zegt minister van Economische Zaken Micky Adriaansens (VVD) in een toelichting. “Sommige sectoren zeggen het keihard nodig te hebben om open te blijven, ze vragen er zelf om als alternatief voor sluiting. Dus ik zal me daar hard voor maken.” Afgelopen voorjaar stemde een meerderheid van de senaat het coronatoegangsbewijs nog weg, waarna het kabinet de optie ook uit de nieuwe wetgeving sloopte. Maar Adriaansens denkt dat de parlementaire steun voor de 3G-coronapas toeneemt nu sectoren – en werkgeversorganisaties – er zelf om vragen. “Cultuurinstellingen en evenementenorganisatoren zeggen: help ons, we hebben dat nodig. Daarom bekijken we opnieuw het draagvlak hiervoor in de Kamer.” Het gaat dan om de 3G-variant, die geeft een groen vinkje als je negatief getest, genezen of gevaccineerd bent) of 1G, wat betekent dat iedereen moet testen. 2G (waarbij ongevaccineerden niet welkom zijn) is ‘een politieke no go’, stelt Adriaansens. Met een ‘thermometer’ en een ‘maatregelenladder’ per sector hoopt het kabinet de samenleving en economie zo lang mogelijk open te houden bij een heropleving van het coronavirus deze derde winter met corona. Dit najaar wordt er ook breder geadviseerd over eventuele (lockdown)maatregelen, met naast het OMT een zware stem voor het nieuwe MIT, het Maatschappelijk Impact Team, onder voorzitterschap van Jolande Sap. “Met de virusvariant die we nu hebben, hoop en verwacht ik dat we echt een heel eind kunnen komen deze winter met lichtere, preventieve maatregelen.” De totstandkoming van de sectorplannen verliep allesbehalve vlekkeloos. Aanvankelijk weigerde Koninklijke Horeca Nederland een concept in te dienen bij het ministerie, uit onvrede met het coronabeleid tot dusver. Daarna leverde de ‘ongeplaceerde horeca’ wel een plan in, al ontbraken daarin tal van maatregelen. Die heeft het kabinet nu wel opgenomen in het sectorpakket: de gezondheidscheck, het zelftestadvies, de coronapas (1G of 3G) en mondkapplicht worden nu alsnog opgelegd als het virus hard rondgaat. “Er zit altijd spanning op, dat is logisch,” zegt Adriaansens. “De horeca heeft heel veel last gehad van corona, denk alleen al aan het nachtleven. En het is ook niet makkelijk om iedereen op één lijn te krijgen, een discotheek is compleet anders dan een kroeg op de hoek.”||https://www.parool.nl/nederland/kabinet-kijkt-toch-naar-coronapas-voor-horeca-en-recreatie-sommige-sectoren-hebben-die-keihard-nodig~b9d96dbb/
2022-09-16||De Amsterdamse haven uitbreiden in het groen? Kamer dwingt kabinet tot onderzoek||Deze week stemde een krappe, door rechts gedomineerde meerderheid van de Tweede Kamer in met een motie van VVD en CDA om de havenplannen nieuw leven in te blazen. Het kabinet moet daar nu onderzoek naar laten doen. De nieuwe haven zou naast de bestaande Afrikahaven moeten komen in een deel van recreatiegebied Spaarnwoude, dat al decennialang is geoormerkt voor mogelijke havenactiviteiten. Volgens de Kamer kan een extra havenbekken een oplossing zijn voor het verplaatsen van bedrijven die moeten vertrekken voor woningbouw in Haven-Stad. De Kamer vindt de Amsterdamse haven van ‘nationaal belang’ waar ruimte moet blijven voor havenactiviteiten, onder meer voor ‘duurzame energieopwekking’. Amsterdam wil de komende vijftien jaar zeker zeventigduizend woningen bouwen bij Sloterdijk, een deel van Westpoort en in Noord aan het IJ. Een deel van de bedrijven die nu in die gebieden is gevestigd, moet verkassen. Ook dreigen grote havenbedrijven als Cargill en Igma in de knel te komen doordat vanwege woningbouw milieu- en hindernormen strenger worden. In de plannen voor Haven-Stad is niet duidelijk vastgelegd waarheen havenbedrijven dan moeten verhuizen. Het inwisselen van groen voor havengebied is omstreden in de Amsterdamse gemeenteraad. Een voorstel van collegepartij GroenLinks, om vast te leggen dat de Houtrakpolder behouden moet blijven als natuurgebied, kreeg in 2020 net geen raadsmeerderheid. Daardoor blijft de polder in beeld als ‘strategische reserve’ voor uitbreiding van de haven, maar alleen als het bestaande terrein maximaal is benut. “Er is nog heel veel ruimte voor de haven, ook na de realisatie van Haven-Stad,” zegt GroenLinks-fractievoorzitter Zeeger Ernsting. Hij ziet dan ook niets in de motie, waarvan VVD-Kamerlid Daniel Koerhuis eerste ondertekenaar is. “De VVD vindt het niet kunnen dat gemeenten uit Den Haag te horen krijgen dat ze asielzoekers moeten opvangen,” zegt Ernsting. “Maar hier wil de Haagse VVD-fractie Amsterdam dan weer wel dwingen de Houtrakpolder op te offeren.” Het Amsterdamse gemeentebestuur houdt vast aan mogelijke uitbreiding. “Maar deze mogelijkheid komt pas in beeld nadat bestaande haventerreinen maximaal zijn benut en er afstemming is binnen de regio,” benadrukt havenwethouder Hester van Buren. Er is volgens het Amsterdamse college ‘geen directe link ligt tussen Haven-Stad en de Houtrakpolder’, zoals de Tweede Kamer wel ziet. “We zijn van mening dat er geen nieuwe havenbekkens nodig zijn in de Houtrakpolder ter compensatie voor de havengebieden van Haven-Stad die transformeren naar woon-werkgebieden.” Buurgemeente Haarlemmermeer, waarin de nieuwe haven aangelegd moet worden, is fel tegen. “Het open en groene karakter van de Houtrakpolder moet behouden blijven,” zegt een woordvoerder namens het gemeentebestuur. “Deze polder vormt een unieke plek in Haarlemmermeer. Uitbreiding van de haven past daar niet bij. Dit is in juni nogmaals vastgelegd in het coalitieakkoord van Haarlemmermeer, in de omgevingsvisie Haarlemmermeer en het betreffende bestemmingsplan.” Amsterdams verzet tegen de Kamermotie kan van invloed zijn op de welwillendheid in Den Haag ten aanzien van alle infrastructurele wensen die de hoofdstad heeft neergelegd bij het kabinet. Zo wil Amsterdam dat het Rijk meebetaalt aan het doortrekken van de Noord/Zuidlijn naar Hoofdorp, het verlengen van de metroringlijn van Isolatorweg naar Centraal Station, de aanleg van de IJmeerlijn van IJburg naar Almere en de komst van een brug over het IJ. Zaterdag in Het Parool: Peperdure Amsterdamse infrawensen maken in Den Haag geen schijn van kans||https://www.parool.nl/amsterdam/de-amsterdamse-haven-uitbreiden-in-het-groen-kamer-dwingt-kabinet-tot-onderzoek~b05898bb/
2022-09-16||Kenneth Taylor: nét basisspeler bij Ajax en nu al gevraagd voor Oranje||“Geweldig natuurlijk, als je voor het eerst bij Oranje zit,” zei Ajaxtrainer Alfred Schreuder. “Kenneth is enorm trots en blij. Hij heeft het verdiend. En voor de club is het ook geweldig dat een jeugdspeler via Ajax 1 het Nederlands elftal haalt.” Oranje neemt het in de Nations League op tegen Polen (22 september in Warschau) en drie dagen later staat het laatste groepsduel op het programma: tegen België in de Johan Cruijff Arena. Van Gaal maakte nog meer verrassende keuzes in zijn selectie. Zo behoren Ajaxkeeper Remko Pasveer en zijn collega bij Heerenveen, Andries Noppert, tot de groep van 25 spelers, terwijl Justin Bijlow, doelman van Feyenoord, is gepasseerd. Acht Ajacieden kregen een uitnodiging van Van Gaal, onder wie ook Devyne Rensch en Davy Klaassen. Die laatste moet bij zijn club geregeld genoegen nemen met een plek op de reservebank, maar hij bouwde in Oranje als aanvallende middenvelder een hoop krediet op bij de bondscoach. Taylor krijgt vermoedelijk de kans om zich te bewijzen als de speler die een controlerende rol kan vervullen naast Frenkie de Jong. Van Gaal: “We hebben een aantal nieuwe spelers in de selectie opgenomen. Voor ons is dit de laatste mogelijkheid de jongens aan het werk te zien voordat we onze WK-selectie bekend moeten maken. De voorbereidingstijd voor dit WK is extreem kort. Na dit trainingskamp komen we pas op 14 november weer bij elkaar, een week later begint het toernooi al.” De Jong is bij Barcelona geen eerste keus, maar in Oranje is hij een onbetwiste basisspeler. Van Gaal probeerde de afgelopen anderhalf jaar verschillende combinaties uit op het middenveld. Teun Koopmeiners en Marten de Roon maakten als sidekicks van De Jong geen verpletterende indruk, maar zij krijgen een herkansing. Beiden zijn goed aan het seizoen begonnen bij Atalanta Bergamo, gedeeld koploper in Italië. Koopmeiners heeft zelfs al vier keer gescoord in zes duels in de Serie A. Maandag komt de selectie bijeen in Zeist. Zondag neemt Ajax het eerst nog op tegen AZ in Alkmaar. Taylor krijgt in die wedstrijd te maken met tegenstander Jordy Clasie, die wel in de voorselectie van Oranje zat, maar niet is opgeroepen. De ervaren Clasie (31) is bezig aan een sterk seizoen. Hij voert de regie op het Alkmaarse middenveld. AZ is in de eredivisie nog ongeslagen en staat vierde. Clasie draait in zijn team aan de knoppen. Hij dicteert het tempo. “Ik voel me prettig in die rol. Ik ben wat ouder, 31 nu, dan ga je dingen wat sneller zien en begrijpen. We spelen met AZ graag op balbezit, en waar het kan zetten we druk vóóruit op de tegenstander. Dat spel heeft me altijd het meest gelegen. Ik ben daarin de schakelspeler, ik moet het spel op de juiste momenten verplaatsen. Vanuit de kleine ruimte met korte passes naar de grote ruimte met lange passes.” Schreuder roemde gisteren het spel van Clasie en diens rechterhand Tijjani Reijnders. “Clasie is nog steeds heel erg goed. Vooral zijn passing is sterk.” Na zijn periode bij Feyenoord voetbalde Clasie (met wisselend succes) voor Southampton en Club Brugge. In 2018 streek hij neer bij AZ. In Alkmaar moest hij lang op zijn kans wachten, maar na het vertrek van Koopmeiners naar Atalanta is hij de spil in het elftal van Pascal Jansen. “Jordy ziet situaties sneller dan wie dan ook. Hij beheerst heel veel aspecten van het spel, want in het afjagen en bal afpakken is hij ook goed,” zegt Jansen. Clasie kijkt uit naar de wedstrijd tegen Ajax. “Het is op dit moment de beste ploeg van Nederland. Daar wil je je mee meten. Kijken of je mee kan op dat niveau. Ajax en Feyenoord – die duels zorgen voor extra lading.” Helemaal fit is Clasie niet. Hij heeft last van zijn knie. Dat was de reden waarom hij de vorige interlands in maart (waarvoor hij wel was geselecteerd) moest laten lopen. “De knie is na een wedstrijd wat stijf. Maar als ik er tijdens de trainingen rekening mee houdt, door eens een oefening over te slaan of wat gas terug te nemen, kan ik drie duels in acht dagen wel aan.” Dat blijkt uit de cijfers. Van alle internationals, inclusief die uit de voorselectie, heeft Clasie dit seizoen de meeste speelminuten achter zijn naam: 1196. Bijna vier keer zoveel als Klaassen, en twee keer zoveel als Koopmeiners en De Roon.||https://www.parool.nl/sport/kenneth-taylor-net-basisspeler-bij-ajax-en-nu-al-gevraagd-voor-oranje~bfcfeff2/
2022-09-16||Ismail H. (19) bekent dat hij Akram el Idrissi doodschoot in de Rivierenbuurt||Op de achtergrond van de schietpartij speelde gedoe tussen twee jongens om de diefstal van een Rolex. Iemand uit het groepje waar El Idrissi in stond, op het voetbalpleintje aan de Hunzestraat, lijkt eerst zijn zus en vervolgens zijn zwager om hulp te hebben gevraagd, kennelijk omdat hij bang was te worden aangevallen. De zwager lijkt volgens de officier van justitie vervolgens naar Ismail H. te hebben gebeld. Die kwam in de vooravond op een opvallende e-bike naar het voetbalpleintje, met zijn tot vuurwapen omgebouwde gasalarmpistool op zak. Hij zegt het wapen te hebben meegenomen om ‘mensen mee op afstand te houden’. Bij het plein ging hij eerst op een bankje zitten. Hij heeft de politie verteld dat hij bang werd omdat jongens uit het groepje naar hem keken en één jongen zijn hand in zijn tasje stak. Al rennend schoot hij vanaf zo’n 25 meter zeker vijf keer richting het groepje. Akram el Idrissi werd fataal in zijn buik geraakt. Andere kogels belandden in een boom en in het twee meter hoge hek om het voetbalpleintje. De recherche stelde eerder al vast dat Akram el Idrissi mogelijk niet het specifieke doelwit van Ismail H. was, maar dat hij de pech had te worden geraakt. Kort na het schieten lijkt Ismail H. meerdere keren naar zijn zwager te hebben gebeld, die zelf niet in de stad was. Het gasalarmpistool waarmee Akram el Idrissi is doodgeschoten, is bij H. aangetroffen toen hij op 20 juni werd gearresteerd. Met hetzelfde wapen blijkt op 10 en 12 maart op bakkerij Marrakech aan Tussen Meer in West te zijn geschoten, en op 3 april vanuit sportschool Train More aan het Bos en Lommerplein. Voor die laatste zaak wordt Ismail H. ook vervolgd. De verdachte zal psychisch worden onderzocht in een kliniek. De aanklager had gewild dat Ismail H. naar het Pieter Baan Centrum zou gaan, maar de onderzoeksrechter kiest voor een kliniek die beter is ingericht op jongeren.||https://www.parool.nl/amsterdam/ismail-h-19-bekent-dat-hij-akram-el-idrissi-doodschoot-in-de-rivierenbuurt~bcea8213/
2022-09-16||Onderzoek mondkapjesdeal: Van Lienden misleidde de overheid, ‘geen nieuwe feiten’ over De Jonges rol||De zaak draait om de enorme deal die het ministerie van Volksgezondheid (VWS) in het voorjaar van 2020 sloot met Sywert van Lienden en zijn twee compagnons. Van Lienden was in die periode veelvuldig in de media met een initiatief waarin hij stelde ‘om niet’ mondkapjes voor de zorg te regelen. ‘Over de aanbieding van RGA (Van Lienden, red) wordt vervolgens negatief geadviseerd door het inkoopcentrum LCH. Mediq ondertekent de formele kooporder dan ook ‘onder protest’’, schrijven de onderzoekers in het lijvige rapport. Minister Conny Helder (Langdurige Zorg, VVD) deelde het zojuist met de Tweede Kamer. Volgens Helder zijn er over Hugo de Jonge’s betrokkenheid ‘geen nieuwe feiten’ bekend geworden. Wel erkent ze dat het inkoopcentrum LCH gepasseerd werd door de politieke druk van het ministerie van Volksgezondheid, om maar zoveel mogelijk beschermingsmiddelen te kopen. Dat Van Lienden cs winst maakten, was bekend, maar speelde geen rol vooraf bij de selectie: meer leveranciers maakten winst, voor de overheid telde alleen ‘prijs, kwaliteit en leveringszekerheid’, zegt Helder in een toelichting. Dat Van Lienden zoveel miljoenen zou overhouden, was niet bekend, zegt Helder. “Dat de winst zoveel zou zijn, daar was men niet van doordrongen. Maar het was niet ongebruikelijk dat er winst gemaakt kon worden.” De minister herhaalt dat Van Lienden cs het ministerie misleidde door ‘een onjuiste voorstelling van zaken’ vol te houden: de buitenwereld dacht dat de mediapersoonlijkheid geen winst zou maken, ook zou hij ‘partijen bewust tegen elkaar uitspelen’ en een rookgordijn optrekken rond de commerciële tak. Van Lienden heeft ook niet alle informatie gedeeld met de onderzoekers van Deloitte, het ontbreekt nog aan geluidsopnames en de financiële administratie is ook niet gedeeld. Grote bedrijven als CoolBlue, Randstad en KLM hielpen hem. Vorig jaar bleek echter dat Van Lienden en zijn zakenpartners helemaal niet onbezoldigd aan de slag gingen, maar zelfs 28 miljoen euro aan de deal overhielden. De levering van de mondkapjes bleek niet via de charitatieve stichting Hulpgoederen Alliantie te zijn gegaan, maar via de commerciële bv Relief Goods Alliance (RGA). Van Lienden claimt dat hij door de overheid gedwongen werd om commercieel te gaan opereren. Volgens eerdere publicaties was een topambtenaar ervan op de hoogte dat Van Lienden winst zou maken, dit ‘ondernemersrisico’ werd met een ‘opslag’ verrekend. Uit opgenomen gesprekken blijkt dat het verhaal dat Van Lienden ‘om niet’ de zorg wilde helpen, slechts een verhaal voor de bühne was. Intern jubelde de mondkapgroothandelaar al in april 2020 dat hij miljonair zou worden. “We gaan gewoon die shit naar Nederland halen en we worden alle vier miljonair,” zei Van Lienden tijdens een werkoverleg. Van Lienden stelt nu dat die uitspraak ‘uit de context van het gesprek van 3,5 uur is gehaald’. Het Openbaar Ministerie richt strafrechtelijk de pijlen op Van Lienden en zakenpartners Bernd Damme en Camille van Gestel, op het Binnenhof kijkt iedereen vooral naar de politieke vingerafdrukken op het dossier: wat wisten toenmalige bewindspersonen Hugo de Jonge en Martin van Rijn? In hoeverre waren (top)ambtenaren op de hoogte van de potentiële miljoenenwinst voor het trio? De Jonge, die voor Van Lienden werd benaderd over de deal, stuurde hem door naar zijn topambtenaren. “Hugo, op jouw verzoek ben ik gaan knuffelen met Sywert. Dat is bijna een dagtaak,” schrijft een ambtenaar aan de bewindsman. En later appt De Jonge naar een ander: “Je kunt die Sywert beter inside pissing out hebben dan outside pissing in,” waarmee de CDA-minister bedoelt dat hij een criticaster van het coronabeleid liever in de buurt houdt dan op afstand kritiek laat spuien. “Ik hoop echt dat het lukt.” Volgens Helder is er over De Jonge’s rol niet meer bekend geworden. Hugo de Jonge, in het huidige kabinet minister voor Wonen, wilde vrijdagmiddag niet reageren op het rapport. Van Lienden reageert vrijdagmiddag namens RGA via Twitter. Hij schrijft dat het rapport ‘stelt dat er geen onregelmatigheden zijn aangetoond’. De willekeurige Nederlander zal volgens Van Lienden en zakenpartners denken dat het ‘niet eerlijk’ is wat er gebeurd is: ‘Hij zei dat hij het allemaal voor niks deed, maar toch verdiende hij miljoenen.’ Maar dat is volgens het trio echter het ‘gezamenlijke resultaat van de samenloop van omstandigheden en van een uitspraak die consequent door de media uit zijn verband is gerukt en daarmee een eigen leven is gaan leiden’.||https://www.parool.nl/nederland/onderzoek-mondkapjesdeal-van-lienden-misleidde-de-overheid-geen-nieuwe-feiten-over-de-jonges-rol~b4ed97bc/
2022-09-16||Snackspert Eke Bosman brengt een ode aan Amsterdamse snackbars: ‘We mogen best genieten van iets ongezonds’||Bosman groeide op in Deventer en verhuisde na zijn opleiding journalistiek in 2015 naar Amsterdam. Een jaar eerder startte hij Instagramaccount Snackspert, waar inmiddels meer dan 91.000 volgers zijn snackrecensies lezen. Bij de middagshow van Frank Dane op 538 is Bosman online content creator. “Ik breng elke week een ode aan een Amsterdamse snackbar. Zie het als een opvoeding van alle lezers. Als je iets slechts met veel calorieën gaat eten, is het zo zonde om iets goors te kiezen. Oftewel: als je gaat zondigen, doe het dan met iets goeds. Daar wil ik met mijn tips voor zorgen.” “Ja, het gaat altijd over die snackbar op de hoek. Waarom zou je daar naartoe blijven gaan, als er zoveel goede zijn? Eiburgh Snacks in Oost heeft fantastische stoofvlees, cafetaria ‘t Eefje in West heeft een heerlijke cheesecrack: een kaasstick met krokante korst. Ook zijn er snackbars met goede kwaliteit frituurvet, aardig personeel, ga zo maar door. Zulke zaken verdienen meer respect en lof.” “Ook al heb ik ontzettend veel snackbars bezocht, ik zit denk ik nog maar op 10 procent van Amsterdam. Dat is het fijne van zo’n grote stad, ik kan nog jaren door. We proberen thuis telkens een andere snackbar te bezoeken. Alleen als Ajax heeft gespeeld ga ik naar dezelfde: automatiek Constantijn in West. Dan zitten er een paar biertjes in en wil ik er niet meer te ver voor fietsen.” “Nee joh! Net als dat voetbal me blijft boeien, blijf ik gelukkig worden van een frikandel. Zo’n zeven jaar geleden kreeg Rens Kroes alle ruimte om te promoten dat we gezond en klein moesten eten. Ik ben blij dat we onszelf nu, ik denk mede door corona, meer gunnen. We mogen best genieten van iets ongezonds.” “Zeker, het woord ‘snackbar’ is een breed begrip. Vegan, glutenvrij, hipster, loempia, het komt allemaal voorbij. Wat vegan betreft vind ik vooral de nepkipsnacks goed. Die zijn vaak smeuïger dan echte kipsticks. En voor de vegetariërs, laten we eerlijk zijn: de kaassouflé blijft onovertreffelijk.” “Het assortiment is hier vrij compact. Hoe zuidelijker je in Nederland gaat, hoe meer aanbod er is. België is al helemaal een waar snackparadijs. Amsterdamse snackbars zouden van mij meer mogen experimenteren. Wie weet kan mijn rubriek daarbij helpen. Want als ze iets bijzonders hebben, komen ze natuurlijk eerder in de rubriek.” “Zeker weten, hoe meer tips hoe beter. Ik kan wel elke keer dezelfde frikandel gaan eten, maar ik probeer liever iets nieuws.” “Ik schrijf frietpatat en dat heeft de PS-eindredactie gelukkig goedgekeurd. Lijkt misschien kinderachtig, maar patat of friet is ontstaan uit patates frites. Beide ‘kampen’ hebben dus gelijk. Alleen als ik in België ben zeg ik friet. Maar ja, ik ga in Duitsland ook geen Nederlands praten.” Lees de eerste editie van Snackspert.||https://www.parool.nl/nederland/snackspert-eke-bosman-brengt-een-ode-aan-amsterdamse-snackbars-we-mogen-best-genieten-van-iets-ongezonds~b5700898/
2022-09-16||Derk Sauer: ‘Poetin heeft één optie over om de totale ondergang te voorkomen’||Ik belde met Oleg die ons huis in Moskou bewaakt zolang wij weg zijn. “Wat vind jij van het Oekraïens offensief,” vroeg ik. “Waar heb je het over,” zei Oleg. “Dat meen je niet,” riep ik, “het Russische leger is op de vlucht. Jullie worden Oekraïne uitgejaagd.” “Daar heb ik niks van gehoord,” zei Oleg. “Op het nieuws zeggen ze dat alles goed gaat. Maar ik kijk eigenlijk nauwelijks meer tv. Op die talkshows schreeuwen ze alleen maar. Ik ben lekker gaan vissen deze week. Ze zoeken het maar uit.” Zoon Tom, die nog in Moskou is, herkent dit beeld. “Je hebt een fanatieke groep van Russen die voor of tegen de oorlog zijn, maar de meesten hebben zich ervan afgekeerd. Ik zie het ook op mijn werk. Dat zijn vooral jonge mensen. Zelfs zij hebben vaak geen idee wat er speelt. Het is echt surreëel.” Oleg – en miljoenen Russen met hem – mogen dan hun ogen sluiten voor de verschrikkingen op het slagveld, de harde werkelijkheid is dat de oorlog steeds dichterbij komt. Sinds het offensief is van Poetin nog niets gehoord, maar hij zal iets moeten doen om een totale nederlaag af te wenden. Zijn beste troepen, zo’n twintigduizend, zijn ingesloten bij Cherson en kunnen nauwelijks nog bevoorraad worden. Als die in de pan worden gehakt – of waarschijnlijker – zich overgeven, dan is er vrijwel niets over van het zo machtig geachte Russische leger. Hardliners op Telegram schreeuwen om algehele mobilisatie. Alleen zo kunnen de tekorten aan mankracht worden aangevuld. Dan wordt Olegs zoon, die net zijn dienstplicht heeft vervuld, opgeroepen. En dat is werkelijk het allerlaatste wat Oleg wil. “Het is daar een grote corrupte bende. Ik moest zelf laarzen en een dikke jas voor hem kopen, want de kleding van het leger viel zo uit elkaar.” Of mobilisatie helpt, is de vraag. Bij de jaarlijkse oproep voor de dienstplicht kwam dit voorjaar slechts 30 procent van de rekruten opdagen. De rest was onvindbaar. Met een mobilisatie zal het niet anders gaan. Russen mogen in peilingen aangeven dat ze achter Poetin staan, maar als het op vechten aankomt maken ze een heel andere keuze. “Russen hebben geen enkele aandrang om op Oekraïners te schieten,” analyseert de bekende Russische journalist Leonid Bersjidski. “Poetin heeft gefaald om Russen ervan te overtuigen dat Oekraïners fascisten zijn. Hij is een mislukte Hitler.” Een mislukte Hitler met kernwapens is geen fijn beeld. “Rusland heeft alleen nog superioriteit in brute vuurkracht,” zegt Vladimir Pastoechov van University College Londen. Hij voorspelt dat het aantal burgerslachtoffers in Oekraïne dramatisch zal toenemen. Op Russische talkshows roepen ‘analytici’ op Oekraïne volledig plat te bombarderen. Het is de enige manier om snel wraak te nemen. Dat het hier oorlogsmisdaden betreft, is allang geen issue meer voor de Russen. De Oekraïense politicoloog Viktor Nebezjenko hoopt op een mogelijk verbond tussen ontevreden oligarchen en generaals om Poetin uit te rangeren. “Er ontstaat een unieke situatie. Oligarchen kunnen geen kant op. In Rusland stort de economie in elkaar, en daarmee verdwijnt hun vermogen. Door sancties kunnen ze niet naar het Westen. In het leger wisselt Poetin generaals als onderbroeken. De commandant van het Westerse district hield het twee weken vol, diens voorganger drie weken. Alleen Poetins vriend en minister van Defensie Sjojgoe blijft zitten. Dat zet veel kwaad bloed.” Hoe zo’n coup tegen Poetin eruit moet zien blijft alleen onduidelijk. Vooralsnog is zijn presidentiële garde volledig loyaal. Oud-commandant van het Amerikaanse leger in Europa Ben Hodges schetst een nog dramatischer beeld. “De oorlog luidt niet alleen het einde van Poetin in, maar van de hele Russische Federatie. Zoals de Sovjet-Unie in 1992 in elkaar stortte, zal dat nu met Rusland gebeuren.” “Rusland is onmetelijk groot en telt meer dan 120 etnische groepen en volkeren. Juist de verarmde deelrepublieken leveren alle soldaten die als kanonnenvoer aan het front dienen. Daar vallen ook de hardste economische klappen. En daar zal de roep om afscheiding het luidst klinken.” Poetin is sinds afgelopen week volledig de regie kwijt. Vrede sluiten – met bijbehorend gezichtsverlies – is de enige echte optie om de totale ondergang te voorkomen. Maar rationele besluiten heeft Poetin sinds februari niet meer genomen. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/derk-sauer-poetin-heeft-een-optie-over-om-de-totale-ondergang-te-voorkomen~b1225236/
2022-09-16||Kabinet wil prijsplafond voor stroom en gas||Het was eigenlijk de bedoeling dat een overleg tussen het kabinet en de energiemaatschappijen vrijdag al tot afspraken zou leiden, maar dat is niet gelukt. Maandag wordt er verder gesproken. In de tussentijd moeten de partijen uitzoeken wanneer het prijsplafond kan worden ingevoerd, hoe de juiste mensen bereikt kunnen worden en hoeveel het gaat kosten. De hoop in Den Haag is dat zo’n plafond ingesteld kan worden, maar de vrees is dat met name de leveranciers dit niet of te laat voor elkaar zullen krijgen. In gesprek met de Tweede Kamer zeiden grote energieleveranciers de komende maanden werk te kunnen maken van zo’n maximum. Maar voor kleinere energiemaatschappijen is het mogelijk lastig. Energieminister Rob Jetten zei donderdag al tegen de Kamer dat een prijsplafond voor dit najaar erg lastig wordt. De vraag is of het bijvoorbeeld per 1 januari 2023 wordt, of pas op de langere termijn. Dan zou de ingreep vooral helpen de energienota voorspelbaarder te maken voor huishoudens. Jetten overlegde vrijdagochtend vroeg al met energieleveranciers, nog voor de ministerraad. Dat gesprek was constructief, en ook de energiemaatschappijen willen meewerken, zegt hij. Alleen de besprekingen vragen nog ‘verdere uitwerking’, waardoor het wat langer duurt. Jetten hoopt het volledige pakket op Prinsjesdag naar buiten te brengen. Het kabinet heeft wel al beloofd dat mensen deze winter niet worden afgesloten vanwege betalingsproblemen. Maar welke oplossing daarvoor wordt geboden, is ook nog niet bekend. Volgens ingewijden wordt gesproken over een fonds en kredieten voor energiebedrijven. “Ik snap dat mensen snakken naar duidelijkheid,” zegt de bewindsman. “Maar ik vind ook, juist omdat het om de zorgen van zoveel Nederlanders gaat, belangrijk om het in één keer goed te presenteren als het ook helemaal gereed is.” Het kabinet is op zoek naar mogelijkheden om huishoudens te compenseren voor de hoge kosten voor levensonderhoud, met name doordat de energieprijzen bijzonder hoog zijn opgelopen. Het instellen van een prijsplafond zou kunnen helpen. De verwachting is niet dat het plafond voldoende zal zijn om de hele koopkrachtvermindering te compenseren. Er zijn meer steunmaatregelen in de maak. Ook de Amsterdamse wethouder Marjolein Moorman (Armoede) zei deze week dat ze hoopte op een maximumprijs voor stroom en gas: “Alleen dan kun je echt schrijnende situaties voorkomen.”||https://www.parool.nl/nederland/kabinet-wil-prijsplafond-voor-stroom-en-gas~bf0d5ed9/
2022-09-16||Tbs voor psychotische verdachte na doden vader in Zuidoost||Volgens de rechtbank moet R. niet gestraft maar langdurig behandeld worden. Deskundigen hebben vastgesteld dat hij zijn daad heeft gepleegd terwijl hij volledig in de ban verkeerde van een psychose. Van enige vrije wil was geen sprake. Het slachtoffer werd ‘s ochtends vroeg door een wijkverpleegkundige in de woning gevonden. Daar was de zoon van de man op dat moment ook aanwezig. R. belde alarmcentrale 112 en zei dat er ‘iemand is vermoord’ en dat hij dat had gedaan. Kort daarna hield de politie hem in de woning aan. De man heeft verklaard dat hij in de bewuste nacht met zijn vader aan het praten was. Zijn vader zou iets hebben gezegd dat bij hem niet in goede aarde viel, maar hij kan zich niet meer herinneren wat. De twee mannen raakten in gevecht. De verdachte zegt dat hij een black-out kreeg en niet meer weet hoe een en ander is verlopen. De bejaarde man is gewurgd of gesmoord. “Het slachtoffer was bang voor zijn zoon, maar bood hem onderdak”, aldus de rechtbank. “Dit is hem fataal geworden.” De rechtbank heeft in het vonnis de eis van de officier van justitie gevolgd. Bij het opleggen van de maatregel heeft de rechtbank als voornaamste voorwaarde bepaald dat R. zich direct moet laten behandelen in een forensisch-psychiatrische kliniek.||https://www.parool.nl/amsterdam/tbs-voor-psychotische-verdachte-na-doden-vader-in-zuidoost~b647e5c2/
2022-09-16||Twee euro korting bij de slager voor een uurtje helpen in de wijk: in de Indische Buurt werkt het al tien jaar||Niet veel mensen weten het, maar in Oost en dan met name in de Indische Buurt, zijn zo’n 15.000 makkies in omloop. Eén makkie is twee euro korting bij slagerij A’dam, supermarkt El Jahwara of vishandel Volendam (alleen gebakken vis of haring). Of een kopje koffie in Bar Joost. Twee makkies is een maaltijd bij de Dappere Dames in buurthuis Batavia of een broodje van Pita Queen, voor vier makkies kun je naar de film in Studio K en voor tien makkies krijg je een massage van een half uur bij Meander Massage. Met veertien makkies kun je terecht bij Irma Frans Pedicure. Makkies zijn te verdienen met vrijwilligerswerk. Eén uur is één makkie. Een oudere buurtbewoner helpen met een klusje of een boodschap, meehelpen in de kringloopwinkel of schaakclub of maaltijden verzorgen in een buurthuis. Er doen in Oost zeventien organisaties mee waar makkies te verdienen zijn, en er zijn zo’n veertig plekken om die weer uit te geven. Op dit moment zijn er zo’n 900 vrijwilligers met makkies op zak. “Het doel van de makkie is tweeledig, dat is het mooie,” zegt Carolien de Heer (PvdA), stadsdeelbestuurder in Oost. “Mensen kunnen makkelijk makkies verdienen door zich in te zetten voor de buurt. Daar geloof ik heilig in: mensen mee laten doen in de maatschappij. Zo verdienen ze korting op producten. Dat is fijn voor die mensen, maar ook fijn voor de organisaties die weer aan klantenbinding doen.” Het initiatief ‘Samen is een makkie’ begon precies tien jaar geleden. In de beginjaren was de makkie alleen bedoeld voor mensen die recht hadden op een uitkering, maar dat is losgelaten. Er is geen inkomenstoets, de makkie is voor iedereen. De Heer: “Je ziet in de praktijk dat de makkie wordt gebruikt door mensen die het wat minder breed hebben. Het vaakst worden makkies ook uitgegeven in de supermarkt, bakker of slager. Of aan dure producten zoals een pak luiers. Echt de basisdingen.” Vrijwilliger Naïme el Baroudi verdient haar makkies voor haar werk bij de Dappere Dames: administratie, soms meehelpen met koken of kinderactiviteiten. “Ik geef ze altijd uit aan groente, fruit en vleeswaren, maar ik zie ook moeders die ze uitgeven aan een flinke korting op zwemlessen voor hun kinderen. Dat is toch mooi meegenomen.” Bij Pita Queen komen dagelijks tussen de acht en zestien mensen een broodje halen met makkies. Eigenaar Mo Mahraoui: “We hebben leuke producten, maar toch wel duur. Heel veel mensen in deze buurt zitten qua budget niet zo hoog. Nu komen ze eten, en ze vinden het prachtig.” Mahraoui doet mee om mensen een goed gevoel te geven. “Soms schamen ze zich best wel een beetje: ‘Kan ik met makkies betalen?’ Dan stel ik ze gerust. Kies maar gewoon, het komt goed. Dan eten ze met makkies met het hele gezin.” Pita Queen heeft maandelijks een omzet van 3500 tot 4000 euro aan makkies. Het stadsdeel betaalt dat 80 tot 100 procent aan de zaak terug. Het tienjarig jubileum van de makkie wordt vrijdagmiddag gevierd in de Meevaart in de Balistraat, met muziek, workshops en een makkiemarkt. Het stadsdeel is ambitieus. De Heer: “Het liefst willen we dat de makkies zich als een olievlek over de stad verspreiden. De makkie heeft echt een meerwaarde, zeker in deze tijd. Mensen hebben het moeilijk.” Maar eerst moet het systeem worden gedigitaliseerd. De makkie heeft nu nog een papieren vorm, en dat geeft een administratieve toestand, zeker voor de winkeliers. De Heer: “Het streven is dat die automatisering medio volgend jaar klaar is. Hoe eerder hoe beter. Ik gun dit andere stadsdelen ook.”||https://www.parool.nl/amsterdam/twee-euro-korting-bij-de-slager-voor-een-uurtje-helpen-in-de-wijk-in-de-indische-buurt-werkt-het-al-tien-jaar~b77f1e9e/
2022-09-16||Oud-speelsters: ook Ajax Vrouwen slachtoffer van Marc Overmars. ‘Hij zag ons als flirtmateriaal’||Overmars betastte een speelster in de fysioruimte op de massagetafel in aanwezigheid van nog een speelster, zeggen twee toenmalige speelsters. “Hij deed het af als grap, maar zo werd het niet beleefd,” aldus een van hen. Overmars betrad volgens de twee vaker de fysioruimte, die geldt als een safe space waar ook de trainer niet ongevraagd binnen komt, omdat vrouwen soms zonder shirt of broek op de massagetafel liggen. Een andere oud-speelster zegt: “Ik wist van een paar speelsters dat ze ervaringen hadden die niet in de haak waren.” De drie willen anoniem blijven. Overmars laat via een woordvoerder van zijn nieuwe club Royal Antwerp FC weten niet te willen reageren op het vermeende incident in de fysioruimte. Andere oud-speelsters van Ajax zeggen het voorval, dat zou dateren uit de eerste jaren van het directeurschap van Overmars, niet of hooguit bij gerucht te kennen. Een enkeling wil het bevestigen noch ontkennen. Marjan Olfers, als hoogleraar sport en recht veelvuldig betrokken bij onderzoek naar grensoverschrijdend gedrag in de sport, zegt dat haar ‘is aangegeven dat ook speelsters bij Ajax’ last hebben gehad van grensoverschrijdend gedrag door Overmars. Merel van Dongen, van 2015 tot 2018 Ajacied, zegt geen negatieve ervaringen te hebben met Overmars. “Maar je hoorde weleens wat. Hij maakte weleens een opmerking waarvan je dacht: niet zo netjes, niet professioneel. Hij zag ons niet alleen als werknemer, maar ook als flirtmateriaal.” Volgens betrokkenen was het voor het vrouwenteam ook prettig dat Overmars als beleidsmaker geregeld de vrouwenafdeling op De Toekomst bezocht. Zo voelden ze zich serieus genomen. Toenmalig trainer Ed Engelkes zegt er nooit iets negatiefs over te hebben gehoord. “Hij kwam regelmatig langs, vooral om met mij te brainstormen. Ik was blij met de aandacht.” De in 2012 aangetreden Overmars vertrok in februari plotseling bij Ajax, vlak voordat NRC zou publiceren over zijn grensoverschrijdende gedrag. De maand daarop ging hij aan de slag als technisch directeur van Antwerp. In mei meldde Ajax na intern onderzoek dat ‘een aantal vrouwen binnen Ajax is geconfronteerd met ongewenst gedrag’ door Overmars. ‘Dit varieert van foute grappen en denigrerende of kwetsende opmerkingen, tot een ongewenste arm om de schouder en ander opdringerig gedrag.’ Ajaxmanager en oud-speler Daphne Koster noemt het ‘heel pijnlijk’ dat het zoveel jaar heeft kunnen duren. “Maar het heeft grensoverschrijdend gedrag wel bespreekbaarder gemaakt binnen Ajax. Of er echt een cultuuromslag is – dat is te vroeg om te zeggen. Maar de sleutel is dat het bespreekbaar wordt en openlijk wordt afgekeurd. Dat gebeurt nu meer.” Begin dit jaar werd verondersteld dat alleen ondersteunend personeel te maken had gehad met grensoverschrijdend gedrag van Overmars. Een eerste aanwijzing dat dit ook het vrouwenteam zou kunnen betreffen, vormde een NPO-documentaire deze zomer, waarin Koster zei dat Ajaxspeelsters al jaren onderling spraken over grensoverschrijdend gedrag van Overmars. Als nieuwkomers (de vrouwentak werd in 2012 opgericht) durfden ze dat niet aan te kaarten binnen de club.||https://www.parool.nl/amsterdam/oud-speelsters-ook-ajax-vrouwen-slachtoffer-van-marc-overmars-hij-zag-ons-als-flirtmateriaal~bf3a893c/
2022-09-16||Haute Photografie op het Museumplein: duizend vierkante meter met werk van meesterfotografen en nieuwe talenten ||De eerste Amsterdamse editie van Haute Photographie (‘hoge fotografie’) is niet op het plein voor het Olympisch Stadion, zoals oorspronkelijk de bedoeling was. Daar staan The Streamers dit weekeinde. In plaats daarvan is de beurs neergestreken op het Museumplein waar voor deze gelegenheid een duizend vierkante meter groot paviljoen is verrezen. Galerist Roy Kahmann omschrijft de beurs als een groepsexpositie waarop werk wordt getoond van de ‘jongste en spannendste talenten van het moment’ én de ‘meesters uit de fotografiegeschiedenis’. Dat is ook het soort fotografie dat hij doorgaans in Kahmann Gallery, op de Lindengracht in Amsterdam toont: vintage prints en zilvergelatinedruk, veel kunstzinnig zwart-wit met schaduwspel en verantwoord artistiekerig naakt. De setting lijkt een beetje op Frieze, de Londense kunstbeurs in Regent’s Park: een tent, maar het is alsof je in een museum loopt. Kahmann toont er werk van aanstormende talenten als Neeltje de Vries (vrouwelijke naakten in zwart-wit), Jesaja Hizkia (kleurrijke vormen en schaduwen) en Sara Punt (kunstzinnige uitsnedes van het vrouwelijk lichaam). Hij nodigde daarnaast zeven galeries uit, allemaal uit het buitenland, die volgens hem een aanvulling vormen op Unseen, de fotobeurs die op dit moment in de Westergas plaatsvindt. Die brengt werk van topfotografen als Walker Evans (1903-1975) en Arnold Newman (1918-2006) naar Amsterdam. Mickey Hoogendijk toont The Meeting of the Waters, haar naar Helmut Newton knipogende serie zwart-witfoto’s van sterke, naakte vrouwen op het drooggevallen wad. Er zijn foto’s te zien van popsterren die Amsterdam aandoen, onder wie David Bowie, Prince en Jimi Hendrix. Er hangt een geweldig portret van André Hazes in zijn Amsterdamse kantoor. Op zijn bureau ligt De Gouden Gids, een pakje Caballero en staat – hoe kan het ook anders – een blikje Heineken. De foto werd gemaakt door Paul Levitton en is te koop voor slechts 495 euro (van ander werk op de beurs kan de prijs oplopen tot 35.000 euro). De Schotse mode-, en celebrityfotograaf Albert Watson komt het portret signeren dat hij maakte van de 18-jarige Muhammad Ali die toen nog als Cassius Clay door het leven ging. Er is tevens een fijne serie foto’s te zien die Guus Dubbelman maakte van de legendarische bokser. Sport speelt sowieso een belangrijke rol op de beurs: er zijn diverse muren ingeruimd voor het Ajax van vijftig jaar geleden. Dat won in het seizoen 1971-1972 álles: het landskampioenschap, de KNVB-beker, de Europacup 1 (de voorloper van de Champions League), de Europese Supercup én de Wereldbeker. De foto van Johan Cruijff en de Amsterdamse burgemeester Ivo Samkalden met de Europacup op het balkon van de Schouwburg is eveneens te koop voor 495 euro. De Europacup 1 uit de bestuurskamer van Ajax staat ook op de beurs, bezoekers kunnen met de trofee op de foto. Haute Photographie: t/m 18/9 op het Museumplein.||https://www.parool.nl/kunst-media/haute-photografie-op-het-museumplein-duizend-vierkante-meter-met-werk-van-meesterfotografen-en-nieuwe-talenten~bb626881/
2022-09-16||Code geel: onweer, buien en zware windstoten geven voorproefje van de herfst||Na de ‘bijzonder warme’ start van september wordt de zomer nu afgesloten met een voorproefje van de herfst, zegt Diana Woei van Weerplaza. “Vooral vrijdagmiddag en -avond is de paraplu of regenjas nodig, want dan trekt een gebied met samengeklonterde buien van noord naar zuid over ons land. Daarbij is er vooral in de kustgebieden kans op onweer. Voor de buien uit kan de wind behoorlijk uitschieten.” Het KNMI heeft daarom voor Groningen, Friesland, Flevoland, Noord-Holland, Zuid-Holland en Zeeland code geel afgegeven. Vanaf vrijdagmiddag tot zaterdagmiddag is er kans op zware windstoten van 75 tot 90 kilometer per uur. Weggebruikers moeten daar langs de kust en rond het IJsselmeer vooral tijdens (onweers)buien rekening mee houden, zegt Rijkswaterstaat. De temperatuur duikelt naar beneden, doordat een stevige noordwestenwind koele lucht vanaf de Noordpool aanvoert. “Het zal wel wennen zijn aan een maximumtemperatuur van onder de 20 graden. Vrijdag en in het weekend wordt het met moeite 16 graden, terwijl het normaal gesproken in deze fase van september ongeveer 19 graden hoort te zijn,” legt Woei uit. “De wind maakt het gevoelsmatig nog een paar graden frisser. De noordwester waait op zaterdag nog flink. Langs de kust staat windkracht 6, vooral in het Waddengebied mogelijk windkracht 7.” Het herfstige weer kan wel voor een kleurig verschijnsel zorgen: vooral op zaterdag, als zon en buien elkaar afwisselen, is er kans op regenbogen aan de horizon.||https://www.parool.nl/nederland/code-geel-onweer-buien-en-zware-windstoten-geven-voorproefje-van-de-herfst~b41ec19f/
2022-09-16||Ajacieden Pasveer en Taylor voor het eerst opgeroepen voor Oranje||“Voor ons is dit de laatste mogelijkheid de jongens aan het werk te zien, voor we onze WK-selectie bekend moeten maken,” aldus bondscoach Louis van Gaal. “Zoals ik al vaker heb gezegd is de voorbereidingstijd voor dit WK extreem kort, dus ik moet alle beschikbare tijd goed benutten.” Van Van Gaal krijgt Vincent Janssen bovendien de voorkeur boven Brian Brobbey. Ten opzichte van de voorselectie zijn ook Jordy Clasie, Jeremie Frimpong, Ryan Gravenberch, Pascal Struijk en Joey Veerman afgevallen. De 28-jarige Noppert maakt dit seizoen een goede indruk bij Heerenveen. De ruim twee meter lange doelman kreeg in de eerste vijf competitieduels slechts één doelpunt tegen. Vorige week tegen Ajax moest Noppert vijf tegentreffers incasseren. De Amsterdamse doelman Pasveer (38) heeft dit seizoen in de competitie drie tegengoals gekregen. Hij blonk dinsdag uit in de nipt verloren Champions Leaguewedstrijd tegen Liverpool (2-1). De 20-jarige Taylor is dit seizoen een vaste waarde bij Ajax en dat levert hem nu ook een uitverkiezing voor Oranje op. Van Gaal selecteerde in totaal acht spelers van Ajax, onder wie ook Davy Klaassen en Devyne Rensch. Van PSV is alleen Cody Gakpo opgeroepen, van Feyenoord geen enkele speler. Van Gaal selecteerde naast Noppert en Pasveer ook de keepers Jasper Cillessen en Mark Flekken. Feyenoord-doelman Justin Bijlow ontbreekt. Hij viel af uit de voorselectie, net als onder anderen Brian Brobbey, Joey Veerman en Pascal Struijk. Oranje speelt donderdag in Warschau tegen Polen en sluit de groepsfase van de Nations League drie dagen later in Amsterdam af tegen België. De ploeg van Van Gaal gaat in groep 4 van de A-divisie op kop met 10 punten uit vier wedstrijden. België heeft 7 punten, Polen 4 en Wales pas 1 punt. De selectie komt maandag in Zeist bijeen voor de laatste interlandperiode voor het WK in Qatar, dat voor Oranje op 21 november begint tegen Senegal. Daarna volgen groepswedstrijden tegen Ecuador (25 november) en gastland Qatar (29 november).||https://www.parool.nl/sport/ajacieden-pasveer-en-taylor-voor-het-eerst-opgeroepen-voor-oranje~b4bca1de/
2022-09-16||Drie tips die je volgens experts niet wilt missen dit weekend||Cathelijne Blok, kunsthistoricus: “Unseen is een van de leukste fotografiebeurzen van de stad. Zodra je de Westergasfabriek binnenloopt, voel je direct dat je op een heel internationale plek bent waar groot fotografietalent te zien is. Je kunt lekker foto’s kijken en inspiratie opdoen, in gesprek gaan met galeriehouders en er is een bar. Dit jaar vind je er werk van onder anderen Mous Lamrabat, die nu ook te zien is in Foam. Zijn werk confronteert, het zijn belangrijke verhalen die het verdienen om verteld te worden. Wat je bij Unseen zeker niet moet overslaan, is de book market, waar je mooie prints en fotografieboeken vindt, vaak ook nog best betaalbaar. Zo heb ik er bij een eerdere editie ooit een print van fotograaf Lara Verheijden gekocht, bekend van de Amsterdamse Naaktkalender. Op de foto zie je net een klein stukje bil; die print hangt nu in mijn woonkamer.”16-18 september, 11:00-19:00 uur, Westergas Jari Goedegebuure, schrijft voor Het Parool over nachtcultuur: “In Berlijn gebeurt het al heel lang en in Amsterdam zie je het sinds de pandemie ook steeds vaker: zondagfeesten in het legale circuit. Dit weekend vind je zo’n feest in Lofi, een club in Westpoort met een grote buitenplaats om te dansen. Het begint ’s middags en is om elf weer afgelopen, ideaal als je de volgende dag moet werken. Deze editie wordt gecureerd door Identified Patient, dus er wordt behoorlijk eclectisch gedraaid. Niet alleen door hem, maar ook door dj’s als Amor Satyr en Mark Knekelhuis. Door het eind fietsen, het tijdstip en de dj’s komen er vooral leuke mensen op af die écht liefhebber zijn van het genre.”18 september, vanaf 13.00 uur, Lofi Eva van Brummelen, illustreert voor Het Parool: “Als ik onderweg ben, luister ik graag naar de Amerikaanse podcast Nymphet Alumni. Elke aflevering werpen Alexi, Biz en Sam een interessante Gen Z-blik op mode en cultuur. Ze praten over wat ze zien op TikTok en andere kanalen, maar weten met hun kritische en weloverwogen kijk trends diep te duiden en halen geregeld de politiek erbij. Ik raad vooral aflevering 4 aan, waarin de populaire influencer Meg Superstar Princess te gast is. Zij leeft alsof het 2014 is en zo ziet ze er ook uit, met haar indielook en oude telefoon die slechte foto’s maakt. Voor Gen Z’ers lijkt 2014 misschien heel ver weg, maar ik denk dat deze podcast voor alle leeftijden heel relevant is, zeker als je wil weten waar de jeugd zich mee bezig houdt.Te beluisteren via de gangbare podcastapps Regelmatig tippen we op Parool.nl de nieuwste, leukste en beste plekken op het gebied van eten & drinken en kunst & cultuur in Amsterdam. Heb je zelf een tip? Mail ons via uit@parool.nl.||https://www.parool.nl/ps/drie-tips-die-je-volgens-experts-niet-wilt-missen-dit-weekend~bab3aec5/
2022-09-16||Bar Prik is al tijden doelwit van antihomoagressie: ‘Het had ook een echte kogel kunnen zijn’||Voor het terras van gay cocktailbar Prik is het dagelijks raak: schreeuwen, schelden, ‘kankerhomo’s’ roepen vanuit snel voorbijrazende auto’s. De Spuistraat is een ideale straat voor drive-by intimidatie. Een poosje geleden, zegt manager Davide Giauna, was een van zijn klanten opgestapt nadat hij een ei voor zijn hoofd had gekregen. Vorige week werd de volgende trede op de escalatieladder geslecht: vanuit een auto werd het terras beschoten met een gelblaster – een speelgoedpistool dat gelballetjes schiet. Een bezoeker uit Israël werd geraakt in zijn oog. Nog altijd is niet zeker of het weer goed komt met zijn zicht. Ruim een week na het incident is het rustig op het terras van Prik. Dat heeft meer met het weer te maken dan met het anti-homogeweld, zegt Giauna. “De mensen zijn in shock. Het had ook een echte kogel kunnen zijn, maar onze klanten komen ons nu juist steunen. Ze brengen bloemen.” Binnen zitten Joris en Tim, reguliere gasten van het café. Ze realiseren zich maar al te goed dat zij ook het slachtoffer hadden kunnen zijn van het schieten met de gelblaster. Maar verbaasd? Nee, dat zijn ze ook weer niet. “Amsterdam is een homo-onvriendelijke stad,” zegt Joris. “Op straat word je nageroepen. Er is onbegrip. Mensen verdiepen zich niet in ons. De meesten weten niet waar ze het over hebben.” Het is de laatste jaren erger geworden, vindt hij. Zijn stelling: met de toenemende aandacht voor de lhbtq-gemeenschap is ook de tegenreactie gekomen. “Als ik op straat loop,” zegt hij, “ben ik altijd voorbereid op wat kan komen.” Bang? “Dat is niet het goede woord, ik ben behoedzaam.” Bar Prik is al tijden doelwit van antihomoagressie. Regisseur Michiel van Erp beklaagde zich eind 2020 in dagblad Trouw al over ‘die jongens op scooters’ die hem voor de deur van zijn buurtcafé ‘voortdurend verrot scholden en dan weer wegreden’. Sindsdien is het niet rustig geweest. Volgens de eigenaren Jelger Bakker en Gerson van Eck was het al jaren aan de gang en is het ieder jaar alleen maar erger geworden, zeker nadat er in verband met corona voor de deur een enorm terras is geplaatst, zodat niet iedereen meer op een kluitje bij elkaar hoefde te staan. Het maakte het publiek extra kwetsbaar, een roze hek en stevige plantenbakken ten spijt. Maar toch. “Ik laat mij mijn huis niet in jagen,” zegt bezoeker Jauke de Boer. “Als je op angst gaat leven is het einde zoek.” Prik, zegt Giauna, is gevestigd op een lastige plek. Een eenpitter met een tamelijk kwetsbaar publiek. Anders dan de Reguliersdwarsstraat, waar het alle dagen feest is en voor menig deur een uit de kluiten gewassen uitsmijter staat. Verderop zit Wouter Neerings, onbezoldigd medewerker bij de Amsterdam Pride. Hij had het er net over met zijn gezelschap, zegt hij: “Als je naar de tv kijkt, als je films ziet op Netflix, lijkt het er almaar beter op te worden met de beeldvorming rondom gays, maar op straat kun je in Amsterdam niet meer hand in hand lopen.” Schelden, intimideren, sissen, het hoort er volgens hem tegenwoordig allemaal bij. “Het is onze realiteit. Op de scholen is homo nog altijd het populairste scheldwoord.” In de gemeenteraad zei burgemeester Femke Halsema, nadat ze van de VVD vragen had gekregen over het geweld rondom Prik, dat de vele incidenten in de stad een ‘cultureel probleem’ zijn. Ze heeft de eigenaren van Prik inmiddels laten weten graag langs te komen om te horen hoe het gaat. Een mooi gebaar, vindt Giauna. Maar of het helpt betwijfelt hij. Het probleem is volgens hem veel groter dan Prik. “Ik voel me hier op het terras echt nog wel veilig, maar soms, ’s avonds laat, als ik alleen over straat loop... Ik ben de laatste weken alweer drie keer uitgescholden voor vieze homo.”||https://www.parool.nl/amsterdam/bar-prik-is-al-tijden-doelwit-van-antihomoagressie-het-had-ook-een-echte-kogel-kunnen-zijn~bac93934/
2022-09-16||Haagse ambtenaar die paspoorten fabriceerde voor onderwereld mocht na intern onderzoek voor gemeente blijven werken||“Een uitermate vervelende kwestie,” zo omschreef de Haagse wethouder Saskia Bruines donderdagavond de affaire waarbij de Haagse gemeenteambtenaar Mildred van D. in de periode van 2009 tot 2014 zeker 22 paspoorten kloonde voor de onderwereld. Daarvoor kreeg Van D., volgens justitie, 16.000 euro. Volgens het Openbaar Ministerie, dat Mildred van D. voor de Amsterdamse rechtbank vervolgt, kloonde de gemeenteambtenaar de paspoorten op verzoek van Faysal Nyabi. Hij is de jongere broer van Mohamed Nyabi, alias ‘Nibit’, die sinds dit voorjaar op de Nationale Opsporingslijst staat vanwege grootschalige internationale drugshandel en betrokkenheid bij een ontvoering in Duitsland. Het klonen van de documenten ging betrekkelijk simpel. De paspoorten werden uitgegeven op naam van een bestaand persoon, alleen werd er een andere pasfoto in gezet. Justitie vermoedt dat dit gebeurde met medeweten van de personen wier identiteit werd misbruikt. De in Den Haag uitgegeven reisdocumenten doken onder andere op bij Ridouan Taghi en de inmiddels tot levenslang veroordeelde Amsterdamse crimineel Naoufal ‘Noffel’ F. Hij werd in het voorjaar van 2016 met een gekloond paspoort aangehouden in Dublin. Daarna lichtte de marechaussee de gemeente Den Haag in. De kwestie werd donderdagavond besproken in de algemene raadscommissie bestuur in de gemeente Den Haag. Volgens de verantwoordelijk wethouder Saskia Bruines werd er na de melding in 2016 een intern onderzoek gestart naar Mildred van D. “Er werd toen geconstateerd dat ze veel fouten had gemaakt. Er was daarmee sprake van ernstig plichtsverzuim maar geen kwade frauduleuze samenspanning.” Mildred van D. werd bestraft met voorwaardelijk strafontslag voor een periode van twee jaar en werd overgeplaatst naar een andere afdeling binnen de gemeente. Ook deed de gemeente aangifte bij de politie. Waarván de gemeente precies aangifte had gedaan werd, ook na vragen van raadsleden, niet helemaal duidelijk. Pas in 2020 werd Mildred van D. aangehouden voor de paspoortaffaire, waarna ze werd ontslagen bij de gemeente. Op de vraag wat er in de tussenliggende vier jaar dat Mildred van D. nog bij de gemeente werkte allemaal gebeurd was, kon de wethouder geen helder antwoord formuleren. Raadsleden hebben verzocht om het interne onderzoek uit 2016 in te mogen inzien om inzicht te krijgen in wat er destijds allemaal bekeken is. Wethouder Bruines heeft toegezegd dat beschikbaar te stellen. Ook is toegezegd dat de regels zijn aangescherpt en dat de geldende richtlijnen op de uitgifte van paspoorten streng worden nageleefd.||https://www.parool.nl/amsterdam/haagse-ambtenaar-die-paspoorten-fabriceerde-voor-onderwereld-mocht-na-intern-onderzoek-voor-gemeente-blijven-werken~bd2d0256/
2022-09-16||Fotografiebeurs Unseen zet vinkjes bij alle thema’s van dit moment||Er wordt weer volop gezoend en omhelsd, social distancing is iets van het verleden, maar toch waart de coronageest rond op Unseen. Bijvoorbeeld in de stand van dudokdegroot, waar een uit elkaar gevouwen, roze geschilderde doos gecombineerd met wat zwart, rood en gele stukjes karton als vanzelf een gezicht wordt. Tijdens de lockdowns kon Fleur van Dodewaard niet naar buiten en deze kruising tussen schilderkunst en fotografie, stilleven en portret is het gevolg. Behalve in het grote aanbod van studiowerk laat het ‘corona-effect’ zich ook inhoudelijk gelden. De onderwerpen die tijdens de pandemie het debat zijn gaan beheersen, zijn in de Gashouder op het Westergasterrein onontkoombaar. Milieu, natuur en klimaatverandering klinken door in een stortvloed aan plantenstillevens en landschappen. Hoewel Misha de Ridder de kijker bij Albada Jelgersma Gallery mooi op het verkeerde been zet met een close-up van een wit gesausde muur en bobbelig behang waarvan je toch zou zweren dat het een bedreigd stukje Noordpool is. Gender is nog zo’n onderwerp waar je als hedendaags fotograaf niet onderuit kunt. Maar opvallend genoeg neemt de aandacht voor seksuele identiteit op deze beurs vooral de vorm aan van mannelijk naakt. Bij vintagespecialist Ton Peek is het vlees in zwart-wit getransformeerd tot het marmer van classicistische sculpturen. Dat contrasteert lekker met Shen Wei’s Aziatische model dat bij SinArts Gallery in adamskostuum lijkt te zijn neergestort in een veld vol madeliefjes. Met diversiteit zit het sowieso helemaal goed. Er is opvallend veel fotografie te zien met mensen van kleur voor of achter de camera, in een breed scala aan genres en stijlen. Dominant is portretfotografie, die meestal sterk geënsceneerd is en royaal leent uit de wereld van fashion en lifestyle. Zo combineert Mous Lamrabat, winnaar van de jaarlijks uitgereikte Meijburg Art Commission, traditionele Noord-Afrikaanse kostuums met westerse streetwear: twee vrouwen in boerka’s met basketbalkleuren en de teamnamen Bulls en Lakers erop geprint. Lisandro Suriel (galerie Foreign Agent) creëert met make-up, sprookjesachtige locaties en fantasierijke kostuums een alternatief beeld van het Caraïbische verleden waarin mythologie een cultureel-politieke kracht wordt. Daartegenover staat het werk van Malike Sidibe (NYC Salt). Tijdens de Black Lives Matterprotesten fotografeerde hij een jongen van 16 die in bedwang wordt gehouden door niet minder dan tien volwassen politieagenten die hem het liefst uit elkaar zouden trekken, zo lijkt het. De jongen kijkt als enige in de camera, lijdzaam. Op zijn shirt staat ‘Please Stop the Violence’. Zo journalistiek als Sidibes foto, die ook gepubliceerd werd in Time Magazine, zie je het weinig op Unseen. Maar er is wel veel werk dat kwalificeert als documentair met een kunstzinnige twist. Zo legde het duo Anna Malagrida en Mathieu Pernot (Philipp von Rosen Galerie) de Parijse winkelgevels vast die tijdens de protesten van de gele hesjes werden dichtgetimmerd met spaanplaat. De panden worden geanonimiseerd tot abstracte vlakken die iedere keer perfect gekadreerd in beeld zijn gebracht, precies zoals Bernd en Hilla Becher dat in de jaren zestig deden met oude fabrieksschoorstenen en mijnschachten in het Ruhrgebied. De Zuid-Afrikaan Barry Salzman liet zich voor de foto’s bij galerie Deepest Darkest inspireren door het ‘schuldig landschap’ zoals de Nederlandse dichter Armando dat ooit bedacht. Met een lange sluitertijd legt Salzman plekken vast waar volkerenmoord heeft plaatsgevonden, van Bosnië tot Rwanda. Net voordat de opname klaar is, beweegt hij de camera zodat de keiharde realiteit oplost in een schilderachtige blur en er een opening voor de kijker ontstaat om het onvoorstelbare dat hier is gebeurd enigszins te vatten. Unseen 2022 telt zeventig deelnemers, maar een aantal (vooral Franse) topgaleries ontbreekt en collega’s van tweede garnituur vullen de gaten op. Het niveau is daardoor wat wisselvallig. Dat neemt niet weg dat er nog veel kwaliteit te vinden is. Zoals de geweldige vrouw-met-sigaret-installatie bij Ellen de Bruijne Projects, met een Sarah Lukaszelfportret als hoogtepunt. Of de heerlijk sinistere modefotografie van Paul Kooiker (tegenboschvanvreden), die zowaar internationaal school lijkt te maken, getuige de surrealistische, met iPhone geschoten composities van Katie Burnett (Ravestijn Gallery). Verkoopbaar werk domineert de beursvloer, maar sinds vorig jaar is er de aparte sectie Unbound voor experimentele fotografie. De eerste editie was nog wat rommelig en ongebalanceerd, maar de presentatie van dit jaar staat als een huis. Uit veertig voorstellen werden twaalf projecten gekozen, met als enig criterium dat ze een link hebben met fotografie. Soms is die helder en sterk, zoals de architecturale uitsneden van Michel Lamoller, die een ruimtelijke voortzetting zijn van zijn ingelijste collages. In de installatie Hangar van Alice Pallot & De Anima, die de elektronenhuishouding van champignons omzet in geluid, is het verband echter flinterdun. Een foto fungeerde als basis voor de videobeelden, maar vooral als aanleiding om zoveel mogelijk andere media in te zetten. Unseen: t/m zondag in de Gashouder, Westergasterrein||https://www.parool.nl/kunst-media/fotografiebeurs-unseen-zet-vinkjes-bij-alle-thema-s-van-dit-moment~bf8b4399/
2022-09-16||PS van de Week, het weekendmagazine van Het Parool, is vernieuwd: ‘Een nieuw gevoel’||“In PS van de Week brengen we Amsterdamse verhalen áchter het nieuws. Verhalen over mensen en initiatieven die in de luwte van het nieuws de stad kleur en smaak geven. Die verhalen komen uit de haarvaten van de stad en zijn vaak persoonlijk. Als je ze leest denk je: hé, dat herken ik. De stukken kunnen aangrijpend, hoopvol of vrolijk zijn, en we bieden service. Waar kun je goed eten en wat mag je niet missen dit weekend? Zelf vind ik het prettig dat de verhalen in PS van de Week wel urgent maar ook vrij tijdloos zijn. Je kunt ’m gerust even laten liggen en zondag of dinsdag weer oppakken. Dat past bij deze tijd waarin we steeds meer willen onthaasten.” Tekst gaat verder onder de afbeelding. “Het lijkt misschien alsof we die acht pagina’s alleen maar hoeven te vullen, maar zo simpel is het helaas niet. Een magazine maken is componeren: alles moet bij elkaar passen. De mix van beeld en onderwerpen. Zoals dat gaat als je thuis begint met het schilderen van een kamer. Dan maakt onrust zich meester en moet de rest van het huis ook opgeknapt. De extra pagina’s leidden bij ons ook tot het gevoel dat we meteen nog meer veranderingen moesten doorvoeren. We namen alles nog eens door en hebben keuzes gemaakt. Bij keuzes maken hoort ook afscheid nemen. Zo schreef Monique van Loon vorige week de laatste bezorgtest Op Schoot en komt Korreltje Zout niet meer terug. Het Ingrediënt van Samuel Levie vervalt, maar daar komen recepten voor in de plaats. Het magazine krijgt verschillende kleine toevoegingen én een aantal nieuwe grotere rubrieken. We spreken bijvoorbeeld Amsterdammers over hun huizenjacht. En Snackspert Eke Bosman brengt een ode aan een Amsterdamse snackbar en vertelt waar we heen moeten. De Agenda verdwijnt, maar daarvoor in de plaats komen gloednieuwe servicepagina’s: Het beste volgens PS. Redacteuren en specialisten van Het Parool tippen wat u moet zien, horen of doen. Zij doen grondig onderzoek naar waar bijvoorbeeld de beste vintage winkels zitten, of waar de goede zwemplekken zijn.” (Zie kader voor alle nieuwe rubrieken.) “Ik vind herkenbaarheid belangrijk, dus er komt geen hele restyling. Wel hebben we alles vrolijk opgefrist. De columnisten zijn bijvoorbeeld opnieuw gefotografeerd, en er is meer vrijheid om elementen toe te voegen. Verwacht geen grote tierelantijnen, maar wel een nieuw gevoel.” Tekst gaat verder onder de afbeelding. “Het zorgt wel even voor spanning, ja. Aan de andere kant geven de extra pagina’s ons meer mogelijkheden. PS van de Week verdient het om een lekker dik blad te zijn, en het moet ook góéd zijn. Er is ruimte voor nieuwe creaties en verhalen. Dat is fijn. En als de eerste editie er is, zal het hopelijk snel weer gestroomlijnd gaan.” “Zeker, het blijft een mix van spanning en opgetogenheid als ik ’m vers in mijn handen krijg. Nu is het extra spannend natuurlijk. Ik wil oprecht dat lezers er blij mee zijn. Dat het mensen inspireert, verwondert of een opgewekt gevoel bij ze oproept, al mag er ook zeker een donkere of diepere laag in zitten. Ik hoop vooral dat mensen nog meer zín krijgen om PS van de Week te lezen.” De extra dikke PS van de Week zit vanaf 17 september bij de zaterdagkrant van Het Parool.||https://www.parool.nl/nederland/ps-van-de-week-het-weekendmagazine-van-het-parool-is-vernieuwd-een-nieuw-gevoel~b893f3d7/
2022-09-16||Haal jezelf uit de kaassoufflésleur: bestel de cheesecrack bij Cafetaria ’t Eefje||Wie zegt dat iedere snackbar hetzelfde is, is af. Alsof je beweert dat ieder seizoen waarin Ajax kampioen wordt hetzelfde is. Nee, de snackbars van Amsterdam zijn allemaal uniek in hun soort. Zoals Cafetaria ’t Eefje aan de Jan Evertsenstraat, gerund door een ontzettend vriendelijke man die zelfs de persoon met de ­ergste kater ooit op een zondagmiddag blij kan maken. En dan heb ik het nog niet eens gehad over het assortiment, dat een zeldzaam pareltje bevat: de cheesecrack. De wat? Ik hoor het je zeggen en ik snap het, want de cheesecrack is nogal onbekend. Het is een snack die in de gemiddelde Belgische snackbar zo te vinden is, maar ontzettend zeldzaam is in onze hoofdstad. Cafetaria ’t Eefje heeft hem dus, en is alleen daarom al een bezoek waard. De cheesecrack is te vergelijken met een kaas­soufflé, maar heeft de vorm van een kipcorn. Logisch dat je denkt: wat is daar uniek aan? Nou, heel veel. De afgelopen ­dertig jaar heb ik steeds weer dezelfde standaardkaassoufflé gegeten, maar deze is in alles nét iets beter: een combinatie van gesmolten Emmentaler en belegen Goudse kaas, met aan de buitenkant een knapperige korst. Heerlijk. Haal jezelf uit de kaassoufflésleur en bestel eens deze cheesecrack, bij deze fijne tent. Graag gedaan.||https://www.parool.nl/ps/haal-jezelf-uit-de-kaassoufflesleur-bestel-de-cheesecrack-bij-cafetaria-t-eefje~b4f6c8cc/
2022-09-16||De smakelijke nieuwtjes en pikante geheimen van de stad||||https://www.parool.nl/ps/de-smakelijke-nieuwtjes-en-pikante-geheimen-van-de-stad~b9d8dd46/
2022-09-16||Alleen de muren stonden nog overeind: hoe de Ronde Lutherse Kerk twee branden overleefde||De Nieuwe Kerk van de lutheranen, in de volksmond: De Ronde, werd op 13 december 1671 met de eerste van vier diensten in gebruik genomen, veertig jaar na de opening van de Oude Lutherse kerk in 1633 aan het Spui. De nieuwe kerk met zijn spectaculaire koepel, ontworpen door Adriaan Dortsman, liet zien dat het lutheranisme in Amsterdam een grote vlucht had genomen: één op de vijf inwoners van de stad was luthers. Op 18 september 1822 om half twee ’s middags brak er in die kerk brand uit, veroorzaakt – zoals bijna alle grote kerkbranden – door slordige werkzaamheden van loodgieters op de zolder van de kerk. Tegen twee uur stond het hele gebouw in lichterlaaie, en sloeg de brand over op de omringende huizen. De Rotterdamsche Courant van 21 september berichtte: ‘De hitte was weldra zoo geweldig, dat alle pogingen, om de naast aangrenzende huizen te behoeden, gestaakt moesten worden.’ En was de ‘gloed’ twee grachten verder, op de Torensluis, ‘onverdraaglijk’ ondanks de breedte van het Singel. Het schouwspel van de brand in het hoge koepeldak was ‘ontzettend’, schreef de krant, maar ook ‘grootsch’. Het dak was bedekt met koper, dat ‘in groote bladen door de lucht vloog’ en het vuur kleurde ‘met afwisselende tinten van blaauw en groen, waaronder zich zeer spoedig de heldere vlammen der ontstoken geestrijke dranken en de donker gele rook der olie, die zich in de naburige pakhuizen bevonden, vermengde’. Uit de inventarisatie van de verwoeste of beschadigde huizen in de omgeving van de kerk bleek dat daar veel brandbaar materiaal opgeslagen had gelegen. Het pakhuis van de heer Kuhn, koopman in wijnen, direct naast de kerk, was ‘met wijnen en andere geestrijke dranken gevuld’. In de pakhuizen De Leeuw en De Leeuwin in de Ossenspooksteeg, eigendom van makelaar Santink op de Brouwersgracht, lagen olie, granen en houtwaren; in Het Hart en De Hinde lagen ook hout en graan opgeslagen, het pakhuis De Bonte Os was ‘met verfwaren belegd’ – allemaal zeer brandbaar materiaal. Het bluswerk kwam snel op gang. In totaal zouden 48 brandspuiten tot laat in de avond meeblussen, toen pas was men de brand in de belendende huizen en pakhuizen meester. In de kerk zelf werd nog een hele nacht doorgeblust, tot de volgende ochtend. Direct na het sein ‘brand meester’ ontstond er ruzie over het verloop van de blusactie. De directeur van politie, Samuel Wiselius schreef een boze brief aan de gouverneur van de provincie Noord-Holland. Hij meldde dat het blussen bepaald niet vlekkeloos was verlopen en dat veel bewoners van de huizen rondom de kerk in de chaos waren beroofd. Toen de brand uitbrak was Amsterdam nog bezig met een hervorming van de organisatie van stedelijke diensten als de brandweer en de politie. Wiselius was ‘directeur van policie’, een nieuwe functie benoemd door Den Haag, die nog niet rijmde met de traditionele gemeentelijke ordehandhavers, de schutterij en het brandwezen. Volgens Wiselius was het grondig misgegaan met de door de burgemeester in 1815 uitgevaardigde taakverdeling bij brand. En was de politie bij het afzetten van de vele stegen en uitgangen rondom de kerk belemmerd door de ‘muitemakers en onruststichters’ van de schutterij. Volgens de gouverneur zat er ‘te veel hartstocht’ in zijn brieven. Volgens geruchten speelden persoonlijke irritaties een rol: Wiselius zou gebeten zijn op de schutterij, omdat zijn zoon daar ooit zou zijn mishandeld. Burgemeester Elias die zelf ‘verscheidene uren’ bij de brand was, verweet ‘den Heer Directeur van Policie’ dat hij deze bij ‘deeze belangrijke brand’ helemaal niet had gezien. Als Wiselius wél ter plekke was geweest had hij zelf kunnen toezien op de naleving van het reglement. Bovendien was Wiselius’ politie verantwoordelijk voor de beveiliging van de huizen, en het was dus ook zijn schuld dat er veel was gestolen. Ondertussen was de Lutherse Kerk volledig uitgebrand, alleen de muren stonden nog overeind. Enkele kostbaarheden, boeken en papieren waren nog uit de consistoriekamer gered. De lutherse gemeente nam direct het initiatief tot herbouw. De gemeenteleden gaven een enorm bedrag, meer dan 150.000 gulden, Koning Willem I schonk persoonlijk 4000 gulden en zorgde ervoor dat uit de staatskas een bedrag van 16.000 gulden werd toegezegd. Vele lutherse gemeenten uit binnen- en buitenland droegen hun steentje bij. Ook de lutherse koning van Denemarken deed een gift. Op 18 september 1826 werd de herbouwde kerk ingewijd. De koepel was door architect Tieleman Suys iets verhoogd en de lantaarn met een koepeltje bekroond. Suys ontwierp ook de nieuwe preekstoel en de orgelkast; het orgel dat het oude verbrande orgel moest vervangen werd gebouwd door de lutherse firma Bätz uit Utrecht. De opdracht zal niet helemaal toevallig geweest zijn; predikant George Hendrik Lagers, die tijdens de inwijding voorging, was getrouwd met een meisje Bätz, Johanna Maria. Dit is een bewerking van een artikel uit het septembernummer van Ons Amsterdam: onsamsterdam.nl||https://www.parool.nl/amsterdam/alleen-de-muren-stonden-nog-overeind-hoe-de-ronde-lutherse-kerk-twee-branden-overleefde~b6625b4d/
2022-09-16||‘Koeriers Deliveroo en Uber vaak ongedocumenteerden zonder papieren’||De ongedocumenteerde fietskoeriers omzeilen de digitale controles en de wet door op de naam van legale geregistreerde werknemers te werken. Ook werken voormalige studenten met hun studentenvisa terwijl die zijn verlopen. NRC sprak met fietskoeriers in de steden Utrecht, Amsterdam en Nijmegen. De maaltijdbezorgers komen uit landen als Bangladesh, Brazilië en Albanië. Vooral werknemers uit Bangladesh komen hier in eerste instantie om te studeren en verdwijnen daarna in de illegaliteit om als koerier voor Uber of Deliveroo te werken. Meer dan de helft van de zestig koeriers die de krant sprak kon niet uitleggen hoe ze aan een werkvergunning kwam, was nauwelijks verzekerd en droeg geen belasting af. De fietskoeriers hebben alleen digitaal contact met Uber of Deliveroo en kunnen daardoor een valse identiteit gebruiken. De ongedocumenteerden betalen ongeveer 100 euro per week aan tussenpersonen of familieleden die zich bij de Kamer van Koophandel (KvK) hebben geregistreerd als legale fietskoerier. De Arbeidsinspectie bevestigt de uitkomst van het onderzoek van de krant. De inspectie vermoedt dat er ‘redelijk veel illegalen bij de platforms werken’, zonder precieze aantallen te noemen. Ongedocumenteerden die bij de grotere platforms zoals die van Uber en Deliveroo werken, worden een steeds groter probleem waarbij ‘regelmatig accounts van bezorgers uitgeleend worden’. Bij de KvK is het aantal eenmanszaken dat zegt te werken als maaltijdbezorger vertwintigvoudigd in nog geen tien jaar tijd. In 2013 waren er 173 ingeschreven bij de KvK, nu zijn dat er ongeveer 3500. Deliveroo zegt in Nederland 4500 accounts online te hebben, Uber Eats wil daar niet op ingaan. Bij Thuisbezorgd is het niet mogelijk om als ongedocumenteerde aan de slag te gaan, dat bedrijf geeft bezorgers een arbeidscontract. Voor de Belastingdienst en Arbeidsinspectie is het niet te controleren of Uber Eats en Deliveroo de wet overtreden door grote problemen bij de uitvoering rondom de wetgeving voor (schijn)zelfstandigen. Deliveroo − dat al aankondigde te vertrekken uit Nederland − zegt tegen NRC ‘niet op de hoogte’ te zijn en streng te controleren op fraude. Uber Eats laat weten een ‘zerotolerancebeleid’ te voeren en in te zetten op nieuwe technologieën om fraude op te sporen.||https://www.parool.nl/nederland/koeriers-deliveroo-en-uber-vaak-ongedocumenteerden-zonder-papieren~be7a1b98/
2022-09-16||Klanten wachten langer met rekening betalen: wanbetalingen in halfjaar bijna verdubbeld||Waar in februari nog 8 procent van de zelfstandigen aangaf dat een opdrachtgever niet over de brug komt met geld, is dat nu al 14 procent. Dit betekent dat omgerekend zo’n 140.000 zzp’ers met onbetaalde facturen opgezadeld zitten. Volgens René Voets, directeur bedrijven bij Interpolis, is de toename een teken aan de wand: vaak is het een voorbode voor een toename van faillissementen. “We weten dat wanbetalingen regelmatig uitmonden in een faillissement van de wanbetaler. Het is niet voor niets dat een ondernemer de rekeningen niet meer kan betalen. En faillissementen leiden doorgaans tot nog meer wanbetalingen én faillissementen,” waarschuwt hij. Een wanbetaling kan al snel leiden tot financiële nood bij zzp’ers: vaak hebben ze maar een beperkt aantal opdrachtgevers. Als één zijn rekeningen niet betaalt, dan voelt hij dat direct in zijn portemonnee. Volgens Interpolis ziet ook het midden-en kleinbedrijf het aantal wanbetalingen oplopen, maar zijn daar geen harde cijfers van. Wat wel naar voren komt in het Interpolis-onderzoek is dat de zorgen bij zzp’ers groot zijn: meer dan de helft van de zzp’ers is bezorgd over zijn financiële toekomst, met name door de torenhoge inflatie en stijgende wanbetalingen. Vereniging Zelfstandigen Nederland (VZN) bevestigt dat beeld. VZN-voorzitter Cristel van den Ven ziet de zorgen over een naderende recessie toenemen. Zelfstandig ondernemers in de bouw, zoals tegelzetters en stukadoors, zien dat het aantal offerte-aanvragen aan het teruglopen is. “Sommige merken dat particulieren en bedrijven opdrachten uitstellen en de hand op de knip houden. In sommige gevallen proberen opdrachtgevers lagere tarieven te bedingen.” Uit eerder onderzoek van online bank Knab kwam een soortgelijk beeld naar voren. Sinds 1 juli 2022 moeten grote bedrijven de facturen van kleine ondernemers sneller betalen. De maximale betaaltermijn is van 60 naar 30 dagen gegaan. “Maar in praktijk trekken sommige bedrijven zich daar weinig van aan,” stelt woordvoerder Casper Zwart. Zo zegt 17 procent van de zzp’ers de afgelopen twaalf maanden te maken heeft gehad met opdrachtgevers die ‘veel later’ dan afgesproken betaalden. Daarbovenop geeft 32 procent aan ‘iets later’ dan afgesproken betaald te zijn. Bij de Nederlandse Vereniging van Incassobedrijven (NVI) zien ze dat grote bedrijven bij een betalingsachterstand meteen contact zoeken met hun klant en kijken of er een betalingsregeling getroffen kan worden of een andere oplossing mogelijk is. “Je ziet dat nu bij energiebedrijven, maar ook bij woningcorporaties en zorgverzekeraars. Dat is denk ik een reden waarom wij nu nog geen stijging van het aantal incasso’s zien. Maar ik vermoed dat het over anderhalve maand weleens anders kan zijn met de gierend hoge inflatie en snel duurder wordende boodschappen en de hoge energierekening,” aldus NVI-directeur Connie Maathuis. Purpose, een adviesbureau in ‘sociaal incasseren’, heeft de afgelopen weken ‘een golf’ van aanvragen binnengekregen van bedrijven en organisaties die willen weten hoe zij klanten met betalingsachterstanden anders kunnen behandelen. Dat gaat zowel om energiebedrijven als andere organisaties, die zien dat betalingsachterstanden oplopen.||https://www.parool.nl/nederland/klanten-wachten-langer-met-rekening-betalen-wanbetalingen-in-halfjaar-bijna-verdubbeld~be4e0855/
2022-09-16||Superheld Roger Federer hangt zijn cape aan de wilgen: ‘Ik ken de limieten van mijn lichaam’||De laatste keer dat Roger Federer voor kippenvel zorgde, droeg hij een strak, donkerblauw pak. Eigenlijk was de ceremonie bedoeld ter ere van de honderdste verjaardag van het Center Court van Wimbledon. Maar één man stal begin juli onbedoeld de show. Federer liet de betonnen tribunes schudden toen hij het stadion betrad. En helemaal toen de achtvoudig kampioen de hoop uitsprak nog één keer terug te keren in Londen, maar dan in het wit. De fans schreeuwden van verrukking. Novak Djokovic, Rafael Nadal, Venus Williams, Rod Laver, Björn Borg, Billie Jean King – ze verbleekten die middag naast Federer. Hij stelde zijn afscheid uit, zo leek. Tennisfans hoopten op een passend vaarwel, bij voorkeur op Wimbledon. Zoals Serena Williams, 49 dagen jonger dan Federer, dat deze maand beleefde in New York. Nog één keer strijden op een groot podium, nog één keer de illusie van een titel. En dan met voldoening afzwaaien. Het is Federer niet gegeven. Alles was het afgelopen jaar gericht op de revalidatie van weer een zware knieblessure. “Maar ik ken de limieten van mijn lichaam,” zei de Zwitser gisteren in zijn afscheidsgroet. “De signalen zijn duidelijk. Ik moet erkennen dat dit het einde van mijn carrière is.” Na de Laver Cup, later deze maand, is het klaar. Het zal genieten worden in Londen. Mede-organisator Federer heeft de grote rivalen uit zijn carrière allemaal gestrikt voor ‘Team Europa’. Federer in de dubbel met Djokovic, Nadal, of Andy Murray, het worden demonstratiepotjes voor de eeuwigheid. Maar het is niet het vaarwel dat hij zelf voor ogen had. Zelfs het ATP-toernooi in zijn geboortestad Basel zit er in oktober niet meer in. “Dit besluit voelt bitterzoet,” sprak Federer. “Ik ga alles aan dit leven missen. Maar er is zo veel om te vieren. Ik voel me één van de meest bevoorrechte mensen op aarde, ik ben begiftigd met een speciaal talent en heb getennist op een niveau dat ik nooit voor mogelijk had gehouden. Het waren 24 jaar die soms voelden als 24 uur. Bedankt aan iedereen op de wereld die heeft geholpen om de droom van een Zwitserse ballenjongen waar te maken.” Het nieuws maakte gisteren ongekend veel los. Niet omdat de boodschap zo verrassend was, wel omdat de grootsheid van het moment voor iedereen duidelijk was. Federer kondigde het einde van een tijdperk aan. Hij was de Michael Jordan, Tiger Woods of Lionel Messi van het tennis. Een icoon van de sport. Die moet je in je leven eigenlijk een keer hebben zien spelen. Zijn laatste grote finale is wel al drie jaar geleden. Ook toen zinderde het Center Court van Wimbledon. Twee matchpoints en de steun van vijftienduizend zeldzaam partijdige fans waren niet voldoende voor Federer om van Djokovic te winnen. Hij eindigt op twintig gewonnen grand slams. In Londen kent de liefde voor Federer geen grenzen, maar overal op aarde vielen sportfans in katzwijm als hij de baan betrad. Nadal en Djokovic hebben inmiddels meer majors gewonnen, 22 en 21. Het debat over de ‘GOAT’, de beste aller tijden, is nog gaande. Maar afgemeten aan populariteit zullen ze altijd in de schaduw blijven staan van ‘King Roger’. Dat zit hem in een aantal aspecten. Om te beginnen natuurlijk zijn tennis. Niemand speelde het spel eleganter dan de stylist Federer. Geen brute kracht, geen kabaal, maar klasse. Altijd op hoog tempo, altijd aanvallend. De enkelhandige backhand, tegenwoordig weer hip, was lange tijd een uniek en gracieus wapen. Met het afknippen van zijn staart verloor de kwajongen van weleer ook zijn wilde haren. Federer had geen scherpe randjes, was voor de tabloids een saaie sok. Maar zijn charisma was immens. Hij had een verhaal te vertellen; als hij sprak, was het stil. Een Amerikaanse journalist rekende geregeld uit hoe lang zijn antwoorden waren op vragen in de persconferenties. Meestal een paar honderd woorden, minstens. Ook al had hij pijnlijk verloren, ook al had het al duizend keer gedaan. Het ging lang niet altijd over tennis, ook over politiek of maatschappelijke kwesties. Federer is belezen, heeft een mening, maar stootte zelden iemand tegen het hoofd. Van de meer dan een miljard euro die hij verdiende, prijzengeld en sponsorinkomsten opgeteld, schonk hij vele miljoenen aan goede doelen. Hij was een bescheiden gentleman met een jaloersmakende volmaaktheid, eigenlijk in alles. Zelfs zijn initialen pasten wat dat betreft precies, ‘mister peRFect’. Een dag na die viering op Wimbledon zei Federer: “Ik vind het fijn om in de belangstelling te staan, maar ben ook blij om eruit te stappen,” zei hij. “Ik kan mijn cape omdoen en een superheld zijn, maar doe de cape ook graag af als ik klaar ben. Ik ben ook gelukkig als normale familieman, entrepreneur en filantroop. Het is fijn in verschillende rollen te stappen.” De rol van superheld zal zich vanaf volgende maand beperken tot de momenten dat Federer de openbaarheid opzoekt. Thuis in Wollerau, bij Zürich, staan de schijnwerpers uit. Daar ontfermt hij zich met zijn vrouw Mirka, die hij in 2000 ontmoette op de Olympische Spelen van Sydney, over hun twee tweelingen. Mirka was de eerste die Federer gisteren bedankte voor haar onvoorwaardelijke steun. Maar zijn afscheid las ook als een liefdesverklaring aan de sport. “Tennis, ik hou van je, en ik zal je nooit verlaten.”||https://www.parool.nl/sport/superheld-roger-federer-hangt-zijn-cape-aan-de-wilgen-ik-ken-de-limieten-van-mijn-lichaam~be198c36/
2022-09-16||Advocaten Taghi en Mao en Mario R.: ‘Veeg de hele liquidatiezaak Marengo van tafel’||Dat stelden advocaten Inez Weski en Susanne Boersma vrijdag op de eerste dag van hun pleidooi voor de drie hoofdverdachten in het Marengoproces, tegen wie justitie in juni levenslang heeft geëist. In de eerste 73 pagina’s van hun pleidooi, dat volgende week nog drie dagen verder gaat en in december wordt vervolgd, betoogden ze met name dat de voor het bewijs cruciale ontsleutelde PGP-berichten (Pretty Good Privacy) onrechtmatig zijn verkregen. Vanwege die ‘vormverzuimen’ moet de rechtbank het Openbaar Ministerie (OM) niet-ontvankelijk verklaren. “Veel van het vermeende bewijs betreft een interpretatie van onvolledige, gemankeerde, oncontroleerbare en wederrechtelijk in het buitenland in beslag genomen virtuele PGP-berichten,” zei Weski al in de inleiding van het pleidooi. Verder ziet ze geen bewijs. “Er zijn geen direct belastende verklaringen en geen ooggetuigen. Er is geen technisch bewijs van bijvoorbeeld een plaats delict.” Met de inzet van kroongetuige Nabil B. ‘heeft het OM nog getracht de onbeschrijflijke leegte in het bewijs op te vullen’, maar diens biecht is gebouwd ‘op drijfzand’. “Hij citeert vooral uit zijn eigen speculaties over geruchten. Het OM heeft zich vervolgens laten regisseren door het eigen creatuur.” De officieren van justitie zijn ‘gratuit, willekeurig en lichtvaardig’ te werk gegaan door flarden van vermeende communicatie tussen verdachten maar wat te interpreteren. “Uit de miljoenen berichten die in beslag zouden zijn genomen, zijn berichten gevist met zoektermen die niets te doen hebben met waarheidsvinding. Vervolgens zijn die berichten gegroepeerd in een vaststaande doelredenering over levensdelicten.” De advocaten hebben ondanks vaak herhaalde verzoeken niet zelf ‘de brondata’ mogen controleren uit de in beslag genomen servers van Ennetcom (uit Canada) en PGP Safe (uit Costa Rica). Weski: “Van de 950 miljoen berichten uit Ennetcom, heeft het OM 3,6 miljoen aangetroffen, en bij PGP Safe nog minder.” De grondrechten van alle gebruikers van de communicatiemiddelen zijn volgens Weski geschonden. “De bevolking wordt langzamerhand de Big Brotherheilstaat in gemanoeuvreerd.” Susanne Boersma ging uitvoerig in op het ‘buitenwettelijke handelen door politie en justitie’, ook in de voorbereidende onderzoeken De Vink en Sassenheim, waarin de computerservers in beslag zijn genomen ‘zonder de juiste waarborgen na te leven’. Allerhande nationale en internationale wetten en regels zijn volgens de raadsvrouw door de Nederlandse staat overtreden. Het is volgens Boersma verboden ‘ongericht bulkdata te verkrijgen’ als de nationale veiligheid niet in het geding is. “Nu zijn alle tienduizenden willekeurige gebruikers van PGP en hun contacten vogelvrij verklaard door deze sleepnetten te gebruiken,” zei Boersma. “De officieren van justitie waren niet bevoegd tot het verkrijgen van al die berichten. De rechtshulpverzoeken aan Costa Rica en Canada zijn onrechtmatig gedaan. Wat het OM thuis niet mag, mag het ook in het buitenland niet.” De autoriteiten van Canada en Costa Rica zijn volgens Boersma bovendien opzettelijk ‘misleid’ in de rechtshulpverzoeken waarmee Nederland om de PGP-data vroeg. Zo zouden zwaardere verdenkingen zijn aangevoerd dan het witwassen waar de strafzaken om draaiden waarin de PGP-data aanvankelijk werden opgevraagd. Toen de miljoenen PGP-berichten eenmaal binnen waren, zijn aan de hand daarvan tal van andere strafzaken opgestart, zoals liquidatiezaken waarin verdachten zware straffen kregen, waaronder levenslang. In Marengo spelen de PGP-berichten als gezegd ook een sleutelrol in het bewijs. “Een patroon van misleiding tekent zich helder af. We zien dat ook terug in rechtshulpverzoeken aan Suriname en Dubai (waar de broers Mao en Mario R. en Risdouan Taghi zijn aangehouden).” Het pleidooi gaat maandag verder.||https://www.parool.nl/amsterdam/advocaten-taghi-en-mao-en-mario-r-veeg-de-hele-liquidatiezaak-marengo-van-tafel~bd0ca5f98/
2022-09-16||‘Joden, Joden’: Waarom halen Ajacieden, maar ook antivaxers, en andere activisten de Joden er zo vaak bij?  ||Ruim twintig jaar geleden woonde Wertheim (52), directeur van het Menasseh ben Israel Instituut voor Joodse Studies, een wedstrijd van Ajax bij en hoorde de tegenpartij ‘Joooden, Joooden’ scanderen. Een bevreemdend gevoel in de Amsterdam Arena liet hem niet meer los. Datzelfde gevoel kreeg hij opnieuw in de zomer van 2021 toen een groep antivaxers tijdens de coronademonstraties Jodensterren op de borst droeg. Sommigen waren gehuld in kleding met streepjes naar de gevangeniskleding uit de concentratiekampen, anderen hadden leuzen als ‘Vaccinatie macht frei’ - naar de tekst ‘Arbeit macht frei’ boven het hek van Auschwitz – en ‘Wie wordt de nieuwe Anne Frank?’ op borden gekalkt. Ook binnen de zwarte gemeenschap, in politieke debatten en tijdens kerkdiensten, zo bespeurde hij, werden de Joden en Joodse onderwerpen aangehaald. Wertheim ging op onderzoek, dompelde zich onder in subculturen en sprak met activisten van verschillende bewegingen, voetbalsupporters, kerkgangers en politici. Zijn constatering: de neiging Joden erbij te halen, lijkt diep ingebakken in de Nederlandse cultuur. “Die vervreemding weet ik nog goed. De voetbalfans van de tegenpartij hadden het over mij en toch niet. Ik wilde begrijpen waarom Ajaxsupporters door de spreekkoren worden uitgejouwd als ‘Joden’, de woorden ‘Hamas, Hamas, Joden aan het gas’ worden geschreeuwd en waarom in de Kuip wordt gezongen ‘Wie niet springt, die is een Jood.’” “Het is best plat. Ajacieden identificeren zich met Joden. Het is voor hen meer dan een geuzennaam. Zij kweken zo saamhorigheid en identificeren zich met Israël dat omringd is door vijanden en toch standhoudt. Het gaat niet dieper dan dit, uitzonderingen daargelaten natuurlijk.” “De tegenpartij richt zich door die identificatie op zijn beurt tegen ‘de Joden’. En dat dat gevoeligheid oplevert, daar zijn ze niet mee bezig. Weinig opmerkingen van supporters van de tegenpartij zijn gericht aan ‘echte’ Joden. Een voetbalwedstrijd is ‘wij’ tegen ‘zij’.” “Het stimuleert wel antisemitisme. Door Ajacieden ‘vuile Joden’ te noemen haal je het taboe ervan af om zo te gaan schelden. De stap wordt minder groot om een Jood ook zo te bejegenen. Een deel van de supporters beseft dat ook. Er zijn vakken die er niet aan meedoen. Maar het is bovenal gericht tegen Ajax, tegen de vijand. Het gaat niet om haat tegen de Joden. Voetballer Steven Berghuis, die vorig jaar Feyenoord inruilde voor Ajax, werd voor zowel ‘vieze vuile kankerjood’ als ‘NSB’er’ uitgemaakt.” “Ik wil voor dit boek niet onderzoeken of er sprake is van antisemitisme. Daar is al genoeg over geschreven. Ik probeer het fenomeen om overal Joden bij te halen door verschillende subculturen te begrijpen.” “Ik zag hoe de pers bij coronademonstraties voornamelijk schreef over de Jodensterren, gevangeniskledij en de leuzen, terwijl de antivaxers theorieën aanhangen die veel erger en zelfs gevaarlijk zijn. Ze zien de vaccinaties als een middel om het volk eronder te houden en om chips in te brengen.” “Ik wil hen niet langs de meetlat leggen. Ik wil, nogmaals, begrijpen waarom ze de Joden erbij halen. De antivaxers voelen zich niet gezien. De Joden zijn een manier om zich te positioneren en zo hun waarheid te laten zien.” “De verleiding om over dergelijke uitspraken iets te zeggen, is altijd aanwezig. Maar als ik mijn mond houd, hoor ik meer. Ik ben weleens in een discussie beland maar dan kreeg ik geen antwoorden waarnaar ik op zoek was.” “Het is misschien ook mijn karakter. Ik ben nieuwsgierig en wil weten wat al die groepen denken en waarom ze de Joden er steeds bij halen. Zelf voel ik me geen slachtoffer. Ik leid een bevoorrecht leven. Bovendien vind ik dat mensen te weinig hun best doen om de ander te begrijpen.” “Soms wordt er dan een sfeer geschetst alsof we in de jaren dertig zitten. De incidenten over HaCarmel werden beschreven alsof er een golf van antisemitisme over Nederland ging. Er werd meteen een politieke discussie aan gekoppeld. Antisemitisme moet je duiden. Dergelijke cijfers nuanceren het alarmisme in sommige media. In Israël waar ik studeerde, vroegen ze me hoe erg het antisemitisme in Nederland is. Ik heb daar zelf geen ervaringen mee. Op de Utrechtse Heuvelrug waar ik ben opgegroeid waren Joden iets exotisch. Heel af en toe maakte ik iets mee.” “Joden spelen een fundamentele rol voor de identiteit van alle groepen. Ze profileren zich via onderwerpen die iets met Joden te maken hebben. Voor iedere groep geldt: Waar mensen op zoek zijn naar een plek in de maatschappij, vormen Joden een ankerpunt.” Het boek ‘Waar gaat het over als het over Joden gaat?’ van David Wertheim, Uitgeverij De Bezige Bij, kost 22,99.||https://www.parool.nl/amsterdam/joden-joden-waarom-halen-ajacieden-maar-ook-antivaxers-en-andere-activisten-de-joden-er-zo-vaak-bij~b59970d4/
2022-09-16||Wat staat er op de militaire verlanglijst van Kiev? ‘Meer van hetzelfde en wapens die verder kunnen schieten’||‘De toon is zeker veranderd,” zei een anonieme Europese diplomaat deze week tegen de Financial Times. “Niemand pleit op dit moment nog tegen nieuwe wapenleveranties. De voorstanders laten zich luidkeels horen, tegenstanders houden zich stil.” Het bliksemoffensief van de Oekraïners, waarbij 6000 vierkante kilometer land op de Russen werd heroverd, was ook vanuit pr-oogpunt een belangrijke opsteker voor president Volodimir Zelenski en de zijnen. Nadat Oekraïne eerder al in staat was gebleken de Russen tegen te houden bij Kiev, terug te dringen bij Charkov en te raken op de Krim, bewees het ook met een relatief kleinschalig offensief grote resultaten te kunnen boeken. De timing kon voor de Oekraïners bovendien niet beter. Met de oplopende energieprijzen nam ook het gemor in West-Europa toe. Daarbij: de winter komt steeds dichterbij. Voor die tijd een resultaat boeken dat het einde van de oorlog dichterbij brengt, was een belangrijk doel van de aanval op twee fronten. Met het succesvolle offensief kwam het momentum bij Oekraïne te liggen – en Kiev is vastbesloten er gebruik van te maken.The Wall Street Journal schreef deze week over een wensenlijstje dat naar het Amerikaanse Congres zou zijn gestuurd. De VS blijft immers veruit de grootste leverancier van wapentuig, met pakketten ter waarde van vele miljarden dollars. “De Oekraïense wensen laten zich kernachtig samenvatten in: meer van hetzelfde en verder kunnen schieten,” zegt Dick Zandee, defensie-expert van Instituut Clingendael. Boven aan het lijstje staat een oude bekende: de ATACMS-precisieraket (Army Tactical Missile System). Met een bereik van 300 kilometer komen deze raketten een stuk verder dan de raketten die op dit moment worden afgeschoten met de veelbesproken Himars, die ‘slechts’ 80 kilometer halen. Een groter bereik levert meer Russische doelwitten op. Maar de VS wil ze vooralsnog niet leveren: te gevaarlijk. De Amerikanen zijn bang dat ze worden afgeschoten op doelen op Russisch grondgebied en dat de Russen dan hard zullen terugslaan. “Ik denk dat ze vooral vrezen voor meer aanvallen op de Krim,” zegt Zandee. “Dat beschouwt Rusland inmiddels ook als zijn grondgebied.” Geen ATACMS dus, waarschijnlijk. Wat wil Kiev nog meer? Om te beginnen: artilleriegranaten. “Deze oorlog wordt sterk met artillerie gevoerd,” zegt Peter Wijninga, defensie-expert aan het Haags Centrum voor Strategische Studies (HCSS). “De Russen deden dat altijd al, de Oekraïners ook steeds meer, mede dankzij de westerse wapenleveranties. Zeker bij een offensief heb je heel veel munitie, maar ook brandstof nodig.” Ook opvallend is de hoeveelheid ontmijningssystemen waar Kiev om vraagt. Opnieuw een gevolg van het offensief, ziet Wijninga. “De Russen hebben veel mijnen achtergelaten.” Maar vragen is één ding, de wapens ook daadwerkelijk krijgen, is een tweede. Europese opslagplaatsen beginnen steeds leger te raken en ook de Amerikaanse voorraden zijn niet oneindig – zeker omdat ze ook wapens achter de hand willen houden voor zichzelf. Het is dan ook niet toevallig dat de Amerikaanse defensieminister Lloyd Austin eerder deze week een gezamenlijk overleg van grote westerse defensiebedrijven aankondigde. “We moeten overleggen hoe we Oekraïne het best kunnen voorzien van wat ze nodig hebben,” zei hij vanaf de Duitse vliegbasis Ramstein, van waaruit de militaire steun aan Oekraïne wordt gecoördineerd. “Dat is een teken aan de wand,” zegt Zandee. “De productie moet worden vergroot.” Er was donderdag ook goed nieuws voor Zelenski: het veelbekritiseerde Duitsland levert twee extra Mars II-raketlanceerders, een Europese variant van de bekende Himars. Bovendien worden er onder meer vijftig pantservoertuigen van Duitse makelij (de Dingo) geleverd. “De levering van pantservoertuigen zal een blijvende wens zijn,” zegt Wijninga. Met die voertuigen kunnen militairen relatief snel en veilig worden verplaatst. Precies wat nodig is bij een offensief.||https://www.parool.nl/wereld/wat-staat-er-op-de-militaire-verlanglijst-van-kiev-meer-van-hetzelfde-en-wapens-die-verder-kunnen-schieten~bc8c60c3/
2022-09-16||IND beducht voor toename ‘gestapelde gezinshereniging’||Als een asielzoeker in Nederland mag blijven en een verblijfsvergunning krijgt, heeft die het recht om het gezin naar Nederland te halen. Dat betekent dat een ouder zijn of haar echtgenoot en kinderen naar ons land mag laten komen en asielzoekerskinderen hun ouders, broers en zussen. Bij gestapelde gezinshereniging blijft het daar niet bij. De IND krijgt ‘signalen’ dat een nareizende zoon of dochter zich in Nederland meldt en direct een zelfstandig asielverzoek indient. Daardoor kunnen zij op hun beurt ‘aanspraak maken op nareis van eigen gezinsleden’, zodat zij ook hún echtgenoot en kinderen naar Nederland kunnen halen. Daarbij vragen zij ‘geregeld’ eigen woonruimte aan. Sinds een aantal maanden monitort de dienst deze gevallen, stelt een woordvoerder. “Het fenomeen is niet nieuw, maar we willen wel een beter beeld krijgen. Nareis-op-nareis is namelijk niet de bedoeling, omdat het een vorm van oneigenlijk gebruik is van de nareisprocedure.” Ze benadrukt dat nog niet duidelijk is of er sprake is van een toename. Ook moet nog uit de monitoring blijken of de nareis-op-nareis bij asielzoekers uit alle landen voorkomt, of dat er één of meerdere nationaliteiten uit springen. Staatssecretaris Eric van der Burg (Asiel) hintte vrijdag voorafgaand aan de ministerraad al wel op een toename in de ‘meelifters’. “Zodra zij een verblijfsvergunning hebben, zeggen ze: maar ik heb ook een eigen gezin. Dat is niet de bedoeling van nareis.” De bewindsman benadrukt dat gezinshereniging alleen is toegestaan als kinderen ‘onderdeel zijn van het gezin’, niet als zij als volwassenen zélf al een gezin hebben gesticht. “Dus: kinderen die van een statushouder afhankelijk zijn. Niet als die kinderen in de praktijk zelf al een gezin blijken te hebben.” Het kabinet wil gezinshereniging juist aan banden leggen. In de vorige maand gesloten asieldeal is een tijdelijke stop op nareis afgesproken. Mensen met een verblijfsvergunning mogen hun gezin pas naar Nederland halen als zij óók een huis hebben. Als ze na vijftien maanden nog altijd in een asielzoekerscentrum (azc) wonen, mag het gezin alsnog naar Nederland komen. Tot 2015 gold er een leeftijdsgrens voor nareis. Alleen minderjarige kinderen mochten zich bij hun ouders voegen. Na 2015 werden de regels aangepast: ook jongvolwassenen (tot 25 jaar) waren welkom, om te voorkomen dat nét meerderjarige kinderen in een kwetsbare situatie achterbleven in hun land van herkomst. Door uitspraken van het Europees Hof voor de Rechten van de Mens en de Raad van State moest ook die leeftijdsgrens worden losgelaten. Kinderen moeten nu aantonen dat ze afhankelijk zijn van hun ouder(s), bijvoorbeeld omdat ze zelf geen inkomen hebben. ‘Als het kind geen signalen van zelfredzaamheid vertoont’, schrijft de IND in een werkinstructie, wordt een verzoek ingewilligd ‘ongeacht leeftijd’. Het maakt dan niet uit of iemand 19 of bijvoorbeeld 42 jaar is. De IND hanteert wel de regel dat nareizende kinderen in ‘gezinsverband’ moeten wonen met hun ouders en niet in hun eigen levensonderhoud voorzien. Daarbij heeft de dienst in april 2022 in de werkinstructie vastgelegd dat het nareizend kind ‘geen zelfstandig gezin’ mag hebben. Volgens de woordvoerder wordt er in de nareisprocedure gevraagd of een kind een eigen gezin heeft. Ook worden nareizende kinderen vanaf 23 jaar onderworpen aan een interview om meer over hun leven te weten te komen. Toch erkent de woordvoerder dat de IND in de praktijk vrijwel niets kan doen tegen de gestapelde gezinshereniging als een nareizend gezinslid zich in ons land meldt. Tot en met juli 2022 dienden 7310 nareizende gezinsleden – vooral Syriërs – een asielaanvraag in. In heel 2021 ging het om 10.120 nareizigers, ruim twee keer zoveel als in 2020 toen reizen werd bemoeilijkt door de coronapandemie. Asielzoekers zouden bovendien vaker voor Nederland als eindbestemming kiezen omdat zij het beeld hebben dat het in ons land relatief makkelijk is om gezinsleden te laten overkomen. “In Nederland kan een statushouder een asielverzoek doen namens zijn of haar gezinsleden. In andere landen geldt dat een gezinslid dat zelf moet doen in het land van herkomst, vaak bij een ambassade.”||https://www.parool.nl/nederland/ind-beducht-voor-toename-gestapelde-gezinshereniging~b1591f7f/
2022-09-16||Jawad Es Soufi creëerde met ‘Sloegie’ zijn eigen comedycarrière||Veel comedians spelen tientallen try-outs van een nieuwe voorstelling. Zo niet Jawad Es Soufi. Vrijdag 8 september trad hij voor het eerst op met Waarom ben jij zo?, twee dagen later ging hij in première. Dat ongekend snelle proces zorgde niet voor zenuwen. “Ik kan heel goed onder druk werken, daar word ik creatief van,” vertelt Es Soufi na die allereerste show in Theater Zuidplein. De artiestenfoyer is gevuld met zijn familie. “Ik heb er altijd wel vertrouwen in dat het aanslaat. Als ik een Instagramfilmpje maak, krijg ik ook niet direct reactie. Maar door Sloegies manier van spreken, en de thema’s die ik aansnijd, weet ik inmiddels wat werkt.” Sloegie is een goedlachse jongen, die volgens zijn geestelijk vader ‘iets wat heel simpel is heel extravagant kan overbrengen’. De welbespraakte Es Soufi, die ook voor de klas staat als leraar Nederlands, lijkt zijn tegenbeeld. Toch is dat volgens de comedian maar schijn. “Het verschil is echt niet zo groot. Bij mij is die grijns ook niet van mijn gezicht te slaan. Sloegie praat alleen anders. Hij vergeet halve zinnen en de lidwoorden staan niet allemaal op de juiste plek. Maar omdat hij zo sympathiek is, komt hij ermee weg.” Es Soufi zat vanaf zijn achttiende in de theatergroepen The Brothers en later De Borrelnootjez. Bij dat tweede gezelschap ontstond Sloegie, die op Instagram snel populair werd. Op een dag, vlak voor de coronacrisis, besloot Es Soufi dat het tijd werd voor zijn eerste onemanshow. Hij trok een colbert aan en liep zonder afspraak Theater Rotterdam aan het Schouwburgplein binnen. Of hij de programmeur even kon spreken. “Ik zei: ik heb 10.000 volgers op Instagram en ik wil hier optreden. Zij dachten natuurlijk: wie is die jongen, wie schrijft dit, wie regisseert dit? Ik had ook nog nooit alleen op het podium gestaan. Toch zijn ze ervoor gegaan, ik denk vooral vanwege die volgers.” Nog voor het theater hem een factuur kon sturen, was de voorstelling uitverkocht. “Mijn redenering was: als acht procent van mijn volgers een kaartje koopt, zit ik gebakken. Niet om arrogant te doen, maar ik had vertrouwen in mijn publiek. Ik wist dat ze me zouden volgen van Insta naar het theater.” Es Soufi schrijft en regisseert zijn shows overigens zelf. Wel kreeg hij hulp van Abdelkarim El-Fassi en ontving hij bij deze nieuwe voorstelling ook regieadvies van Laurens Krispijn de Boer. “Zij hebben me vooral geleerd om mijn energie beter te verdelen. Ik ben heel druk en dat zie je ook direct op het toneel. Voor het publiek is het wel prettig als ze af en toe een rustmomentje hebben. Sowieso praat ik veel met mensen. Ik vind het alleen maar fijn als ze me willen adviseren.” Es Soufi heeft inmiddels 71.000 volgers en vulde met Waarom ben jij zo? drie avonden op rij Theater Zuidplein. Het leeuwendeel van zijn publiek heeft (nu nog) een Marokkaanse achtergrond en kan hartelijk lachen om de herkenbare situaties die Sloegie ze voorschotelt. Zijn moeder die dreigt met een slipper als hij iets verkeerd doet. Een ziekenhuispatiënt, Gerard, die duidelijk nog nooit een Marokkaan heeft gesproken en zijn meningen baseert op wat de media hem vertellen. Een serieuze ondertoon is duidelijk aanwezig. “Ik wilde laten zien hoe ik zelfredzaamheid, weerbaarheid en geduld heb kunnen ontwikkelen. Thuis, op school, maar ook in mijn wijk. Ik kom uit Bloemhof, een vooroorlogse wijk in het Rotterdamse stadsdeel Feijenoord. Daar wordt veel over geschreven en niet altijd even positief. Soms zeggen mensen zelfs: ondanks dat je uit Bloemhof komt, doe je het toch behoorlijk goed. Dan antwoord ik altijd dat ik het goed doe dankzíj Bloemhof. Je leert heel veel van al die verschillende mensen en perspectieven. Dat kan slecht uitpakken, maar ik richt me liever op het goede. Ik sta heel optimistisch in het leven.” Voorlopig kan Es Soufi nog wel even verder met Sloegie. Hij werkt aan een speelfilm en er zijn vergevorderde plannen voor een sitcom rond het personage. Toch denkt de comedian dat hij in de toekomst ook als zichzelf op zal treden. “Sloegie is wat de mensen van mij kennen en dus ook wat ze willen zien. Dat snap ik wel. Wat de boer niet kent, dat vreet hij niet. Maar ik zou het leuk vinden om ook op hem te reflecteren. Jawad en Sloegie sámen op het podium, dat gaat zeker nog eens gebeuren.” De volledige speellijst staat op www.jawadessoufi.com||https://www.parool.nl/kunst-media/jawad-es-soufi-creeerde-met-sloegie-zijn-eigen-comedycarriere~bfc2db70/
2022-09-16||Op de duotentoonstelling van Jans Muskee en Paul de Reus is elke combinatie raak||Jans Muskee(1961) en Paul de Reus (1963) leerden elkaar veertig jaar geleden kennen in het eerste jaar van de lerarenopleiding in Leeuwarden. Bij het vak Gezondheidskunde, om precies te zijn, waar ze de enige jongens waren in een klas vol meisjes. Na een jaar ging Muskee naar de Academie Minerva, de kunstacademie in Groningen, om tekenaar te worden. De Reus volgde een jaar later en werd beeldhouwer. Sindsdien hebben ze altijd contact gehouden, ze exposeerden ook al meermaals samen. Maar nooit zoals nu bij projectruimte BMB in de Kerkstraat. In deze fijne duotentoonstelling worden de ‘platte’ tekeningen van Muskee en de driedimensionale beelden van De Reus in paren gepresenteerd. De ene keer is zo’n combinatie gemaakt op basis van het thema, dan weer vormt een uitgesproken kleur of een opvallende vorm het verbindende element. Vaak is het alsof de werken voor elkaar zijn gemaakt. Bij de entree hangt een enorme, fotorealistische pasteltekening van een zwarte vrouw, die in haar ondergoed, met een kopje koffie in haar handen geklemd, naar buiten staat te turen. Links van haar staat een beeld van een witte man, half verscholen achter de bakstenen muur. Komt hij op bezoek? Staat hij in het geniep naar haar te loeren? Een van De Reus’ beelden lijkt de argeloze bezoeker te willen waarschuwen voor vier expliciete tekeningetjes van Muskee. Al even fraai is de metersgrote tekening Mijn ouders en ik – met dank aan D.H., een vrije variatie op David Hockney’s schilderij My Parents and Myself uit 1975, waarop de Britse schilder zelf te zien is in een spiegel, naast een vaas met bloemen, op een kastje tussen zijn moeder en vader in. Muskees tekening heeft ongeveer dezelfde compositie, met dien verstande dat hij zichzelf niet in een spiegel tekende, maar een ingelijste foto van zichzelf naast een vaas met bloemen op het dressoir plaatste. Anders dan Hockney zag Muskee zijn ouders niet zo vaak. Hij is een foto voor zijn ouders, in plaats van dat hij er ‘in werkelijkheid’ bij is. Het podiumpje waarop hij zijn ouders plaatste, leende Muskee ook van Hockney, de Mondriaanachtige gordijnen hingen bij hem thuis toen hij klein was. Het beeldje dat voor de ontroerende tekening is geplaatst, maakte De Reus tijdens corona. Het zijn een man en een vrouw, die op een tafeltje een olijk anderhalvemeterdansje doen – alleen hun uitgestoken voeten raken elkaar. De combinatie is prachtig: het lijkt alsof Muskees ouders naar een jongere versie van zichzelf kijken, in een gespiegeld theatertje in de galerie. En zo is elke combinatie raak. Elk beeld en elke tekening krijgt bij BMB een andere betekenis. Jans Muskee tekeningen | Paul de Reus beelden: t/m 9 oktober bij Projectruimte BMB, Kerkstraat 129A. Zondag 2 oktober geven Muskee en De Reus om 14.00 uur een rondleiding.||https://www.parool.nl/kunst-media/op-de-duotentoonstelling-van-jans-muskee-en-paul-de-reus-is-elke-combinatie-raak~baa5f077/
2022-09-16||Laadpaal? Zonnepaneel? Het tekort aan mensen om ze neer te zetten blijft maar groeien||‘Wij helpen u graag om te verduurzamen’, schrijft Feenstra, een van de grootste installatiebedrijven van Nederland, aan klanten die een warmtepomp willen laten installeren. ‘maar wij kunnen op dit moment geen nieuwe aanvragen in behandeling nemen.’ Dan maar een zonnepaneel op het dak? Bij installateur Suntech Energy, dat net is overgenomen door elektronicaketen BCC, is het: nu kopen en met een beetje geluk worden de panelen in maart op het dak geschroefd. De achterstanden bij de verduurzaming en de bouw van woningen en kantoren lopen nog verder op. Het tekort aan technici is inmiddels zo groot dat de milieudoelen van het kabinet in gevaar komen, waarschuwde het Planbureau voor de Leefomgeving deze week. “Er moet zó veel gebeuren” zegt Marlies Visser, operationeel directeur bij netbeheerder Alliander. “Alleen de netbeheerders in Nederland hebben al 13.000 mensen nodig om de energiesector te moderniseren en de duurzaamheidsdoelen te halen. Als die mensen er niet komen, dan kunnen we de werkzaamheden niet uitvoeren. Dan komt de energietransitie in gevaar en halen we de hele woningbouwopdracht niet.” Alsof het een weerbericht betreft, houdt dataspecialist Intelligence Group bij hoe het in Nederland staat met de arbeidsmarkt voor technici. Groen staat voor een klimaat waarin gemakkelijk personeel wordt geworven, oranje voor moeilijk en rood voor extreem moeilijk. Op het kaartje van september is Nederland egaal donkerrood. “Het aantal vacatures voor technici met een mbo-diploma is de afgelopen twee jaar 87 procent gegroeid,” zegt Inge Vuijk van Intelligence Group. “Bij hoger opgeleide technici nog meer: 126 procent.” En het wordt alleen maar moeilijker. “Op elke zonnepaneelmonteur zijn er nu veertien vacatures. Dat worden er eind 2023 twintig.” Intussen veranderen technici steeds minder vaak van baan: maar 12 procent van de monteurs is actief op zoek naar nieuw werk. Dan maar rekenen op de nieuwe aanwas? Tevergeefs. Begonnen in 2019 nog ruim 42.000 leerlingen aan een technische mbo, dit schooljaar zijn dat er nog maar 38.500. “Het imago van het mbo speelt een grote rol,” zegt Marc Hendriks van ROVC, met zestienduizend studenten per jaar een van de grootste particuliere opleiders voor technisch personeel. “Daar is de overheid debet aan. Die heeft jarenlang het hbo en het universitair onderwijs gepromoot. Dat was best nobel, maar daardoor is de instroom op het technisch mbo alleen maar teruggelopen. Terwijl op iedere technisch ontwerper of projectmanager met een hbo-diploma tien monteurs nodig zijn om alles dat is bedacht ook uit te voeren.” De instroom van nieuwe technische hbo-studenten loopt inmiddels ook terug. (Lees verder onder de graphic) ROVC, dat vooral in opdracht van bedrijven technici opleidt of bijschoolt, ziet bovendien steeds meer pas gediplomeerde mbo’ers langskomen voor een bijspijkercursus. “Het onderwijs schiet echt tekort. Onze klanten vertellen ons dat afgestudeerden vaak nog lang niet goed genoeg zijn om aan het werk te gaan; die scholen wij vervolgens bij.” “We groeien nu enorm snel doordat de markt schreeuwt om personeel. Er zijn vandaag mensen nodig. Er moeten tienduizenden cv-monteurs worden omgeschoold voor de installatie van warmtepompen. We zijn een grote opleider. Maar zestienduizend nieuwe technici per jaar is volstrekt onvoldoende om aan de enorme vraag te voldoen.” Daar ligt een rol voor de overheid, zegt Visser van Alliander. “De overheid moet meer investeren in techniekonderwijs. Met stimuleringsmaatregelen zoals het afschaffen van schoolgeld voor technische opleidingen en bonussen voor zij-instromers die een technisch beroep kiezen. En de technieksector financieel bijstaan, die nu 90 procent van de opleidingen zelf financiert.” “Ik wil niet voor eigen parochie preken, maar investeren in techniek en ict moet voorrang krijgen boven andere loopbanen. Deze mensen zorgen er voor dat er straks door automatisering in andere sectoren, zoals de zorg en bij de energietransitie, met minder mensen kan worden gewerkt. Uiteindelijk begint de oplossing voor de huidige personeelscrisis bij de techniek.” De technieksector moet volgens Visser de hand ook in eigen boezem steken. Niet alleen de aanwas van nieuwe technici stokt, ook lopen veel jonge techneuten weer weg. “Een aanzienlijk aantal mensen stapt na twee jaar weer op omdat bedrijven hen onvoldoende perspectief bieden. Jonge mensen willen elke twee jaar iets anders, als dat bij een werkgever niet kan, gaan ze weg. Bedrijven moeten mensen langer boeien, omscholen en het werk langdurig interessant houden.” Daarnaast moet er veel beter worden samengewerkt bij het opleiden van technici. “Veel werkgevers starten eigen opleidingstrajecten. Alleen al in en om Amsterdam lopen minimaal 150 initiatieven, we zijn opgehouden met tellen. Er is meer regie nodig.” (Lees verder onder de graphic) Liander, het dochterbedrijf van Alliander dat energienetten aanlegt en onderhoudt , zoekt jaarlijks driehonderd technici en opent binnenkort een eigen school in Amsterdam-Westpoort. “Niet alleen voor eigen mensen, maar ook om personeel te scholen van onderaannemers. Veel MKB-bedrijven zijn niet groot genoeg om zelf mensen op te leiden. We trekken alles uit de kast om ze zo snel mogelijk klaar te stomen.” Ook andere bedrijven starten uit arren moede hun eigen opleiding, zoals winkelketen BCC dat 1 oktober zijn eigen bedrijfsschool voor monteurs opent. Niet alleen voor tv’s en keukens, maar ook voor airconditioners, luchtverwarmingssystemen en – dankzij de overname van Suntech – zonnepanelen. “We willen niet alleen meer consumentenelektronica verkopen,” zegt BCC-topman Caspar Klinkhamer, “maar we willen klanten ook helpen bij ingewikkelde en dure investeringen in airco’s, zonnepanelen en binnenkort ook thuisaccu’s.” Het liefst zou hij meteen in alle 61 BCC-vestigingen zonnepanelen verkopen. “Maar dat gaat niet van vandaag op morgen. We moeten eerst goed gekwalificeerd personeel hebben. Wij hebben nu negentig installateurs die tv’s en soundbars installeren, keukens inbouwen en airco's monteren. Voor de installatie van zonnepanelen heeft Suntech vier installatieploegen die het dak op en de meterkast in gaan. Een verdubbeling is nog het minste. Van het reguliere onderwijs moeten we het niet hebben. Dus gaan we het zelf oppakken.” Maar dan moeten die mensen er wel zijn. Volgens Erwin Keurhorst van Xelvin, dat technisch personeel bij bedrijven onderbrengt, zijn er simpelweg te weinig werkenden. “De vergrijzing slaat toe en er komen steeds minder jongeren.” Xelvin haalt steeds meer personeel van steeds verder weg, tot aan Zuid-Afrika toe. “Qua opleidingsniveau zitten ze heel dicht bij Nederlanders, qua technische vaardigheden zijn ze beter. Ze willen graag naar Europa vanwege het politieke klimaat in Zuid-Afrika. Ze spreken Engels en mensen met een Afrikaanderachtergrond praten binnen een maand met Nederlanders mee.” “Van onze mensen uit Zuid-Afrika werkt 90 procent na vijf jaar nog altijd bij dezelfde opdrachtgever, maar bedrijven moeten zich inmiddels wel afvragen of ze nog voldoende te bieden hebben om deze groep te behouden. Vooral kleinere techniekbedrijven zijn nog huiverig voor buitenlands personeel. Ze zijn ook bezorgd wat hun klanten ervan vinden. Maar daar red je het niet meer mee.” Ook Hendriks van opleider ROVC leidt steeds meer buitenlands personeel op. “In Amsterdam hebben we met installatiebedrijf IJskoud een samenwerking waarin we Syrische statushouders klaarstomen voor de koeltechniek. In Delft leiden we met het UWV mensen uit de bijstand op tot zonnepaneelinstallateur.” “We richten ons nu op mensen uit Oekraïne, met een enorme motivatie en technische achtergrond. Dat zijn doelgroepen die we keihard nodig hebben. Ook vrouwen. Het percentage vrouwen in de techniek is met 14 procent nog veel te klein. Daar zit nog de hoop voor technische bedrijven.”||https://www.parool.nl/nederland/laadpaal-zonnepaneel-het-tekort-aan-mensen-om-ze-neer-te-zetten-blijft-maar-groeien~ba129737/
2022-09-16||Couscousbowl of biefstuk met champignonsaus: vijf fijne gerechten||Loaded papadums met mango, avocado en rivierkreeftjes 1. Rasp de groene limoenschil (rasp het witte gedeelte niet mee, dit is bitter) en meng met de olijfolie, peper, zout en de rivierkreeftjes. 2. Pers het sap uit de limoen en meng dit door de mayonaise. 3. Schil de mango. Halveer de avocado, ontpit en lepel het vruchtvlees uit de schil. Snijd het vruchtvlees van de mango en avocado in dunne plakken. Snijd de puntpaprika in ringen. 4. Leg de papadums op een bord. Beleg de papadums met de mango, avocado, rivierkreeftjes en paprika. 5. Schenk de limoenmayonaise en sriracha over de papadums. 6. Snijd het groen van de bosui in ringen en strooi dit samen met de sesamzaadjes over de papadums. Couscousbowl met Marokkaanse kip en abrikozen 1. Snijd de kipfilet in blokjes en meng met de ras el hanoutkruiden en de helft van de olijfolie. 2. Snijd de tomaten en komkommer in blokjes. Pel en snijd de rode ui in halve ringen. Hak de abrikozen en peterselie grof. 3. Pers de helft van de citroen uit en meng dit samen met de overige olijfolie door de tomaten, komkommer, rode ui, abrikozen en peterselie. Breng op smaak met peper en zout. 4. Kook de parelcouscous volgens de aanwijzingen op de verpakking. Bak ondertussen de gemarineerde blokjes kipfilet op middelhoog vuur tot ze bruin kleuren. Voeg de tomatenblokjes toe en laat de kip verder garen. 5. Schep de couscous in een diep bord. Schep de salade hierover en voeg de kip toe. Pluk de blaadjes van de takjes munt en snijd fijn. Strooi de munt over de couscousbowl en serveer eventueel met een partje citroen. Gevuld Turks brood 1. Verwarm de oven voor op 200°C. Snijd de bovenkant van het brood en hol het brood uit. Houd daarbij 2 cm van de randen vrij. 2. Snijd de paprika in reepjes en snijd deze nog eens door midden. 3. Verhit ¼ van de olijfolie in een koekenpan op middelhoog vuur. Bak de paprika in 10 min. totdat deze zacht wordt. Laat de maiskorrels uitlekken in een vergiet en spoel nogmaals met koud water. 4. Meng de overige olijfolie met peper en komijn. Bestrijk het brood aan de binnenkant met het oliemengsel. Schep de paprika en de maïskorrels in het brood. 5. Rasp de halloumi en verdeel deze samen met de geraspte kaas over de groenten. 6. Bak 10 min. in de oven. Garneer met blaadjes munt en voeg naar smaak peper toe. Serveer met de veldsla. Italiaanse traybake 1. Verwarm de oven voor op 180°C. Was de aardappelen en snijd in partjes. Voeg de aardappelpartjes toe aan een pan en zorg ervoor dat de aardappelpartjes net onder water staan. Breng aan de kook, zet het vuur uit en laat afkoelen in het water. 2. Snijd de broccoli in roosjes en de paprika en rode ui in grove stukken. 3. Rits de blaadjes van de takjes rozemarijn en oregano. Plet en pel de knoflook. Meng de olijfolie met de kruiden en knoflook. 4. Meng de kruidenolie met de gesneden groenten en aardappelpartjes. Breng op smaak met peper en zout. Verdeel over een met bakpapier beklede bakplaat en bak 25 min. Biefstuk met champignonsaus en aardappelpartjes 1. Haal de biefstuk een half uur voor aanvang uit de koelkast zodat deze op kamertemperatuur kan komen. Verwarm de oven voor op 200°C. Snijd de kastanjechampignons in plakjes en pel en snipper de knoflook fijn. 2. Verdeel de aardappelpartjes over een met bakpapier beklede bakplaat en bak ze in de oven volgens de aanwijzingen op de verpakking. 3. Verwarm ondertussen een pan op middelhoog vuur met de olijfolie en tijm. Bak de biefstuk ongeveer 4 min. aan iedere kant voor medium garing. Haal de biefstuk uit de pan, pak deze in aluminiumfolie in en laat 10 min. rusten op een bord. 4. Bak ondertussen de knoflook en champignons in dezelfde pan in 5 min. goudbruin. Voeg na 2 min. de kookroom en peper en zout toe en laat dit 8 min. rustig op middelhoog vuur inkoken. Breng een pan water aan de kook en kook de tuinbonen in 4 min. beetgaar. 5. Haal de aardappelpartjes uit de oven en voeg naar smaak zout en peper toe. Serveer de biefstuk met aardappelpartjes en tuinbonen. Serveer de champignonsaus apart. Ga naar www.eatertainment.nl voor nog meer recepten en inspiratie.||https://www.parool.nl/ps/couscousbowl-of-biefstuk-met-champignonsaus-vijf-fijne-gerechten~b9fdae1c/
2022-09-16||Deze vijf platen neemt gitarist Jason Balla mee naar een onbewoond eiland||“Toen ik nog een jongen was, had ik een muziekmentor die mij kennis liet maken met allerlei coole bandjes en artiesten. Dat was overweldigend als vijftienjarige. Make Believe was een van deze bands. Het was de eerste keer dat ik begreep dat muziek meer kon zijn dan alleen catchy, er was ook weird stuff.” “Op een onbewoond eiland wil ik overal op voorbereid zijn. Deze plaat is geruststellend en voelt als goed gezelschap. De muziek is wat rommelig, maar ook warm en levendig, hoewel voor een groot deel elektronisch.” “Ik ben echt geobsedeerd door singer-songwriter Aldous Harding, ze is geweldig. Designer is een plaat waar ik een miljoen keer naar zou kunnen luisteren en elke keer hoor ik toch weer iets nieuws. Het is simpel, er gebeurt niet veel, maar de teksten betekenen elke keer iets anders voor mij.” “Arthur Russell was een muzikant en zanger die in heel diverse genres actief was. Op dit album vind ik het het nummer I Couldn’t Say It To Your Face heel goed. Het heeft een grote emotionele lading. Je hoort dat Russell moeite heeft zich groot te houden.” “Een nieuwer album, met alternatieve R&B, waarvan ik me niet kan voorstellen dat het me ooit zou vervelen. En als ik op het eiland wil dansen op het strand, zet ik gewoon het nummer The Dress op repeat.”||https://www.parool.nl/kunst-media/deze-vijf-platen-neemt-gitarist-jason-balla-mee-naar-een-onbewoond-eiland~b8019372/
2022-09-16||Ozzy Osbourne klinkt verrassend vitaal op Patient Number 9||Er werd op krantenredacties al koortsachtig gewerkt aan zijn necrologie, maar Ozzy Osbourne (73) klinkt op zijn dertiende soloalbum allerminst als een rocker met één voet in het graf. En dat is opmerkelijk omdat de muzikale productie van de voormalig frontman van Black Sabbath de laatste jaren gelijke tred hield met de achteruitgang van zijn gezondheid. Toonde het album Ordinary Man (2020) al een voorzichtige opleving, op Patient Number 9 is Osbourne wonderbaarlijke wederopstanding een feit. Het team dat hem van liedjes voorzag kent opnieuw Chad Smith (drummer Red Hot Chili Peppers), Duff McKagan (bassist Guns N’ Roses) en Andrew Watt (multi-instrumentalist en tevens producer) als kernleden. Maar dit keer wordt Osbourne ook ondersteund door enkele fameuze collega’s, van wie Black Sabbath-wapenbroeder Tony Iommi, Metallica’s bassist Robert Trujillo en gitarist Mike McCready (Pearl Jam) de bekendste zijn. Ook zijn er drie songs met wijlen Foo Fighter Taylor Hawkins op drums. De All Star-bezetting geeft Osbourne een krachtige injectie met rauwe muzikale energie. Ploegde Osbourne tussen 2000 en 2010 door stapels tandeloze ballads, op songs als Evil Shuffle, Mr. Darkness en Degradation Rules klinkt hij eindelijk weer als een bezeten Prince of Darkness. En als hij een ballad zingt, God Only Knows, is die ook werkelijk bevlogen: ‘It’s better to burn in hell than fade away.’ Juist!||https://www.parool.nl/kunst-media/ozzy-osbourne-klinkt-verrassend-vitaal-op-patient-number-9~bce993e9/
2022-09-16||Jazz uit de West Coast: wild, druk en onterecht vergeten||Het Parool zat in de jaren vijftig boven op de jazz. De beste jazzcriticus van het land, Michiel de Ruijter, was verbonden aan de krant. De inmiddels legendarische fotograaf Ed van der Elsken maakte vaak foto’s bij zijn recensies. En ook columnist Simon Carmiggelt zat regelmatig in het Concertgebouw als daar Amerikaanse jazzmuzikanten optraden. Na een optreden van June Christy schreef Carmiggelt dat de zangeres een stem had waar mannen over fantaseren en die vrouwen instinctief haten. Hij wordt geciteerd in het hoesboekje van West Coast in Amsterdam, het vijftiende deel in de door het Nederlands Jazz Archief uitgeven prachtserie Jazz at the Concertgebouw. Californische jazz wordt meestal omschreven als rustig en kaal, maar op het drie cd’s tellende West Coast in Amsterdam, met opnames van onder anderen Bud Shank, Stan Kenton en Shelly Manne, gaat het er vaak best wild en druk aan toe. Genoemde June Christy, een onterecht vergeten zangeres, brengt wel typische west coast. Ze klinkt hier net zo sensueel als Carmiggelt beschreef. En haar timing is zo loom dat de gedachten uitgaan naar Chet Baker.||https://www.parool.nl/kunst-media/jazz-uit-de-west-coast-wild-druk-en-onterecht-vergeten~b36d5f73/
2022-09-16||R&B-zanger John Legend had op zijn achtste album strenger voor zichzelf moeten zijn||Aan zelfvertrouwen heeft het John Roger Stephens nooit ontbroken. Welke andere zanger zou zich de artiestennaam John Legend durven aanmeten? In de hiphop mag dat soort grootspraak gemeengoed zijn, in de hoek van de soul en de r&b is het ongebruikelijk zo over jezelf te pochen. Het rare is dat John Legend in de omgang een heel vriendelijke en keurige meneer is. Evengoed gaat hij bij zijn achtste album nóg iets verder. Legend heet de plaat kortweg. Gevraagd naar een verklaring voor die titel antwoordde de zanger: ‘Dit ben ik die zeg: ik ben trots op wie ik ben en ik heb vertrouwen in het werk dat ik heb gedaan.’ Geheel in stijl is Legend een dubbelalbum met wel 24 nummers. Dat zijn er veel, ja. Te veel. Laten we corona de schuld geven. De zanger die altijd al makkelijk schreef, bedacht tijdens de pandemie meer dan zeventig nieuwe songs. Zo’n enorme hoeveelheid terugbrengen tot twee dozijn liedjes is best een prestatie natuurlijk, maar hij had nog veel strenger moeten zijn. Teruggebracht tot een enkel album zou Legend een plaat met echt alleen sterke songs zijn geweest. Nu staan er simpelweg te veel zwakke broeders tussen. Legend is opgedeeld in twee ‘bedrijven’. Vooral het tweede, met ballads, is een lange zit. Mooi dat John Legend zo gek is op zijn vrouw (model en influencer Chrissy Teigen), maar het ontaardt hier in wel heel erg zoetsappig gekweel. Heel erg wordt het in I Want You To Know, dat is voorzien van een nepperig reggae-arrangement. John Legend goes UB40. In act 1 horen we hem zoals we hem het liefst horen: als slicke, maar niet slappe r&b-zanger die de muziekgeschiedenis kent. Zonder te vervallen in een al te nadrukkelijk retrogeluid schuurt hij aantrekkelijk tegen de soul van de jaren 70 aan. Er doen ook leuke collega’s mee in die eerste twaalf songs: rappers als Rick Ross en Saweetie, maar ook de ritmesectie van The Dap-Kings. En in Strawberry Blush wordt Legend ter zijde gestaan door de Free Nationals, de geweldige begeleidingsband van Anderson Paak.||https://www.parool.nl/kunst-media/r-b-zanger-john-legend-had-op-zijn-achtste-album-strenger-voor-zichzelf-moeten-zijn~b778a9b43/
2022-09-16||Tanguy Ndombélé is zo’n speler die je blijft volgen||Er zijn voetballers die je blijft volgen, ook al schieten ze volgens sommige trainers tekort. Ndombélé is zo’n speler. Bij Lyon brak hij door. Spurs kocht hem voor tientallen miljoenen. Antonio Conte, het voormalige door EPO voortgedreven loopwonder, vond Ndombélé niet goed genoeg voor de Spurs en liet hem verhuren aan Napoli, met optie tot koop. Ik voorspel dat Napoli hem koopt. Anguissa en of Zielinski zullen aan het eind van het seizoen worden verkocht. Wat een mooie vervanger hebben ze dan achter de hand. Woensdagavond viel Ndombélé in tegen Rangers. Tegen het einde brak Anguissa door op rechts. Ndombélé sloop door het midden, met die van kracht en souplesse bulkende loop. Anguissa trok de bal terug naar links. Ndombélé maakte 3-0. Een dag eerder had Tottenham Hotspur er tegen Porto niks van gebakken. Conte haalt nog net de kerst.||https://www.parool.nl/sport/tanguy-ndombele-is-zo-n-speler-die-je-blijft-volgen~b16c1b41/
2022-09-16||Nooit heeft iemand ons verteld dat we moesten lezen||Het is nieuws dat mij ook verontrust: ‘Leescrisis onder Nederlandse jeugd baart taalexperts grote zorgen.’ Toevallig sprak ik gisteren met leeftijdgenoten over de boeken die wij als kind lazen. We kwamen al heel snel (binnen een paar minuten) op zo’n dertig titels en daaronder tamelijk wat boeken waarvan ik me afvraag of die nog wel zouden worden uitgegeven: Arendsoog, Pim Pandoer, Biggles, De Vijf, het gehele oeuvre van J.B. Schuil, van Christiaan van Abkoude. Stoere jongensboeken. Als er meisjes in voorkwamen hielpen ze moeder, geloof ik. Of ze gingen zich verloven. Daarnaast las ik grote hoeveelheden strips. Van de foute Hergé en van de foute Willy Vandersteen. Heerlijk. Dick Bos, even voor het slapengaan. Nooit heeft iemand ons verteld dat we moesten lezen. Wel zag ik mijn ouders lezen en vooral mijn vader vertelde over de boeken die hij op de plee las en daar liet liggen: Maigret, Perry Mason, Nero Wolfe… “Er is een lijk gevonden van een jonge vrouw in de kamer van een rechter… Die beweert dat hij het niet heeft gedaan.” Vanaf mijn twaalfde lazen we die boeken samen. Ik had ze vaak eerder uit dan hij, want ik zat langer op de wc, vooral als ik moest helpen met afwassen. “Ik weet wie het heeft gedaan,” riep ik dan triomfantelijk. “Ja, je moeder. Morgen en overmorgen was jij af!” Mijn leeftijdgenoten en ik vroegen ons af waarom niemand meer Latijn spreekt. “Omdat de elite die wist hoe het hoorde de taalregels vaststelde, maar er kwam steeds minder elite of er kwam een andere elite die die taalregels niet beheerste.” Een belangrijke les. Taal verandert, ik weet het. Vooral in Nederland, denk ik. Pak een Nederlands boek van tweehonderd jaar geleden. Bijna onleesbaar. Vondel: onleesbaar. (Shakespeare kunnen we wel lezen. Engeland heeft dan ook meer ‘elite’.) Ook taal kan ziek worden. Ook taal kan sterven en wordt dan een dode taal. Ik vrees dat Nederlands zo’n dode taal wordt. Kan het me schelen? Een vriend van mij bestudeert het Jiddisch. “Is een taal dood als hij door meer mensen wordt bestudeerd dan hij ooit werd gesproken?” vroeg hij zich hardop af. En wat is taal? Mijn vriend antwoordde in het Jiddisch: “Een taal is een dialect met een leger en een vloot.” Een kind, net als een volwassene, leest als hij denkt uit een boek voordeel te halen. Wat dat voordeel is, weet je niet. Het is de taal die moet verleiden. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/nooit-heeft-iemand-ons-verteld-dat-we-moesten-lezen~bb3479fe/
2022-09-16||Opinie: ‘Verlies van Liverpool valt spelers van Ajax niet te verwijten; de trainer des te meer’||Volgens Dick Sintenie scheelde het maar een paar centimeter of Ajax had gescoord. De kopbal van Daley Blind ging inderdaad een paar centimeter naast de rechterdoelpaal voorlangs. De bal moet natuurlijk wel nog die paar centimeter plus de breedte van de doelpaal (12 cm) plus de diameter van de bal (23 cm) richting het doel om er ook in te gaan. Dus scheelde het sowieso 37 centimeter om te scoren. Net naast is nooit er bijna in.Stan Spangenberg, Amsterdam Complimenten voor Dick Sintenie die razendsnel zijn verslag van Liverpool-Ajax gemaakt moet hebben zodat het nog meekon met Het Parool van 14 september. Ajax wordt de eerste helft overlopen op het middenveld. Alfred Schreuder laat het op zijn beloop. Rechtzetten in de tweede helft, denk ik dan. Maar nee, Ajax wordt de tweede helft nog steeds overlopen op het middenveld en de trainer grijpt nog steeds niet in. Dan valt de spelers van Ajax niets te verwijten. Het is de trainer die niet ziet wat iedereen ziet die naar de wedstrijd kijkt. Zo iemand heet een pannenkoek.Rudy Schreijnders, Maarssen Optimistische geluiden uit Oekraïne, waar men erin slaagt om het agressieve Russische leger terug te dringen. Het zal nog veel bloedvergieten vergen om heel Oekraïne te bevrijden. Maar dat terzijde. Na de oorlog zal Rusland de schade moeten vergoeden en de sancties mogen niet versoepeld worden voordat minimaal alle schade is vergoed en hersteld. Dat is maar op één manier mogelijk, namelijk door beperkt Russisch gas af te nemen en wanneer de hele netto-opbrengst ten gunste komt van Oekraïne. De hele wereld profiteert hier dan ook van, omdat de gasprijzen dan weer normaliseren. De rest van de sancties moeten wél gehandhaafd worden totdat er een ander, democratisch regime is. Handel bedrijven met dictaturen, moeten we in de grondwet verbieden. Het deugt niet!Ton Jacobs, Amsterdam Duiven: ze zijn een plaag. Maar in veel Europese steden is inmiddels het ei van Columbus gevonden, namelijk de pil (Het Parool, 13 september). De Amsterdamse GGD neemt het idee van de pil niet over. Die houdt vast aan de gedachte dat niet voeren de juiste methode is. Maar het biedt geen soelaas. Meer afvalbakken? Hopeloos. Verbieden? Heeft geen zin. Boetes? Helpen voor geen meter. Veel horecaondernemers en winkeliers hebben bordjes opgehangen met het verzoek de duiven niet te voeren. Zinloos. Al ruim een halve eeuw. De teamleider van de afdeling ongediertebestrijding van de GGD volhardt in het afwijzen van de pil: ‘Zulke methodes pas je echt alleen toe als alle andere maatregelen hebben gefaald.’ De GGD. Als recalcitrante pubers zeiden wij: de Gekke-Gerrit-Dienst. Ik zou die term nu niet meer in de mond durven nemen. Maar helemaal ongelijk hadden we niet.Jan Kok, Amsterdam||https://www.parool.nl/columns-opinie/opinie-verlies-van-liverpool-valt-spelers-van-ajax-niet-te-verwijten-de-trainer-des-te-meer~b7b7a8af/
2022-09-16||Opinie: ‘Theaters hebben lege zalen ook aan zichzelf te danken’||Waarom zijn de zalen nog altijd leeg (Het Parool, 10 september)? Ja, hoe zou dat komen? In ieder geval is de ‘voorpret’ al jaren weg: nog niet zo heel lang geleden kon men vanaf een week (later vanaf een maand) van tevoren een kaartje kopen voor een theatervoorstelling. Bij gewilde voorstellingen stond er dan op maandag een rij voor de kassa voor een kaartje voor de week of maand daarop. Ook werd je nog geholpen door een levend persoon, meestal iemand die dit werk al tientallen jaren deed en die de meeste mensen kende. Denk aan de dames Wil en Tonnie bij het (toen nog) Nieuwe De la Mar Theater of de dames bij Carré, voor de iets oudere trouwe theaterbezoekers een feest der herkenning. Deze ‘voorpret’ is inmiddels veranderd in complete ergernis over onder meer de belachelijk hoge reserveringskosten en ander ongerief bij het proberen te bemachtigen van kaartjes. De Uitmarkten destijds stimuleerden mensen om een kaartje te kopen voor een van de vele voorstellingen. De maandag na het Uitmarktweekend stonden er rijen bij de theaterkassa’s. Die tijd is voorbij. De altijd bruisende Uitmarkten zijn verworden tot een zielloze, door QR-codes overheerste schamele bedoening. En mocht je toch nog iets leuks tegenkomen, dan is er vaak geen kaart meer te krijgen omdat de verkoop nu soms een jaar van tevoren is. The sky was jarenlang the limit. Ondanks dat de prijzen van kaartjes de pan uitrezen bleven de bezoekers toestromen, vaak ook door slimme marketing (een keer bij De Wereld Draait Door en je kostje was gekocht). Een avondje theater voor twee personen kwam (en komt) al gauw op totaal minstens 100 euro (inclusief reserveringskosten, parkeerkosten en dure kopjes koffie en biertjes in de pauze). Ja, the sky was de limit: hoe lang kon dit zo doorgaan? Misschien is de grens nu gewoon bereikt. Natuurlijk: de opera zit nog altijd vol, dat publiek trekt het wat financiën betreft allemaal nog wel. De directeur van het Amsterdams Fonds voor de Kunst ziet achter de schermen een grote burn-out. En de directeur van het DeLaMar meldt dat hij misschien voorstellingen vanwege gebrek aan belangstelling moet annuleren. Hoezo? Wat is er over van het begrip: the show must go on? In de toekomst dus geen nieuwe Youp van ’t Hekken meer die kunnen zeggen dat ze in het begin van hun carrière voor tien man stonden te spelen in Klein-Bellevue. Zij zouden nu allemaal gecancelled worden. F. de Leur Scheuder, Amsterdam||https://www.parool.nl/columns-opinie/opinie-theaters-hebben-lege-zalen-ook-aan-zichzelf-te-danken~bb07834f/
2022-09-16||Musea en ik, we worstelen met elkaar||Gisteren was ik in een museumwinkel en nu staan vlak voor mij op tafel: een lampje waar je tegen moet fluisteren, een houten robot gemaakt van stukken hout waar nooit kinderen mee zijn geslagen, een boek van 459 pagina’s over een reclamebureau in Warschau en een koelkastmagneetje met de anus van Jeff Koons. Op het moment van kopen was ik verrukt. Museumshops bezoek je altijd op het verkeerde moment. Je hebt net uren lang gelopen langs schilderijen, video-installaties van een transseksuele Roemeen, oude huifkarren en kleine houten tonnetjes waarin vroeger de yoghurt werd geroerd en daarna kom je gesloopt aan in de museumwinkel. Daar vind je opeens alles leuk. Ik ben niet iemand die snel een puzzel van 1000 stukjes koopt, maar hij staat nu naast mij. Het is een schilderij van Karel Appel. De instructie op de koker: ’Is de puzzel gelegd, rijd er dan op een fiets enkele malen overheen en schreeuw dat u een barbaar bent.’ Het meest zinloze object dat ik in een museumshop kocht was een zakje met hooi. In kreeg er een kartonnen kaartje bij. ‘Ooit gras. Geplukt door Teun van Hierden. 23.09.1978.’ Ik weet nog precies wat ik na het lezen dacht: ‘Toen was ik 18.’ Musea en ik, we worstelen met elkaar. Ieder jaar koop ik een museumjaarkaart en steeds weet ik precies wat dat betekent: ik wil mijn geld eruit halen. Hetzelfde geldt voor mijn filmpas. Ik maak het geld over en dan weet ik: driekwart jaar later zit ik met vier mensen naar een film van 6 uur lang te kijken over een leegstaand slachthuis in Vlaanderen. Het komt – en het zal eens niet – door mijn jeugd. Ik ben, tegen beter weten in, iets aan het inhalen. Nooit hebben mijn ouders mij meegenomen naar een museum. Slechts één keer namen ze mij mee naar een film. Sneeuwwitje. Pas 30 jaar later nam mijn moeder mij mee naar de film Easy Rider. Niet mijn beste herinnering, vlak naast ‘zij die brood smeerde’ moeten kijken naar halfnaakte lsd-trips in Amerika. Dat moet het zijn. Ik wil iets inhalen. Daarom loop ik dwangmatig door musea, ruik aan een doosje in zaal 8C en zeg tegen mijn dochter: nootmuskaat uit Indonesië. Daarom kocht ik gisteren in Rotterdam, na museumbezoek, een notitieblokje in de vorm van een schaap, zoals dat ooit werd geschilderd voor Kobus Schaapsma, de onbekende lieveling van de Friese Nieuwe Wilden, die u zou kunnen kennen van zijn Stalen Jezus Met Zeep In Zijn Hand. Nico Dijkshoorn schrijft wekelijks een column voor Het Parool en spreekt zijn bijdragen ook geregeld in. Reageren? n.dijkshoorn@parool.nl.||https://www.parool.nl/columns-opinie/musea-en-ik-we-worstelen-met-elkaar~bfd62abe/
2022-09-16||Dochter van Russische senator sprak zich uit tegen oorlog – en moest vluchten: ‘Ik volg mijn hart’||Het was op een van de eerste lentedagen in het Russische Sotsji dat Diana Isakova besloot de straat op te gaan om zich uit te spreken tegen de ‘speciale militaire operatie’ die het Kremlin een paar weken daarvoor had gelanceerd in Oekraïne. De 25-jarige Russin voelde zich sinds de inval van haar buurland al weken beroerd. “Nadat de oorlog uitbrak, heb ik twee weken gerouwd. Alsof een familielid was overleden. Ik kon amper overeind komen door de stress.” Naarmate het ongeloof wegebde, groeide bij Isakova het besef dat ze actie wilde ondernemen. “Samen met een vriend besloot ik posters te printen van ‘Putler’ (een portret van Poetin met een Hitlerkapsel en -snor) en die door de stad op te hangen.” Heel goed dacht het tweetal echter niet na toen het de posters wilde verspreiden. “We gingen eigenlijk direct naar het centrum om ze op te plakken,” zegt Isakova, terwijl ze in een café in het centrum van Moskou zenuwachtig aan de ringen om haar vingers draait. [Dit interview is een maand voordat Isakova Rusland heeft verlaten afgenomen] Waar ze geen rekening mee hadden gehouden, is dat er in het stadshart van de luxueuze badplaats aan de Zwarte Zee vrijwel altijd mensen op straat zijn, onder wie politieagenten. “Ik werd vrijwel direct gearresteerd. Agenten in burger pakten me ironisch genoeg op bij een muur waar de tekst you can think differently op stond.” Tekst loopt door onder de foto. Niet veel later zat Isakova op een politiebureau, waar vijf agenten haar ruim zes uur verhoorden. “Ik was in shock. Terwijl ik daar zat, vroeg ik om een advocaat, maar in plaats daarvan kreeg ik een verklaring voor mijn neus die ze me onder dwang lieten tekenen.” Niet lang daarna lieten ze haar gaan. “Misschien omdat ik dat document ondertekende, of misschien omdat ze erachter kwamen wie mijn vader is.” Haar vader Eduard Isakov is sinds 2015 senator in de Federatieraad in Moskou, het Russische equivalent van de Eerste Kamer. In die hoedanigheid staat de 48-jarige parlementariër sinds maart dit jaar op de Britse en Europese sanctielijst, omdat hij had ingestemd met het regeringsbesluit om de zelfverklaarde volksrepublieken Donetsk en Loegansk in Oost-Oekraïne officieel te erkennen. Hij is een voorstander van de ‘speciale militaire operatie’ en een onvervalste patriot, die geregeld naar het parlement komt in een colbert met een Z-teken, het Russische pro-oorlogssymbool. De invloed van zo’n senator reikt betrekkelijk ver, al denkt Isakova zelf dat haar vader haar niet hoogstpersoonlijk vrijpleitte. “Daarvoor is onze band te slecht. Dat is al zo sinds ik zestien ben. Toen begon ik kritisch na te denken en zijn denkbeelden in twijfel te trekken. Hij was daar niet van gediend en liet dat op agressieve wijze blijken. Hij stelde zich binnen ons gezin sowieso op als een dictator. In die zin is hij zoals veel Russische mannen met gezag. Het enige wat voor hen telt, zijn macht en wreedheid.” Desalniettemin kwam het nooit tot een definitieve breuk. Isakova woonde als volwassen vrouw zo’n zes jaar in het zomerhuis van haar vader in Sotsji zonder ervoor te betalen. Daarnaast ontving ze een paar jaar terug 1 miljoen roebel, destijds circa 12.500 euro, uit de verkoop van een appartement van haar vader. “Ja, ik ontving financiële steun, maar dat betekent verder niets. Ik accepteerde de situatie lange tijd zoals ze was. Maar toen de oorlog uitbrak, knapte er iets. Mijn vader wilde niets van mijn standpunt weten en hield vol dat het om een ‘speciale reddingsoperatie’ ging om Russische mensen in de Donbas te beschermen. Toen hij hoorde over mijn protest in Sotsji, was hij woedend.” Het deed bij Isakova het besef doorbreken dat ze zich te lang had geschikt naar het Poetin-regime waar ook haar vader onderdeel van is. “Ik heb me lange tijd met de politiek en mijn vader verzoend, omdat ik bang en passief was. Maar door deze oorlog ben ik wakkergeschud. Nu wil ik verantwoordelijkheid nemen.” Dat Isakova nu afstand neemt van haar vader is uitzonderlijk. Doorgaans is de druk onder familieleden van Russische politici om zich te conformeren naar het systeem enorm. Mede daarom zag Isakova geen andere optie dan Rusland op 19 augustus te verlaten. Vanuit het buitenland wil ze een project opzetten onder de naam Power of Love. “Het wordt een online psychologisch en educatief project om Russen democratische waarden bij te brengen.” Het klinkt veelbelovend, maar van de verdere invulling heeft ze nog geen idee. Een maand vóór haar vertrek uit Rusland lijkt ze zich nog niet te realiseren dat dit een definitieve breuk met haar vader en familie betekent. “Ik wil er nog niet aan denken dat ik wellicht nooit meer naar huis kan omdat ze een rechtszaak tegen me kunnen openen als ik doorga met mijn verzet,” zegt ze met een brok in haar keel. “Ik weet ook niet zeker of dit het allemaal waard is, maar ik moet mijn hart volgen.”||https://www.parool.nl/wereld/dochter-van-russische-senator-sprak-zich-uit-tegen-oorlog-en-moest-vluchten-ik-volg-mijn-hart~babfdd2e/
2022-09-16||Oud-generaal verdacht van betrokkenheid bij verdwijning 43 Mexicaanse studenten||Het nieuws van de arrestatie werd door een Mexicaanse onderminister, die aan het hoofd staat van een waarheidscommissie rond de zaak, bekendgemaakt op een persconferentie. De oud-generaal werd daarbij niet bij naam genoemd, maar Rodríguez Pérez was op het moment van de verdwijning “de kolonel van de lokale legerbasis” die volgens de onderminister is gearresteerd. De Mexicaanse studenten, leraren in opleiding, verdwenen op 26 september 2014 uit de stad Iguala in de deelstaat Guerrero. Ze wilden naar een herdenking van een neergeslagen studentenprotest in Mexico-Stad in 1968. Omdat ze geen geld hadden voor de reis, kaapten ze twee bussen in de stad Iguala. Ze werden vermoedelijk aangehouden door corrupte agenten die ze overdroegen aan een criminele organisatie en het leger. Een waarheidscommissie kwam vorige maand met vernietigende conclusies over de wijze waarop de Mexicaanse overheid acht jaar geleden is omgegaan met de verdwijning. Er zou sprake zijn geweest van een “staatsmisdaad”. Wat er precies met de studenten is gebeurd, blijft tot op de dag van vandaag onduidelijk. De gearresteerde oud-generaal zou destijds zes van de studenten hebben laten vermoorden. Van slechts drie studenten werden menselijke resten teruggevonden. Naast de arrestatie van de oud-generaal en de voormalige topman van het OM vaardigde het OM vorige maand ook arrestatiebevelen uit tegen tegen tientallen politieagenten, militairen, ambtenaren en leden van een drugskartel vanwege hun betrokkenheid. De deelstaat Guerrero geldt vanwege rivaliserende drugskartels als een van de gevaarlijkste streken in het Midden-Amerikaanse land, waar elk jaar tienduizenden mensen omkomen door geweld. Het onderzoek naar de verdwijning van de studenten kreeg internationaal veel kritiek wegens de vele fouten die werden gemaakt en het gebrek aan vooruitgang.||https://www.parool.nl/wereld/oud-generaal-verdacht-van-betrokkenheid-bij-verdwijning-43-mexicaanse-studenten~b949bbc3/
