2022-09-24||Nominaties Gouden Kalveren-uitreiking bekend: oorlogsdrama Do Not Hesitate en stop-motionfilm Knor zijn favorieten||Met acht nominaties lijkt Do Not Hesitate de grote favoriet bij de uitreiking van de Gouden Kalveren. De oorlogsfilm van Shariff Korver over een groepje Nederlandse militairen op drift in Afghanistan, vorig jaar gekozen tot de Nederlandse Oscarinzending, is onder meer genomineerd in de categorieën beste film, regie, script, montage en hoofdrol (van acteur Joes Brauers). Ook de allereerste Nederlandse stop-motionspeelfilm Knor, van Mascha Halberstad, krijgt veel lof van de vakgenoten van de Dutch Academy For Film, zo bleek zaterdagavond in Utrecht bij de bekendmaking van de nominaties op het Nederlands Film Festival. Vijf nominaties, waaronder beste film, regie en script. Van de nominaties kreeg Halberstad er twee toegekend op persoonlijke titel: regie en production design. De onlangs gekozen Oscarinzending van dít jaar, het rouwdrama Narcosis van regisseur Martijn de Jong, maakt kans op vier Kalveren, evenveel als de streekhorrorfilm Moloch van Nico van den Brink. Ook vluchtelingendrama Along the Way, waarvoor regisseur Mijke de Jong werkte met een daadwerkelijk uit Afghanistan gevluchte tweeling, maakt kans in de categorie regie. Alex van Warmerdams jubileumkomedie Nr. 10 en de ecologische jeugd-sciencefiction Captain Nova van Maurice Trouwborst zijn beide tweemaal genomineerd. In de categorie beste film maken in totaal vijf titels kans: Do Not Hesitate, Knor, Narcosis, Nr. 10 en Pink Moon. De acteer-Kalveren gingen bij het vorige gala over in genderinclusieve prijzen. Dit jaar maken Hanna van Vliet (Anne+), Julia Akkermans (Pink Moon), Yannick Jozefzoon (Femi) en de al genoemde Thekla Reuten (Narcosis) en Joes Brauers (Do Not Hesitate) kans op het Kalf voor beste hoofdrol. In de categorie beste lange documentaire zijn, naast de Idfa-openingsfilm Four Journeys (Louis Hothothot) ook Jason (Maasja Ooms), Myanmar Diaries (Petr Lom, Myanmar Film Collective), Shabu (Shamira Raphaëla) en Three Minutes – A Lengthening (Bianca Stigter) genomineerd. Ook de nominaties voor het beste televisiedrama werden zaterdag bekendgemaakt. Deze worden niet door de stemmers van de Academy gekozen, maar door een jury. Dirty Lines (Pieter Bart Korthuis, Anna van der Heide, Tomas Kaan), Het jaar van Fortuyn (Mark Furstner, Michiel van Jaarsveld) en de nieuwe serie Rampvlucht (Michael Leendertse, Fleur Winters, Lourens Blok) gaan op voor het kalf. Genomineerd voor de beste hoofdrol zijn hier Jennifer Hoffman (Deep Shit), Jeroen Spitzenberger (Het jaar van Fortuyn) en Thomas Höppener (Rampvlucht). Zee van tijd, de openingsfilm van het huidige festival, dingt volgend jaar pas mee naar de prijzen. De kanshebbers voor het Gouden Kalf van het Publiek werden eerder al bekendgemaakt: Alles op tafel (regie Will Koopman), Bon Bini Holland 3 (regie Pieter van Rijn) en Costa!! (regie Jon Karthaus). Zaterdag werd ook bekendgemaakt dat Narcosis wordt bekroond met de prijs van de Nederlandse filmkritiek. De Gouden Kalveren worden vrijdag 30 september uitgereikt tijdens de slotavond van het 42ste Nederlands Film Festival.||https://www.volkskrant.nl/cultuur-media/nominaties-gouden-kalveren-uitreiking-bekend-oorlogsdrama-do-not-hesitate-en-stop-motionfilm-knor-zijn-favorieten~b6522f66/
2022-09-24||Feminisme is méér dan likes voor je lijf||Er werd gehoopt op discussie, en die kwam er – alleen niet in de gewenste vorm. Vrouwenblad Linda bracht op de cover van het septembernummer negen stralende bekende vrouwen die hun blote borsten eigenhandig bedekten. Het blad ‘vierde de tiet’, en dat bleek, al bladerend, te mogen worden opgevat als een licht-feministisch statement: ‘Aangejaagd door sociale media als Instagram, dat vrouwentepels censureert maar mannentepels ongemoeid laat, waait er een nieuwe, preutse wind door de maatschappij’, stond in het redactioneel. Er is al een boel gezegd over Linda’s ‘tettencover’, vooral over de smalle selectie van overwegend witte, fitte vrouwen met pronte borsten. ‘Schijnfeminisme’, noemde Janneke de Bijl het bij De Nieuws BV. Presentatrice Geraldine Kemper, in het blad halfbloot op de foto, bood zelfs haar excuses aan voor haar deelname aan het nummer. En toch is er reden er nog eens op terug te komen. Want onder de ophef om Linda’s tietenparade broeit een diepere onvrede over de staat van het Nederlandse feminisme. Een feminisme dat in de mainstream, meer dan een strijd voor gendergelijkheid, een beweging van mantra’s is geworden. Mantra’s als #freethenipple, in het geval van Linda – maar wel pas ín het blad, want anders kon de cover niet op Instagram worden gepromoot. Vandaar de handbeha’s, de sensuele censuur die je ook op Instagram zelf veel tegenkomt. De fotografie voelde intussen niet anders dan dertig jaar terug: sexy vrouwen werden gevierd om hun sexyheid. Welke onzichtbare vijand werd er in Linda nou bevochten? De preutsheid, schijnbaar. Het woord ‘preuts’ (of preutsheid) valt in de editie maar liefst achttien keer: ‘Weg met die preutsheid’, staat bij het begeleidende interview met Lauren Verster, waar Romy Monteiro en Joy Delima zich bij aansluiten. Een groot gemis, volgens Linda: dat ‘we’ niet meer topless zonnen. Maar wacht even: de vijand van het feminisme was toch niet de preutsheid, maar het patriarchaat? En wie is toch die ‘we’ die steeds preutser wordt? Kreten als free the nipple, viva la vulva of every body is a bikini body voelen niet meer zo fris als pakweg vijf jaar terug, en ook niet meer bevrijdend. Ze voelen tandeloos – zelfs wanneer je, zoals ik, eigenlijk pro vieringen van tiet en vulva bent. De Linda en de reacties erop wijzen op een feministische golf die op een zandbank is geslagen. En het erge is: veel feministen hebben dat vol goede bedoelingen in de hand gewerkt – ikzelf ook. Goed, Linda even in de papierbak. Hoe zijn we hier beland? De vierde golf in Nederland, die opkwam rond 2012, is er een van vele feminismen: feminisme werd intersectioneel (wat wil zeggen dat onderdrukking van vrouwen, van mensen van kleur en van lhbti’ers samenhangt en dus ook samen moet worden bestreden). Tegelijk kwam het keuzefeminisme op, wat wil zeggen dat de keuzes van vrouwen vanzelf feministisch zijn zolang het maar háár keuzes zijn: je tieten nooit laten zien, je tieten voortdurend laten zien, tachtig uur per week op een kantoor zitten of thuis brood in dierenvormpjes snijden voor de koters. Journalist Hannah Mudge omschreef het ook wel als ‘Ik ik ik, whatever ik goed vind.’ In al haar vormen werd de vierde golf gevierd op het internet: daar verdiepten feministen zich op feministische websites als Jezebel of Feministing, groeide #MeToo uit tot wereldwijde beweging en werden Women’s Marches aangekondigd. Feministische plannen werden gedeeld, beleefd en besproken via Instagram, dat voor miljoenen jonge feministen diende als een soort clubhuis. Het platform was (en is) van ongekende invloed op recente feministische successen – maar werd tegelijk een grote beperking ervan. Instagram baarde namelijk een eigen variant van feminisme: een individueel gevierd, aaibaar feminisme met een hyperfocus op het lichaam. Een onderzoek uit 2020 van de universiteiten van Helsinki, Amsterdam en Leiden liet zien hoe dat werkt. De ondervraagde feministen bleken zichzelf te filteren. Posts over empowerment bijvoorbeeld, of over bodypositivity en seks, oogsten op Instagram volop likes en bewonderende emoji’s: die postten ze graag. Maar ideologische spanningsvelden of conflicten binnen het feminisme lieten ze weg. De geïnterviewde feministen wilden geen reputatieschade oplopen, schreven de onderzoekers. Ze namen een ‘you do you-houding’ aan naar andere vrouwen en hun feministische uitingen, ‘ook als ze die schadelijk of hol vonden.’ En de feministen, die van oudsher strijden tegen een beperkt schoonheidsideaal, durfden zelf op Instagram maar een beetje van dat ideaal af te wijken. Applaus is lekker, dus voeren feministen het platform positieve, mooie plaatjes en statements die gegarandeerd applaus krijgen. Een cultuur van overleg en gezonde kritiek krijgt hierdoor op Instagram weinig kans. Daarnaast werd in de vierde golf ‘sisterhood’ populair: vrouwen moeten elkaar steunen en aanmoedigen. Een goede en nuttige gedachte (de old boys club helpt elkaar immers ook), maar ook een die soms wordt gebruikt als stok om kritiek mee neer te slaan. Het keuzefeminisme kan daarbij dienen als argument voor het idee dat eigenlijk elke keuze even feministisch is. You do you. Een schoolvoorbeeld van de uithollende werking van Instagram is te zien in de bodypositivitybeweging. Al in de jaren zestig van de vorige eeuw organiseerden dikke mensen zich tegen het kapitalisme en de dieetindustrie. Dat strookt met de feministische strijd tegen het onderdrukkende schoonheidsideaal en daarom kreeg bodypositivity in de vierde golf opnieuw momentum. In de eerste jaren kaartten dikke body-positivity-influencers kwesties aan als medische discriminatie en de beperkte maatvoering van grote modeketens. Ook postten ze trotse foto’s van hun lichaam. Maar kijk je nu onder de hashtag #bodypositivity, dan zie je eindeloos veel vrouwen die zijn afgevallen, of beelden als de volgende: links een ‘perfecte’ foto van een vrouw met eronder ‘my body’ en rechts een andere foto met ‘also my body’, waarop een heel klein beetje spek bolt rond haar middel. Niet zelden zijn deze vrouwen influencer, fitnesstrainer of voedingscoach, en hebben ze dus iets te verkopen. De Nederlandse beauty- en lifestyleblogger Vera Camilla, ooit aanhanger van bodypositivity, zei de beweging in 2021 vaarwel: ‘De hashtag is vervuild geraakt, de betekenis lijkt verloren. De vrouwen die de beweging startten, zijn verdrongen.’ Er zijn duizenden voorbeelden van de manier waarop lichaamspositieve beeldtaal verdund de mainstream in druppelde. Zo deelde zangeres en influencer Famke Louise (die zich ook feminist noemt) na haar zwangerschap een foto van haar iets minder strakke buik en haar been met een beetje striae. Ook de slanke ‘momfluencer’ (moeder + influencer) Nina Pierson postte zo’n ‘perfect’ en ‘imperfect’ plaatje van haar buik, die ze in een andere post ‘soft en fluffy’ noemde na de geboorte van haar zoon. Daarin maakte ze ook reclame voor selfcare: versoepelende olie van een van Piersons’ sponsors. Nu is het lastig kritiek hebben op vrouwen die hun lichaam vieren. Waarom zou je überhaupt iets tegen hebben op een vrouw die zoiets onschuldigs doet als haar buik of dij laten zien, zich goed wil voelen in haar lijf? Het individualisme van Instagram zorgt hier voor eenparadox: hoewel posts als deze voor sommige vrouwen vast empowering zijn, bevestigen ze met duizenden tegelijk het oude, uitsluitende schoonheidsideaal. Ondertussen deint de beauty- en dieetindustrie mee op die golven, alleen de marketing wordt aangepast: vrouwen moeten niet dun worden, maar ‘gezond’, gaan niet op dieet maar gaan ‘clean’ eten, horen niet dat ze make-up nodig hebben, maar dat ze hun ‘beste zelf’ moeten worden. Feministische (beeld)taal kan prima achter de commerciële kar worden gespannen. Het is zijn eigen tegenstander gaan dienen. Dat is waarom boodschappen als ‘everybody is a beach body’ verdacht zijn gaan voelen: voor je het weet is je een badpak verkocht. Dit zou ons niet moeten verbazen: Instagram is gemaakt om zoveel mogelijk views te genereren om advertenties te verkopen. Het medium stimuleert mensen die zich voordoen als merk, en dicteert tot op zekere hoogte zijn eigen inhoud. Daardoor is feministisch taalgebruik steeds meer gaan voelen als een performance in plaats van als het echte werk. Het feminisme van Instagram produceerde een doel dat geschikt is voor Instagram: de individuele viering van het lichaam en haar verschijning. Wat op Instagram gebeurt, blijft daar niet, want dit merk feminisme was exportklaar voor de mainstream. Mensen vertellen dat ze zich goed moeten voelen in hun lijf is een fantastische boodschap, want iedereen heeft een lijf en wil zich er goed in voelen. Positieve mantra’s rondom lijf en seksualiteit, zoals ‘My body my choice’ of ‘Period positivity’, lenen zich voor merken, bladen en tv-programma’s, zonder de azijnachtige associaties die het feminisme met zich meedraagt. In feite leren media mede van algoritmes wat ze kijkers en lezers moeten voeren. Ook ik heb geprofiteerd van deze ontwikkeling: zo publiceerde Volkskrant magazine in 2019 een stuk van mij over de orgasmekloof en de nieuwe aandacht voor de clitoris. Redacties die eerder weinig op hadden met de vrouwenzaak vroegen mij of ik ‘nog eens zoiets’ kon schrijven en ik werd op veel plaatsen uitgenodigd erover te praten. De clit heerste in medialand: vrouwenbladen, van &C, Linda en Glamour tot Libelle, maakten een clitoris-stuk, vagina-podcast of vulva-editie, er kwamen boeken als Kom je ook?, Het vaginaboek, It’s all about the clit! en het thema kwam langs in programma’s als Emma’s peepshow en Tussen de Lakens met Geraldine – het gevoel bekroop je dat wie haar clit nu nog niet gevonden had, hem ook niet vinden wílde. Vaak werd als verantwoording een taboe verondersteld: taboes rondom de menstruatie, afscheiding, de vulva, schaamhaar, hoe vaak ze ook werden besproken, ze lieten zich maar niet doorbreken. Hoewel het geweldig zou zijn als elke vrouw van haar lichaam zou houden of het gewoon zou tolereren, resteert het gevoel: is dit het nou? De obsessie met het lichaam in het mainstreamfeminisme wekt ergernis. Zo schrijft Tessa Sparreboom in De Groene Amsterdammer van 22 augustus, ‘dat het anno 2022 eigenlijk al niet meer zo interessant of op een grappige manier bevrijdend is om nog over iemands vaginale schimmelinfectie of ‘kutlucht’ in het algemeen te lezen. Die tomeloze openhartigheid is misschien niet meer zaligmakend, maar eerder een vals eindstation, iets wat de aandacht juist afleidt van de echte pijnpunten.’ Het populaire feminisme kan de indruk wekken dat de emancipatie af is als we allemaal tweemaal per week klaarkomen, ons okselhaar teugelloos laten groeien en onze tepels vieren op Instagram. Het overschaduwt minder fotogenieke thema’s en twistpunten, zoals financiële onafhankelijkheid of de oplopende wachttijd bij zedenzaken. Of het gesprek over wat we moeten doen met mannen na #MeToo. Het feministische sentiment van het afgelopen decennium liet zich volgens The New Yorker samenvatten als ‘bewustwording van vrouwen’. Au. In de dit jaar verschenen essay-serie What to do about feminism? viel het woord cringe (gênant) vaak en werd het feminisme een ‘opgeblazen lijk’ genoemd. The future isn’t female anymore, kopte The New York Times in juni. Het kon zijn dat de mainstream het feminisme in een trend als alle andere had getransformeerd. En trends gaan voorbij. Je zou bijna vergeten dat het mainstreamfeminisme, dat zo gezichtsbepalend is geworden, slechts één variant is: Women on Waves strijdt nog altijd internationaal voor veilige abortus, er zijn feministen die een rechtswinkel beginnen voor vrouwen, vechten voor gelijke beloning of strijden tegen genitale verminking. Die echte zaken afhandelen, kortom. Er is nog werk zat. Toch zijn enkele feministische initiatieven gestopt. The Wing, een feministische club voor vrouwen, werd dit jaar opgeheven, net als de website Bitch Media. Feministing hield er al in 2019 mee op. In Nederland is het feministische blog Vileine dit jaar ter ziele gegaan, eind 2021 stopte na vijf jaar de feministische actiegroep De Bovengrondse. Het lot van Opzij is intussen ongewis, met een oplage van nog maar 12.500 exemplaren per maand. De leegte van het mainstreamfeminisme is zorgelijk. Want in conservatieve, radicaal-rechtse clubs als Forum voor Democratie, waarbij ook veel vrouwen aanhaken, is juist een opleving in de tegengestelde beweging zichtbaar. Denkbeelden waarbinnen de vrouw ‘nu eenmaal’ aangeboren talent voor een aan huis gekluisterd leven heeft, verspreiden zich mede dankzij internet snel. De inflatie van feministische taal maakt het moeilijker om daaraan tegenwicht te bieden. Die taal is zo rekbaar gebleken, dat ook bewegingen die teruggrijpen op de ‘biologische roeping’ van de vrouw, zich kunnen hullen in de empowerment. Zie ook het beeld dat Roxane van Iperen in haar boek Eigen welzijn eerst schetst van het ‘draagzakfeminisme’, waarbij moeders stokoude, conservatieve waarden voorzien van een prijzig laagje lifestyle. En daar heeft Linda’s tietennummer toch een punt. ‘Preutsheid’ is, op een bepaalde manier, wél de nieuwe vijand van de vrouw. In het nieuwe rechts ligt een hevige nadruk op de moedercultus en de goede zeden. Zo predikt een deel van de nieuw-rechtse mannen dat masturbatie en porno slecht voor je zijn. Hun ideale eega, de tradwife (traditional wife), is een kuis jarenvijftigmodel. Maar zolang de patriarchale norm buiten schot blijft, als de onzichtbare vijand niet langer wordt genoemd, als mainstreamfeminisme niet verder gaat dan ‘ik ik ik’ en de vraag of ik nog wel topless mag zonnen, dan zal die beweging niet snel worden gekeerd.||https://www.volkskrant.nl/columns-opinie/feminisme-is-meer-dan-likes-voor-je-lijf~b05e1cc2/
2022-09-24||Het festival September me in Amersfoort is zowel troostrijk als grensverleggend ★★★★☆||Hij laat een liefdesliedje van Toon Hermans klinken alsof het eeuwen terug al gezongen werd. De Zuid-Afrikaanse cellist en stemkunstenaar Abel Selaocoe zingt zacht en troostend de Engelse vertaling van Hermans’ Lente me. Aan een van de verzen ontleende het festival September me zijn naam. De zesde editie is donderdagavond begonnen in theater Flint in Amersfoort en duurt nog tot en met zondag. Zaterdagmiddag geeft de Zuid-Afrikaanse altviolist en boventoonzanger Gareth Lubbe, op uitnodiging van Selaocoe, een recital in de Sint Aegtenkapel. Verder klinkt muziek van de Iraans-Nederlandse componist Aftab Darvishi, en zondag zingt mezzosopraan Karin Strobos een cyclus van fictieve brieven aan kunstenaar Piet Mondriaan, op muziek van Niek Idelenburg. Net als voorgaande edities hebben de artistiek leiders, de leden van het Ragazze Quartet (strijkkwartet), een vierdaags festival geprogrammeerd met (muziektheatrale) concerten, diners en wandelingen die alle zintuigen moeten prikkelen. De kracht van het festival is dat genres en disciplines in elkaar overlopen alsof het volkomen vanzelfsprekend is. Dat bewijst het Ragazze Quartet dit jaar weer met de samenwerking met Selaocoe. Hij groeide op in een township in Johannesburg. De muziek bracht hem uiteindelijk naar Manchester waar hij cello studeerde. Selaocoe vermengt klassieke muziek met Afrikaanse traditionals en improvisaties. Hij trommelt en klopt op de klankkast van zijn cello, strijkt en zingt zalvend, gromt diepe boventonen en klakt met zijn tong. Het veelzijdige Ragazze Quartet zingt angelieke, woordeloze klanken, dan weer speelt het strak als een snaar mee met Selaocoe’s melodieën. Toch klinkt en voelt het vrij als improvisatie, ondertussen is hier snoeihard gerepeteerd. De kalebas van slagwerker Remco Menting is zo goed versterkt dat de donkere ploffen doordringen tot in je maag. Het ritme van het liedje Qwahe waaiert organisch uit in Vivaldi’s Concert voor strijkers dat in de Vivaldi-catalogus bekendstaat als RV 156. Behalve dat Selaocoe’s kanon van een cello het violistische vlechtwerk van Vivaldi ietwat doet ondersneeuwen, is het geheel een brok energie. Zeker wanneer Menting zich in het derde deel mengt om de barokmuziek Afrikaans te kruiden.||https://www.volkskrant.nl/cultuur-media/het-festival-september-me-in-amersfoort-is-zowel-troostrijk-als-grensverleggend~b9a4d432/
2022-09-24||Louise Fletcher (1934-2022), de doodenge zuster uit  One Flew Over the Cuckoo’s Nest||Er waren een aantal dingen opmerkelijk aan de speech waarmee Louise Fletcher, de vrijdag op 88-jarige leeftijd in haar woning in Zuid-Frankrijk overleden actrice, de Oscar voor haar formidabele rol van Nurse Ratched in One Flew Over the Cuckoo's Nest (1975) in ontvangst nam. Ze bedankte haar ouders in gebarentaal, want ze was een horend kind van dove ouders. ‘Ze hebben me geleerd een droom te hebben’, zei ze. En ze bedankte de leden van de Academy die op haar gestemd hadden voor het ‘haten’. Ze werd later door het American Film Institute uitgeroepen tot een van de beste schurken uit de filmgeschiedenis, terwijl ze in de vrouwelijke ranglijst alleen de Wicked Witch of the West uit The Wizard of Oz voor zich moest dulden. Een opmerking met een knipoog natuurlijk, maar dat neemt niet weg dat de rol van Nurse Ratched, die de leiding heeft over de afdeling in het psychiatrisch ziekenhuis waar het personage van Jack Nicholson terechtkomt, een onvergetelijk portret was een vrouw die haar autoriteit misbruikte. Niet omdat ze vol voor het kwaad ging, maar juist omdat ze de rol zo menselijk en vol van nuances maakte, met een vastberadenheid die langzamerhand in kwaadaardigheid overgaat, als de machtsstrijd met patiënt McMurphy steeds grimmiger wordt. McMurphy is wellicht een van de beste rollen in Nicholsons rijke filmcarrière, maar hij dankt veel aan het tegenspel van Fletcher. Zij was toen ze gecast werd een relatief onbekende actrice, die regisseur Miloš Forman opviel in een bijrol in Thieves Like Us (1974) van Robert Altman, door haar rijzige gestalte en het vermogen om haar grijsblauwe ogen van het ene op het andere moment op de stand ‘ijzig’ te zetten. Hoewel Nicholson en Fletcher beiden de hoofd-Oscars in hun acteercategorieën ontvingen, hield de actrice slechts tienduizend dollar over aan haar rol. Forman, de Tsjechische regisseur, verfilmde de cultroman van Ken Kesey uit 1962 niet alleen als een aanklacht tegen misstanden in de psychiatrie, waar elektroshocks en lobotomie (hersenoperaties) gangbaar waren, maar voor hem stond het regime van de inrichting, de opstand van patiënt McMurphy en de repressie van Nurse Ratched voor een groter maatschappelijk verhaal. Om zo dicht mogelijk bij de realiteit te blijven, werd er gedraaid in een echt psychiatrisch ziekenhuis, waar de acteurs die de patiënten speelden weken tussen de echte bewoners leefden. Forman liet de dagelijkse opnames niet aan de acteurs zien, om de scheidslijn tussen het acteren en het leven in de instelling te laten verdwijnen. In een interview gaf Fletcher toe dat ze nogal eens jaloers was op de acteurs die de patiënten speelden: ‘Ze waren volkomen vrij, en ik moest alles juist onder controle houden.’ Na de triomf van Nurse Ratched keerde ze terug naar kleinere rollen, waarbij ze probeerde weg te blijven uit de kwaadaardige hoek, waar ze maar al te makkelijk in had kunnen doorgaan. In 2020 kreeg haar personage met Ratched een eigen Netflix-serie, net zoals de heks uit Wizard of Oz inmiddels met Wicked een eigen musical had.||https://www.volkskrant.nl/cultuur-media/louise-fletcher-1934-2022-de-doodenge-zuster-uit-one-flew-over-the-cuckoo-s-nest~b16d489a/
2022-09-24||Belgische kernreactor Doel 3 na veertig jaar definitief stilgelegd||Doel 3 ging open in 1982, op 1 oktober. Bijna exact veertig jaar later is de elektriciteitsproductie er stopgezet. Dat heeft te maken met de zogenoemde kernuitstap: in 2003 besloot België geen nieuwe kerncentrales meer te bouwen en de bestaande na veertig jaar te sluiten. België heeft twee kerncentraleparken: een park in Doel, ten noordwesten van Antwerpen nabij de grens met Nederland, en een park in Tihange, ten zuidwesten van Luik. In Doel staan vier reactoren, en in Tihange drie. Samen wekken zij ongeveer de helft van alle elektriciteit in België op. De nu gesloten reactor was goed voor ongeveer 8 procent van de Belgische elektriciteitsproductie. Hoewel Doel 3 niet de oudste reactor is, is het wel de eerste die sluit. Doel 1, Doel 2 en Tihange 1 zouden in 2015 sluiten, maar uiteindelijk is besloten om dit tien jaar uit te stellen. Deze reactoren werden geopend in 1975 en blijven tot 2025 functioneren. In juli van dit jaar werd besloten Tihange 3 en Doel 4, die in 1985 in gebruik werden genomen, ook tien jaar langer in bedrijf te laten. Door de oorlog in Oekraïne en de sancties tegen Rusland vond het België het nodig meer energiezekerheid in te bouwen, al speelde de discussie voor de oorlog ook. Duitsland heeft een vergelijkbaar probleem. Ook dat land wil stoppen met kernenergie, maar zag zich door de energiecrisis genoodzaakt de sluiting van kerncentrales uit te stellen. Tot april volgend jaar blijven twee kerncentrales als noodreserve fungeren. Dat werd op het laatste moment ook voorgesteld voor Doel 3. Maar volgens zowel uitbater Engie als de Belgische nucleaire waakhond Fanc was het alleen een theoretische mogelijkheid om de centrale langer open te houden. Voor een deel van het personeel was al een andere werkplek gevonden en het operationeel houden van een kerncentrale vergt andere vaardigheden dan het ontmantelen ervan. Bovendien is de brandstof op. Het kan tot anderhalf jaar duren voordat nieuwe kernbrandstof is besteld en geleverd. Voordat Doel 3 weer had bijgedragen aan de energieproductie, had de reactor dus een tijd lang op stand-by moeten staan, en het was maar zeer de vraag of dat veilig kon. Het ontmantelen van de kernreactor gaat ongeveer een miljard euro kosten en achttien jaar duren. Eerst moeten de 157 splijtstofstaven zo'n vijf jaar in water gekoeld worden. Pas daarna kan de echte ontmanteling beginnen, waarbij de reactor wordt ontsmet, en uiteindelijk versneden. Doel 3 werd ook wel de ‘scheurtjescentrale’ genoemd. In 2012 werden in de reactorkuip mogelijke scheurtjes ontdekt. Na jaren onderzoek bleek het te gaan om waterstofvlokken. Bij het smeden van de kuipen raakte waterstofgas ingesloten in het staal, dat belletjes vormde die later werden platgedrukt. In reactor Tihange 2 ontstond hetzelfde probleem. Toch was Doel 3 over het algemeen zeer betrouwbaar. De reactor was een groot deel van de tijd operationeel. In het laatste jaar voor de sluiting heeft de reactor zelfs 365 dagen achter elkaar gedraaid.||https://www.volkskrant.nl/nieuws-achtergrond/belgische-kernreactor-doel-3-na-veertig-jaar-definitief-stilgelegd~b170429d/
2022-09-24||‘Knecht’ Van Vleuten rijdt met breuk in elleboog naar tweede wereldtitel||De 39-jarige renster die in het voorbije seizoen de Vuelta, Giro én de Tour won, verraste zichzelf en een kopgroep in de laatste kilometer en pakte met een machtige demarrage tot haar stomme verbazing haar tweede wereldtitel op de weg. ‘Ik wacht op iemand die zegt dat het niet waar is’, zei Van Vleuten meteen na haar finish. Woensdag viel ze meteen na de start van de gemengde ploegentijdrit, ging met veel pijn aan de elleboog naar het ziekenhuis waar werd geconstateerd dat daar een ‘stabiele breuk’ in zat. Het ziekenhuispersoneel wenste Van Vleuten veel succes voor de wegwedstrijd drie dagen later. Ze kon en mocht dus met een, zoals ze zelf steeds zegt ‘gebroken elleboog’ rijden. In trainingen bleek dat dat wel erg pijnlijk was, vooral als ze uit het zadel en op de pedalen ging staan en dus spanning op het vermaledijde gewricht kwam te staan. Van Vleuten schatte zichzelf in op 95 procent van haar kunnen en besloot daarom aanvankelijk van de wegwedstrijd af te zien. Ze kwam terug op dat besluit toen bleek dat een sterke Nederlandse troef, Demi Vollering, door een coronabesmetting niet aan de start kon staan. Met vijf renners zou de Nederlandse ploeg het wel erg moeilijk krijgen, vond Van Vleuten, die aankondigde alles op alles te zetten om de 35-jarige Marianne Vos aan haar vierde wereldtitel op de weg te helpen. Van topfavoriet werd ze knecht. Tot in de laatste kilometers was Van Vleuten met dat knechten bezig. Ze nam Vos in haar kielzog mee op de laatste keer dat Mount Pleasant, een gemeen klimmetje waar de weg tot 16 procent omhoog ging, moest worden opgereden. Maar daarna haakte Vos onverwacht af en vond Van Vleuten zichzelf terug in de kopgroep. ‘Ik zocht Marianne, maar ik zag dat ze niet terugkwam.’ Van Vleuten bleef daarna eindeloos achterin de kopgroep van elf hangen. Die koersten af op een sprint, met de Belgische Lotte Kopecky als vrijwel zekere winnaar. ‘Maar ik zou niet mee kunnen sprinten met die elleboog’, legde Van Vleuten haar geïmproviseerde tactiek uit. ‘De enige kans die ik had was van achteren aanvallen.’ Van bovenaf was goed te zien met wat voor een verschil in snelheid Van Vleuten met nog circa 800 meter te gaan rechts langs de totaal verraste kopgroep knalde. Daar hielden ze geen rekening meer met Van Vleuten. Daarna was het vol doorrijden, zei Van Vleuten. ‘Normaal gesproken komt zo’n groep sprinters op het laatst over je heen. Daar wachtte ik op. Ik zag de streep dichterbij komen, maar ze kwamen niet. Ze konden me niet meer vangen. Ik had het perfecte moment gekozen om aan te vallen.’ Woedend slaand op haar stuur kwam Kopecky over de finish als winnaar van de sprint om de tweede plek, gevolgd door de Italiaanse Silvia Persico. In 2019 werd Van Vleuten in Yorkshire wereldkampioen na een solo van 100 kilometer, zelden vertoond in zo’n belangrijke koers waar het vaak draait om wie de zenuwen tot de laatste 15 kilometer het best in bedwang kan houden. Voordat ze een breuk in haar elleboog opliep, had Van Vleuten besloten een ‘Yorkshire 2.0’ te doen, een solo van 120 kilometer die zou beginnen op Mount Keira, die één keer aan het begin van het parcours zat. Maar zo’n plan vergt veel uit het zadel komen en de ene na de andere aanval plaatsen. ‘Dat kon ik niet meer. Ongelooflijk, ik plan een solo van 120 kilometer, maar win in de laatste kilometer.’ De elleboog speelde haar zeker parten, vertelde Van Vleuten. ‘Het was hel. Als je op een klim niet uit het zadel kunt, exploderen je benen.’ Vandaar dat ze ‘nul seconden’ bezig was de wedstrijd te winnen. ‘Ik had geen enkele ambitie meer, alleen Marianne helpen.’ Maar toen ze zonder Vos overbleef voelde ze fysiek hetzelfde als wat haar in dit ‘ongelooflijke seizoen’ een indrukwekkende erelijst heeft opgeleverd. ‘Ik heb heel veel inhoud, ik ga niet zo snel kapot.’ Aan het eind van volgend jaar, ze is dan 40, komt er een eind aan het tijdperk Van Vleuten. Dat hele afscheidsjaar mag ze in de regenboogtrui rijden, daar is ze zich terdege van bewust. ‘Die trui is het mooiste cadeau in het wielrennen. Vooral daarom was ik zo teleurgesteld toen ik die elleboog brak. Want ik wist dat dit WK, met dit parcours, dé kans was om in mijn afscheidsjaar de regenboogtrui te dragen. De vorige keer was in 2020, het coronajaar. Dat was niet de beste periode om van die trui te genieten.’||https://www.volkskrant.nl/sport/knecht-van-vleuten-rijdt-met-breuk-in-elleboog-naar-tweede-wereldtitel~b5bcbae5/
2022-09-24||Kamer aarzelt over nieuwe Transgenderwet: meerderheid nog lang niet zeker||Het gaat om de Transgenderwet uit 2014, waarin de voorwaarden naar aanleiding van een evaluatie verder vereenvoudigd zouden moeten worden. Niet langer is straks voor geslachtswijziging bij de burgerlijke stand een deskundigenverklaring van een arts of psycholoog nodig, volgens een wetsvoorstel dat de toenmalige ministers Sander Dekker (Rechtsbescherming, VVD) en Ingrid van Engelshoven (Emancipatie, D66) in mei vorig jaar bij de Tweede Kamer indienden. In plaats van een waarborg tegen impulsief handelen zou de verklaring te vaak een betuttelende drempel zijn. De Kamer gaat er dinsdag en woensdag over debatteren met de opvolgers van de twee bewindslieden, Franc Weerwind en Robbert Dijkgraaf (beiden D66). Wie van geslacht wil veranderen, kan dat straks melden aan de burgerlijke stand van de gemeente. Nu is dat nog de geboorteplaats. Ook dat is een vereenvoudiging. Na minimaal vier en maximaal twaalf weken moet de indiener het verzoek bevestigen. Daarna wordt het geregeld. Ook vervalt de leeftijdsgrens voor geslachtsverandering. Iedereen van 16 jaar of ouder kan zelf bepalen welk geslacht hij of zij heeft. Wie jonger is dan 16 moet dit nog wel doen via een verzoek aan de rechtbank. Intussen werkt D66-Kamerlid Lisa van Ginneken, zelf trans, nog aan een initiatiefwet die het mogelijk moet maken dat non-binaire en intersekse personen zonder tussenkomst van de rechter een ‘x’ kunnen laten opnemen in hun paspoort. Dat voorstel komt op een later moment aan de orde. De afgelopen maanden is duidelijk geworden dat de gevoeligheden rond de administratieve wijziging groot zijn. Wat bedoeld is als emancipatie van transgender personen, mondt in het publieke debat vaak uit in horrorverhalen over mannen die zich als geregistreerde vrouw toegang tot vrouwenkleedkamers zouden verschaffen. Dat de PVV als grootste oppositiepartij niet positief denkt over versoepeling van de Transgenderwet was al duidelijk. Tijdens de Algemene Beschouwingen benadrukte PVV-leider Geert Wilders bovendien dat zijn standpunt niet meer zal veranderen. Maar hoe denkt de rest van de Tweede Kamer hierover? De coalitie van VVD, D66, CDA en ChristenUnie heeft de kwestie in het regeerakkoord niet benoemd. Wel staat daarin: ‘We blijven werken aan de acceptatie, veiligheid en emancipatie van de LHBTQI+ gemeenschap. Het ‘Regenboogakkoord’ is hiervoor de basis. We voeren dit akkoord zorgvuldig uit met (initiatief)wetgeving en beleid.’ De CU heeft het Regenboogakkoord, een stembusakkoord met het COC uit maart 2021, niet ondertekend. De partij laat weten tegen het wetsvoorstel te zijn. Grofweg zijn progressieve partijen voor, en rechtse en christelijke partijen tegen, maar helemaal zwart-wit ligt het onderwerp niet. Want welk standpunt VVD en CDA gaan innemen, is niet duidelijk. De partijen kunnen daarover desgevraagd nog geen uitsluitsel geven. Wel zullen zij als fractie een standpunt bepalen, niet individueel. Een compromis kan zijn de leeftijdsgrens voor een administratieve geslachtsverandering zonder expertverklaring op 18 jaar te leggen, de leeftijd waarop iemand volwassen is. Intussen lopen in de samenleving de emoties steeds hoger op, vooral nu blijkt dat de behoefte waarin de wet voorziet kennelijk steeds groter wordt. In 2016, 2017 en 2018 maakten respectievelijk 460, 530 en 640 mensen gebruik van de procedure tot wijziging van de geslachtsregistratie. De drie transgenderklinieken in Nederland, voor daadwerkelijke geslachtsverandering, hebben wachtlijsten. ‘Een beetje nuchtere blik bij dit onderwerp zou ik wel prettig vinden’, zegt SP-Kamerlid Michiel van Nispen. ‘Voor mij is het recht op zelfbeschikking hier leidend, zolang dit de belangen van anderen niet schaadt. Daarvan is voor zover ik nu kan overzien geen sprake.’||https://www.volkskrant.nl/nieuws-achtergrond/kamer-aarzelt-over-nieuwe-transgenderwet-meerderheid-nog-lang-niet-zeker~b214ce0a/
2022-09-24||Tientallen Denen hebben de overheid gebeld: hun extraatje kan beter aan anderen worden gegeven||Iets meer dan een week voor de verkiezingen nam de demissionaire regering van Mario Draghi een derde steunpakket van 14 miljard euro aan, boven op de eerdere twee pakketen van in totaal 50 miljard euro aan overheidssteun. Een groot deel daarvan gaat op aan het verlagen van de accijns op benzine, een maatregel die de Italiaanse regering al aan het begin van de oorlog in Oekraïne invoerde en die ook nu de benzineprijs weer daalt voorlopig nog overeind blijft. Ook krijgen de 22 miljoen armste Italianen op de valreep nog een afscheidscadeautje van de vertrekkende regering, in navolging van de afgelopen juni uitgereikte ‘bonus’ van 200 euro voor wie minder dan 35 duizend euro verdient. Wel is de groep nu kleiner, en het bedrag lager: wie een salaris of pensioen van minder dan 20 duizend euro per jaar heeft, maakt deze herfst aanspraak op eenmalig 150 euro. (Rosa van Gool) Van alle landen in Europa heeft Frankrijk zijn huishoudens het best beschermd, sprak de Franse premier Elisabeth Borne vorige week zelfverzekerd bij de aankondiging van nieuwe energieplannen. Al sinds vorig jaar herfst, nog voor de oorlog in Oekraïne, probeert de regering de inflatie te dempen met maximumprijzen voor energie. Tot het eind van dit jaar blijft de prijsstijging beperkt tot 4 procent, begin 2023 zal dat oplopen tot 15 procent. Terwijl de radicaal-linkse leider van oppositiepartij La France Insoumise Jean-Luc Mélenchon de Fransen oproept tot een oktobermars ‘tegen het dure leven’, haalt de regering – beducht voor maatschappelijke onrust – van alles uit de kast om burgers te compenseren: van tijdelijke korting aan de pomp van 30 cent per liter brandstof tot cheques voor 12 duizend huishoudens met de laagste inkomens om de energierekening te betalen, en van maaltijden voor een euro voor armlastige studenten tot een maximale stijging van de huurprijzen en een eenmalige bonusuitkering van 100 euro voor sociale minima bij de start van het nieuwe schooljaar. (Eline Huisman) De komende twee jaar zullen Britse gezinnen niet meer dan omgerekend 2.865 euro per jaar kwijt zijn aan gas en elektra, wat neerkomt op 238 euro per maand. Met dit prijsplafond wil de regering-Truss voorkomen dat burgers in de kou en financiële problemen komen te zitten. Daarnaast ontvangen de 29 miljoen huishoudens komende winter 458 euro als een tegemoetkoming. Energiebedrijven hebben beloofd de vaste kosten met 4 procent te verlagen. Het betekent dat een gemiddeld huishouden zo’n 10 procent meer kwijt zal zijn aan energie. De steun is inkomensonafhankelijk, wat tot kritiek heeft geleid omdat minder welvarende burgers relatief zwaarder worden getroffen. Ook het bedrijfsleven krijgt financiële compensatie. De groothandelsprijs voor gas is relatief laag in het Verenigd Koninkrijk, maar dat weerspiegelt zich niet in de prijs voor consumenten. De Britse regering is niet van plan om een eenmalige belasting op te leggen aan de energiebedrijven die momenteel flinke winsten maken. (Patrick van IJzendoorn) Ook de Denen zoeken naar creatieve manieren om de lasten te verlichten – of te spreiden. Zo wil de regering het mogelijk maken dat burgers de extra energiekosten pas later hoeven te betalen, als de prijs weer is gezakt. Ook mogen ze de betaling over vijf jaar uitspreiden. Het voorstel moet nog wel door het parlement. De overheid komt zelf ook over de brug. Onlangs kregen ruim 400 duizend Deense gasgebruikers in de laagste inkomensgroep een bedrag van 800 euro overgemaakt. Opmerkelijk: tientallen burgers hebben de overheid gebeld om te vragen of ze het bedrag kunnen terugstorten, omdat ze het niet nodig hebben. Vrijdag besloot het parlement om de energiebelasting te verlagen en gezinnen met jonge kinderen te compenseren. Eerder al ontvingen ouderen met een laag inkomen 670 euro extra. Ook huurders worden geholpen. Normaal gesproken mogen verhuurders in Denemarken de huur elk jaar gelijk aan de inflatie verhogen, maar voor de komende twee jaar is de maximale verhoging 4 procent. (Jeroen Visser) DUITSLAND – Steunpakket ‘XL’ Na een onderhandelingssessie van 22 uur presenteerde de Duitse regeringscoalitie op 4 september een steunpakket ‘formaat XL’, onder het Engelstalige motto ‘You’ll never walk alone’ (de favoriete uitspraak van bondskanselier Olaf Scholz). Daarbij worden politieke stokpaardjes die eerder nog op verzet stuitten doorgevoerd, waaronder een hervorming van het problematische Harz IV-systeem, de Duitse versie van de bijstand. Huurtoeslagen worden verhoogd en de voorwaarden verruimd. Gepensioneerden en studenten krijgen respectievelijk 300 en 200 euro. Bedrijven die ongewoon veel verdienen door de crisis krijgen een overwinstbelasting te verwerken, de details zijn nog onduidelijk. Het pakket kost 65 miljard euro, waarmee de totale staatssteun op 95 miljard euro komt. De regering zoekt ook naar een opvolger voor het befaamde 9-euro-ticket, waarmee iedereen in de zomer onbeperkt door Duitsland kon reizen. Doel is een maandbedrag van 49 tot 69 euro. Zoals verwacht leidt dit plan vooralsnog vooral tot strijd tussen de deelstaten en federale regering over de verdeling van kosten. (Remco Andersen)||https://www.volkskrant.nl/nieuws-achtergrond/tientallen-denen-hebben-de-overheid-gebeld-hun-extraatje-kan-beter-aan-anderen-worden-gegeven~bba5fda4/
2022-09-24||In Entrevías weten de armsten van Spanje niets van de maatregelen die hun leed moeten verzachten||Hoe komen de armsten deze financieel zware tijden door? Er zijn mensen die wakker liggen van die vraag, en er zijn de mensen van vastgoedbedrijven als die waar Ángela Sánchez (32) haar flatwoning van huurt. Hoewel haar contract nog doorliep, schoot haar maandelijkse huur onlangs met 100 euro omhoog, vertelt de geboren Dominicaanse, terwijl ze met haar buggy over de straten van de Madrileense wijk Entrevías vliegt. Ze is bijna te laat voor een controle-afspraak bij de huisarts; baby Tiago, die onder de kap van de buggy niets van de haast meekrijgt, werd op 1 april geboren met vocht in zijn kleine longen. Twee maanden later hoorde ze dat haar huur van 520 naar 620 euro zou stijgen, zegt Sánchez, een moeder van drie die moet rondkomen van wat haar man in de bouw verdient, aangevuld met een uitkering. Maar de Spaanse regering heeft toch een maximale huurverhoging van 2 procent ingesteld, juist om minima als zij te helpen? ‘Dat is wat ik dacht.’ Alleen is papier geduldig, en het vastgoedbedrijf niet. ‘Ik heb me erbij neergelegd. Dat bezorgt me minder stress dan als ze maar blijven bellen.’ Inflatie, inflatie, inflatie: niet veel woorden roepen zo veel doembeelden op als de term die in Europa lang tot het verleden leek te behoren. Nu het einde van de oorlog in Oekraïne nog niet in zicht is en de Europese bevolking een barre winter tegemoet lijkt te gaan, breken de verschillende regeringen zich het hoofd over de beste manier om de economische sores onder hun bevolkingen te verlichten, en zo de sociale onrust binnen de perken te houden. Anders dan in Nederland, waar tot de presentatie van een miljardenpakket op Prinsjesdag met de dag meer gemor klonk over het ‘getreuzel’ van het kabinet, stapelt de linkse regering van Spanje sinds het uitbreken van de oorlog de ene crisismaatregel op de andere. Het heeft geleid tot een inmiddels imposante toren: korting op de energienota, gedeeltelijk gratis treinvervoer, goedkopere brandstof aan de pomp, een verhoging van de bijstandsuitkering en een cheque van 200 euro voor de kwetsbaarste huishoudens. Het hele pakket is goed voor een slordige 30 miljard euro, stelt premier Pedro Sánchez. En gered is de burger, zou je bijna denken. Dat goedbedoelde plannen alleen niet altijd uitpakken zoals gedacht, blijkt uit het voorbeeld van een andere steunmaatregel: de maximale huurverhoging. Waar verhuurders voorheen de maandelijkse huur bij de ingang van een nieuw contractjaar mochten verhogen met het actuele inflatiecijfer, geldt sinds april een maximumverhoging van 2 procent. Een maatregel die de overheid zelf niets kost, maar huurders vele tientallen euro’s per maand kan besparen nu het inflatiecijfer rond de 10 procent blijft bungelen. Kán besparen, zegt Pilar López. ‘Maar veel van de mensen die hier wonen, weten niets van een maximale verhoging.’ ‘Hier’ is Entrevías, een van de armste wijken van Madrid, in het zuidoosten van de hoofdstad. Een wijk met een beroerd imago, en daarom het decor van de nieuwste Spaanse hitserie op Netflix. Wrong Side of the Tracks, de verkeerde kant van het spoor, is de weinig dubbelzinnige Engelse titel. In het Spaans heet de serie simpelweg Entrevías: tussen de sporen, de naam die aan de wijk is gegeven vanwege de spoorlijnen die haar omringen. In de serie is dit deel van Madrid opgegeven door de politie; zelfs voor een schietpartij komen de agenten hun nest niet uit. Maar ga op een doordeweekse dag Entrevías in, en wat je ziet is een gemoedelijke arbeiderswijk, waar de schone was uit de ramen van hoge flats hangt te drogen en bewoners met grote dromen een rij vormen voor de loterijwinkel. ‘Ik zou deze plek voor geen goud verruilen voor het centrum’, zegt López (61), een kordate vrouw met blonde highlights in kortgeknipt bruin haar. Als geen ander kent zij de woonsituatie in haar wijk: al 22 jaar runt ze er een piepklein makelaarskantoor. De laatste jaren heeft ze de prijzen zien verdubbelen: waar eerst één gezin woonde, zitten er nu uit financiële noodzaak twee. ‘Er zijn gewoon te weinig betaalbare woningen.’ Een deel van die huisbazen voelt zich in die situatie onaantastbaar en trekt zich weinig aan van de wet. Ook als het over de huurverhoging gaat. ‘Van 700 gaan ze ineens op 800 euro per maand zitten. En de huurders accepteren het’, ook als ze wél weten van het maximum. ‘Want een andere woning is niet te vinden.’ Hetzelfde soort verhalen komt deze dagen binnen bij de Huurdersbond in Madrid, zegt woordvoerder Pablo Martínez. ‘Deze huisbazen spelen met de angst van hun huurders om uit hun huis gezet te worden, ook al mag dat wettelijk helemaal niet.’ De Spaanse vereniging voor verhuurders, Asval, ging niet in op verzoeken om commentaar. Voor de inwoners van Entrevías is de huurverhoging een extra donkere wolk in een toch al dreigende lucht. Neem Pablo Teruel (34) en Nieves Castillejo (27), die onderweg zijn om hun dochter van 6, die ook Nieves heet, van school op te halen. Ze hebben net 730 euro bijeengeschraapt om boeken en een schooluniform voor Nieves te kopen, vertelt Teruel, die een tatoeage van een draak op zijn arm en een gouden ketting om zijn hals draagt. Als podiumbouwer verdient hij 1.900 euro, waarvan eenderde opgaat aan huur – en dan moet de huurverhoging van volgende maand nog komen. Van een maximum van 2 procent hebben ze nog niet eerder gehoord. Teruel: ‘Maar de huisbazen doen toch waar ze zelf zin in hebben.’ En zij zullen betalen, zegt Castillejo. ‘Wat wat kunnen we anders?’||https://www.volkskrant.nl/nieuws-achtergrond/in-entrevias-weten-de-armsten-van-spanje-niets-van-de-maatregelen-die-hun-leed-moeten-verzachten~bb8ad237/
2022-09-24||Het eerste doelpunt van Oranje tegen Polen voelde als ode aan het teamspel||Kunst in uitvoering, afdeling voetbal. Donderdag opgevoerd in Warschau: het spel dat leidt tot een doelpunt. Een symfonie. De ketting: Timber-Aké-Blind-Depay-Blind-Aké-De Jong-Aké-Gakpo-De Jong-Berghuis-Van Dijk-Timber-Berghuis-Blind-Van Dijk-Dumfries-Berghuis-Depay-Dumfries-Gakpo. Goal. Een doelpunt als totaalervaring, nadat de bal 21 keer van de ene naar de andere Nederlandse voet is gegaan, na één minuut balbezit. Op Steven Bergwijn na is iedere veldspeler aan de bal geweest. Begonnen op rechts, via links weer naar rechts, wisselen van flank, gescoord via het midden. De bank met trainers sprong twee keer op na de goals bij Polen - Nederland (0-2), ook de vaak stoïcijnse assistent Edgar Davids, terwijl bondscoach Louis van Gaal meestal blijft zitten. ‘Een topgoal’, zei Van Gaal over de 0-1. Een treffer voor in het museum van het voetbal, waarbij het hele team is betrokken; een treffer als ode aan de bedoelingen van Van Gaal. Die bedoelingen passen in dat ene, grote doel. De wereldtitel behalen. Dat is wat Van Gaal het Nederlands elftal inprent, als een mantra. Wereldkampioen worden met het beste land dat nooit de wereldtitel won in de grootste sport, dat hoogstens in aanmerking komt voor de oeuvreprijs: Nederland. Drie keer tweede, eenmaal derde en een keer vierde. Nooit eerste. Dat knaagt. Met een paukenslag wil de 71-jarige Van Gaal afscheid nemen als trainer, liefst met Nederland - Duitsland als ontknoping, op 18 december in Doha. Alles is daarop gericht, hoe moeilijk de opdracht ook is. Nederland heeft geen Kylian Mbappé, geen Lionel Messi en geen Neymar. Daarom is de ultieme teamprestatie gevraagd. ‘Het team wint altijd van het individu’, weet Van Gaal. Zie die goal, de vrucht van samenwerking en weten wat de ander doet. Jurriën Timber zei het treffend, onlangs, nadat de trainers en aanvoerders hem hadden uitgeroepen tot talent én speler van het jaar in de eredivisie. Hij, ook uitblinker in Warschau, voetballend als een vedette, soms bijna zo oppermachtig dat het naar nonchalance riekt, stond met zijn familie op het podium trots te wezen, en meldde dat hij slechts even ging genieten van de onderscheidingen. ‘Daarna weer knallen met Ajax en een WK winnen.’ Een WK winnen, dat zou hij uit zichzelf nooit zeggen, als jongeman van 21 jaar. Het is er ingestampt door Van Gaal. Het mantra is in zijn brein gaan wonen. Imagineren. Dat is de focus, het doel, het gevolg van de cumulatie van al dat leveren waarom de bondscoach vraagt. Nog twee maanden, dan is het WK bezig in het seizoen van de wervelwind, met bijna versmolten club- en landenvoetbal, zonder fatsoenlijke voorbereiding op het WK, omdat de Fifa het nu eenmaal nodig achtte in Qatar te voetballen. Polen - Nederland, het voorlaatste duel voor het WK, was de proef op de som, om Oranje als team beter te laten functioneren in het systeem voor het WK: 1-3-4-3. Dat lukte aardig, dankzij dominant voetbal waarin Oranje onvoorstelbaar veel sterker was dan WK-deelnemer Polen. De Polen, met de onmachtige spits Robert Lewandowski, leken op een bij elkaar geraapt ploegje. Nederland trok als harmonieus collectief over het veld, in stijlvol blauw met oranje elementen. Dominant, al lag het tempo laag en was het spel in aanvallend opzicht te slordig. Zo kon de bondscoach tevreden spinnend naar Nederland terug, voor het duel van zondag met België in Amsterdam. De nul was gehouden, voor het eerst dit kalenderjaar. Dat was een punt van aandacht. Het andere aandachtspunt: balbezit tegenstander. De bal terugveroveren. Druk zetten. Uit zo’n herovering van de bal, een felle onderschepping van Nathan Aké, ontstond de 0-2 van Steven Bergwijn. Het WK-elftal valt in elkaar. Remko Pasveer debuteerde als 38-jarige doelman, maar het kan best dat Jasper Cillessen straks tegen Senegal keeper is. Denzel Dumfries is wingback op rechts, zoals hij dat ook bij Inter is. Hij krijgt alle ruimte, heeft snelheid en kracht, en gaf de voorzet op de 0-1. Dan de drie centrale verdedigers: Jurriën Timber, Virgil van Dijk en Nathan Aké, de gewenste linksbenige. Dat zou Daley Blind ook kunnen zijn. Topspelers als Matthijs de Ligt en Stefan de Vrij zijn ook beschikbaar, in een segment waar Nederland in tegenstelling tot voorheen overloopt van talent. Op links Blind, net als Dumfries horend bij de vier van het middenveld. Ja, Blind krijgt kritiek van buitenaf, werd één keer weggelopen en daaruit had de 1-1 kunnen vallen. Puur defensief is hij kwetsbaar, al is dat probleem met drie centrale verdedigers deels opgelost omdat Aké ook de linkerkant afschermt. In aanvallend opzicht, qua passing en in creatief opzicht, behoort Blind nog steeds tot de absolute klasse. Teun Koopmeiners en Frenkie de Jong zijn de bouwers op het middenveld. Het was mooi geweest om ze samen te zien, met name omdat de linksbenige Koopmeiners in Oranje niet zo overtuigde als bij zijn club Atalanta. In het Nederlands elftal opereert hij meer vanaf rechts, omdat De Jong nu eenmaal het liefst wat meer de linkerkant aanhoudt en de beste speler van de ploeg is. De Jong voetbalt met een weldadige rust, bijna met een glimlach, en laat anderen beter functioneren. Koopmeiners viel meteen uit na een botsing, duizelig. Frenkie de Jong trok kort voor rust met zijn been en verdween eveneens van het veld. Steven Berghuis en Marten de Roon waren de vervangers. Andere types. Van Gaal toonde zich verheugd met hun spel, zoals hij Vincent Janssen prees om zijn invalbeurt voor de eveneens geblesseerd geraakte Memphis Depay, die met Steven Bergwijn aanvalt. Iedereen kent precies zijn rol, zodat klagen uitblijft. Dat was de kracht in 2014, toen welke invaller dan ook zijn deel opeiste: Klaas-Jan Huntelaar, Dirk Kuijt, Leroy Fer, Jordy Clasie. Duidelijk zijn, dat is de belangrijkste inbreng Van Gaal sinds hij de baan overnam van Frank de Boer. Hoongelach klonk toen Van Gaal Vincent Janssen opriep voor de duels in juni. Iedereen was verrast. Zelfs Janssen. Die voetbalde in Mexico en ging nog trouwen ook. Hij miste een deel van het trainingskamp en was bij twee goals betrokken tegen Wales, bij zijn rentree na vijf jaar. Inmiddels is hij topschutter van België, bij Antwerp, en zette hij het stevige lijf in om Bergwijn te bedienen voor de 0-2. Dat is dan de omgekeerde driehoek, waarbij Cody Gakpo de opvallende naam is achter de twee aanvallers. ‘Gakpo is een heel andere 10 dan Klaassen’, zei Van Gaal na afloop. Begaafder, aanvallender, in topvorm bovendien. Maar dat ze verschillend zijn is juist de bedoeling. ‘We hebben 23 complementaire spelers.’ Er was ook kritiek op de selectie van Klaassen, die zichtbaar baalt omdat hij bij Ajax op de bank zit. Maar kijk eens wat Klaassen voor Oranje deed? Hij maakte gelijk in de eerste wedstrijd van Van Gaal, de cruciale 1-1 tegen Noorwegen. Hij opende de score tegen Turkije, thuis, en maakte de 0-1 bij Letland, de enige goal. Zonder Klaassen was Oranje mogelijk niet op het WK geraakt. Hij leverde, en dat is een plusje in het grote boek van Van Gaal. Van Gaal heeft zijn beleid van voorheen, dat een speler moet spelen bij zijn club, losgelaten. Noodgedwongen. Misschien is dat adagium ook niet meer van deze tijd, waarin topclubs topspelers verzamelen en ze dus niet meer allemaal kunnen opstellen. Hij mag alleen hopen dat ze speeltijd krijgen, dat ze ritme houden. Hij heeft niet alles in de hand. Zie de blessures. Straks heeft hij nog één week voorbereiding, niet eens. ‘Als trainer mis ik de voorbereiding, maar een speler vindt het prima zo’, zei hij deze week lachend. Een WK zelf duurt al lang genoeg. Waar Van Gaal kan beïnvloeden, is hij actief. Iedereen is deze week naar de tandarts geweest, want tandpijn kan door het hele lichaam trekken. Oud-trainer Arsène Wenger van de Fifa kreeg een brief, omdat Van Gaal vindt dat Nederland te veel vrije trappen tegen krijgt bij het druk zetten. Dit is de beste groep ooit, vindt Van Gaal. Dat zei hij ook in 2014. En hij schenkt nog meer aandacht dan voorheen aan strafschoppen, want dat zit hem niet lekker, die uitschakeling door Argentinië in de halve finale van 2014. Alles voor dat ene doel, dat schier onhaalbare doel, om eindelijk meer te halen dan de oeuvreprijs.||https://www.volkskrant.nl/sport/het-eerste-doelpunt-van-oranje-tegen-polen-voelde-als-ode-aan-het-teamspel~b1652e9a/
2022-09-24||‘Ik had niemand over ons mogen vertellen en nu werd ik gereduceerd tot zijn uitgevlakt verleden’||Elsbeth (60): ‘Zes jaar geleden veranderde ik van baan, van orkestlid naar basisschoolleerkracht. Toen ik kennismaakte met de directeur, kneep ik in de warme hand van een kalende man met een buikje. De onderwijswereld bleek nogal ontoegankelijk. Met de kinderen kon ik het goed vinden, maar met mijn collega’s was het lastiger. Het was of ze allemaal dezelfde liefhebberijen hadden, en geen ervan sloot aan bij de mijne. Dus toen de directeur in mijn tweede jaar vlak voor het einde van de zomervakantie aanbood te helpen met de gebruikelijke voorbereidingen voor het nieuwe schooljaar, nam ik dat dankbaar aan. Eindelijk iemand om mee te bonden. Samen sleepten we de aan de kant geschoven tafels terug naar hun plek, legden we de schriften en de potloden klaar. Ik maakte de kaartjes met de namen van de leerlingen en legde die op de tafelbladen, zo’n schikking van een klas is altijd een hele toer. Intussen vertelde hij hoe hij in zijn eentje twee puberzonen opvoedde, hoe weinig bewegingsvrijheid hem dat gaf, maar dat hij natuurlijk geen keuze had. Met verholen jaloezie luisterde hij naar mijn verhalen over de muziek en de reizen die ik had gemaakt. Als enige van mijn collega’s bleek hij geïnteresseerd in klassieke muziek. Na het begin van het nieuwe schooljaar liep hij regelmatig na schooltijd mijn klaslokaal binnen en dan kletsten we wat. Toen ik met mijn groep 8 op kamp ging, ging hij mee. Ik voelde me opnieuw enorm gesteund. Niet op een flirterige of dominante manier, maar met respect. Hij hielp me met de weerwolvenspelletjes en de hele organisatie, dat gaf lucht en de waardering die ik nodig had. Een paar dagen nadat we weer terug waren, zat ik met wat biebmoeders in de schoolbibliotheek en zag hem door de ruit naar binnen kijken. Ik was opvallend blij hem te zien. Ineens begreep ik dat ik hem in het weekend tussen het kamp en de volgende schooldag had gemist. Hij reageerde ook anders op mij. Hij liep de bieb binnen met een lichte aarzeling en een onzekerheid die ik nooit eerder had gezien. In de dagen die volgden begon ik te letten op mijn kleding, op hoe ik lachte en bewoog. Mijn woorden rolden niet langer zonder nadenken uit mijn mond, ik begon ze te wegen. Zijn bezoekjes na schooltijd in mijn klas werden frequenter en soms zaten we urenlang te praten. Dat duurde een jaar en de avond van de eindbarbecue koos ik na lang aarzelen mijn nieuwe gele jurkje alsof er iets groots van afhing. De hele avond hebben we samen doorgebracht, het geel stond me goed, vond hij. Ik zag de blikken van collega’s. Aan het einde van de avond waren alleen wij tweeën nog over en hij zei: ik zou weleens willen zien hoe je woont. Zo is het begonnen, tussen mij en de mollige schooldirecteur. Ik had altijd flamboyante musici liefgehad en deze verliefdheid verraste en amuseerde me. Maar het samenzijn met hem kostte mij zo weinig moeite, dat het was of er energie vrijkwam. Voor mij, als kind uit een groot gezin en als orkestlid dat gewend is altijd in dienst te staan van het grotere geheel, was het fijn op die manier gedragen te worden. Onze relatie gaf me een plek in mijn nieuwe wereld en was het bewijs dat ik met mijn ingrijpende stap een goede keus had gemaakt. En natuurlijk begreep ik het toen hij zei: je moet je wel realiseren dat mijn twee jongens altijd op de eerste plaats komen. Maar natuurlijk, antwoordde ik, kinderen gaan altijd voor. We zagen elkaar in de weekenden en onze collega’s mochten niets weten, want dat zou alleen maar geroddel geven. Ik vroeg weleens: waarom zo stiekem en waarom betrek je me niet wat meer bij je kinderen? Maar hij en zijn kinderen waren getraumatiseerd door het wegvallen van de moeder en vormden een gesloten geheel. Met welk recht kon ik mijn plek opeisen in hun drie-eenheid? Hoe kon ik op zaterdagavond zeggen: nee, ik wil niet dat je naar huis gaat, laat die kinderen nou eens. Zijn redenen om te gaan waren zo nobel dat ze me machteloos maakten. En zo gleden we steeds verder weg van hoe we waren begonnen. De man die zo nieuwsgierig naar mij was geweest, met wie ik naar toneel ging, met wie ik muziek luisterde, sloot me buiten door zelf naar binnen te keren. De paar keer dat ik toch zijn kinderen ontmoette, zaten ze met neergeslagen blik te gamen. Op een dag liet hij weten in therapie te gaan. Alles moest anders, meer tijd voor zichzelf, was het doel. En voor mij, vroeg ik, heb je dan ook meer tijd voor mij? Ja, ook voor jou. Daarna hoorde ik een tijdje niks van hem, want hij moest werken aan zichzelf. Het werd kerstvakantie, niks, het werd Oud en Nieuw, niks, Nieuwjaarsdag, weer niks. Ik weerstond de verleiding hem te bellen. Laat hem, dit gaat niet over jou. In februari, ik had intussen een andere baan, ging een collega bij hem solliciteren. Enthousiast kwam ze terug. ‘Zo’n leuke man’, zei ze. ‘En weet je wat zo grappig is, ik heb nog gestudeerd met zijn huidige vriendin.’ Verbaasd keek ze naar mijn geschrokken gezicht en even later zag ik op Facebook twee geliefden met Oud en Nieuw door de Oostenrijkse sneeuw banjeren. Ik zag ze een appeltaartje eten in de Kip-caravan waar hij me zo vaak over had verteld, maar nooit mee naartoe had genomen. ‘De liefde die wij delen, wens ik iedereen toe’, schreef die vrouw erbij. Zes jaar waren hij en ik samen geweest. Onze vakanties zegde hij altijd op het laatste moment af. Niemand die ik ooit over ons had mogen vertellen en nu werd ik gereduceerd tot zijn uitgevlakt verleden. Ik appte hem. ‘Ja, klote voor je’, appte hij terug, ‘het is me overkomen.’ Een paar maanden later, afgelopen april, zag ik hem ineens lopen. Ik stapte uit de auto. Hij vroeg vriendelijk: hé, hoe gaat het? Toen ik hem vertelde wat een kluns en een lafaard hij was en hoeveel pijn ik nog steeds had, knikte hij alleen maar.’||https://www.volkskrant.nl/mensen/ik-had-niemand-over-ons-mogen-vertellen-en-nu-werd-ik-gereduceerd-tot-zijn-uitgevlakt-verleden~b65549d56/
2022-09-24||Deze hoogleraar opereert baby’s in de baarmoeder – en redt zo levens||Het jongetje kwam heel ziek binnen, maar hij zat nog in de buik van zijn moeder. De echo, die bij 20 weken zwangerschap was gemaakt, had een onheilstijding gebracht: in de longen van het ongeboren kind was een cyste zichtbaar die de hele borstkas innam, een holte gevuld met zo veel vocht dat het hart ernstig in de verdrukking kwam. Zijn hartslag was extreem laag, alleen een snelle ingreep kon zijn leven redden. Daarom waren zijn ouders met spoed doorverwezen naar het nationale foetale behandelcentrum in het LUMC, waar ongeboren kinderen worden geopereerd. Het was een vrijdagmiddag en foetaal chirurg Monique Haak kan zich elk detail van de ingewikkelde ingreep nog herinneren. Met haar blik op het beeldscherm boven haar hoofd ging ze met een minuscule naald door de buik van de moeder heen, langs de placenta, door de borstkas van het kind, waarna ze een gaatje in de cyste prikte en daar een buisje plaatste. Eén onverhoedse beweging van de baby, dobberend in het vruchtwater, en het had mis kunnen gaan. Maar op de echo zag Haak de holte in de longen leeglopen, het hart van het kindje kreeg onmiddellijk de ruimte. Ze pakt het geboortekaartje erbij dat op het prikbord in haar werkkamer hangt. ‘Dit is nu gewoon een gezond jongetje’, zegt ze. Monique Haak opereert op de vierkante millimeter, met de moederschoot als operatiekamer. Het jongste ongeboren kind dat ze ooit een bloedtransfusie gaf, was 16 weken oud. Ze houdt haar vingers een klein stukje van elkaar om aan te geven hoe groot de foetus was: ‘Het was priegelwerk.’ Haar vak is omgeven met ethische dilemma’s, want anders dan haar collega’s elders in het ziekenhuis opereert ze twee patiënten tegelijk, bij een meerlingzwangerschap zelfs drie. Van wie er één, de moeder, een operatie moet ondergaan terwijl ze kerngezond is. Elf jaar geleden kwam Haak (51) als gynaecoloog vanuit Amsterdam naar het LUMC, om daar coördinator te worden van de foetale hartpoli, waar ouders terechtkunnen die een kind verwachten met een ernstige hartafwijking. Ze is oprichter van de Fetal Heart Academy, een soort digitale encyclopedie van foetale hartafwijkingen met echobeelden van tientallen zeldzame aandoeningen, waarvan collega’s kunnen leren. Vorig jaar zette ze met haar Utrechtse collega Mireille Bekker een proefbevolkingsonderzoek op naar de 13-weken-echo. Doel: uitzoeken of het zinvol is om aangeboren afwijkingen eerder op te sporen zodat er meer tijd is om na te denken over de beste oplossing voor het ongeboren kind. Op basis van hun resultaten zal de staatssecretaris over een aantal jaar besluiten of die echo landelijk wordt ingevoerd. Samen met drie collega’s opereert ze in Leiden jaarlijks zo’n 130 kinderen in de baarmoeder. Deze zomer werd ze in Leiden benoemd tot hoogleraar, met als aandachtsgebied foetale cardiologie. Ze is een van de twee artsen in Nederland die ongeboren baby’s kan dotteren zonder de buik van de moeder te openen, door via een dunne naald een ballon in de aorta van de foetus te brengen en die op te blazen. Beslist: ‘Nee, zeker niet. Wij maken de buik van de moeder niet open, want dat betekent een enorme aanslag op haar gezondheid. Wij doen alleen ingrepen via een kijkoperatie. ‘Met die foto werd bovendien de suggestie gewekt dat het ongeboren kind de chirurg de hand reikte, alsof het jongetje hem bedankte voor zijn kans op leven. Ja, wij redden heel veel kinderen, maar ons vak heeft ook een schaduwkant. Lang niet alle afwijkingen die we op een echo zien, kunnen we verhelpen. En als we wél ingrijpen dan hoeft dat niet altijd levensreddend te zijn. We verliezen veel kindjes. Ik voer wekelijks slechtnieuwsgesprekken.’ ‘Het klinkt misschien onbegrijpelijk, maar ik krijg er veel voldoening van als zo’n gesprek in een goede sfeer verloopt, als ik met de ouders alle scenario’s op een rij zet en bespreek wat het beste past bij hoe zij in het leven staan. Ze zijn zonder uitzondering emotioneel, maar ze reageren wel verschillend. Er zijn ouders die de controle willen houden en elk risico willen vermijden, er zijn ook ouders die zeggen: we zien wat het leven ons brengt. Ook religie kan een rol spelen bij de beslissing die ze nemen.’ Ze wijst naar een geboortekaartje op haar tafel: een jongensnaam, omgeven door sterretjes. Het was een eeneiige tweeling, vertelt ze, een van de kindjes was gestopt met groeien. ‘En omdat de twee kinderen de placenta en de bloedsomloop deelden, werd het kleintje een gevaar voor zijn grote broer. Als het kleinste kind zou overlijden, zou het gezonde kind veel bloed kwijtraken met een grote kans op ernstige hersenschade of zelfs de dood. Na uitvoerig overleg met ons zagen de ouders in dat het kleinste kind te weinig levenskansen had. We hebben zijn navelstreng dichtgemaakt, waardoor hij snel overleed. Zijn broertje kwam uiteindelijk gezond ter wereld.’ ‘Het intrigeert mij hoe uit twee cellen een compleet functionerend lichaam ontstaat. Het grootste wonder is dat het zo vaak goed gaat. In mijn derde studiejaar mocht ik meedoen aan wetenschappelijk onderzoek en zelf echoscopieën maken. Toen, dertig jaar geleden, werden die echo’s alleen gemaakt bij vrouwen met een risico op een kind met een aangeboren afwijking, zoals een open rug of een niet aangelegde schedel. Daar is het zaadje geplant, op die beelden zag ik opeens waar het mis was gegaan in de embryonale ontwikkeling. ‘Tijdens mijn promotieonderzoek heb ik vaak achter de microscoop gezeten om te zien hoe een muizenhart zich ontwikkelt. Eerst is er een buisje, daar groeien de boezems in, dan komt er een tussenschot en zo almaar verder. Daar is mijn fascinatie ontstaan voor aangeboren afwijkingen. En de sterke wil om daar zo vroeg mogelijk iets aan te doen, als dat mogelijk is.’ * Het is bijna 60 jaar geleden dat een ongeboren kind voor het eerst patiënt werd. In 1963 diende een arts in Nieuw-Zeeland een bloedtransfusie toe aan een foetus met ernstige bloedarmoede. Zonder behandeling zou het kind zijn overleden of ernstig verstandelijk gehandicapt ter wereld zijn gekomen. De ingreep wordt sindsdien wereldwijd uitgevoerd, in Leiden al ruim 2.500 keer. Het tijdperk van de foetale chirurgie begon in 1981, toen een Amerikaanse chirurg een ongeboren jongetje met een geblokkeerde urineleider met succes in de buik van zijn moeder opereerde. Inmiddels zijn er tal van ernstige aangeboren afwijkingen waarbij al in de baarmoeder wordt ingegrepen, zoals een gat in het middenrif, een open rug, of een ernstige hartafwijking. Het LUMC is onder meer gespecialiseerd in de behandeling van eeneiige tweelingen met het zogeheten tweelingtransfusiesyndroom (TTS). Die kinderen delen een bloedsomloop, maar het bloed wordt niet eerlijk verdeeld, de bloedstroom gaat vooral naar een van de twee kinderen, met grote gevolgen voor de gezondheid van allebei. Dat kan worden opgelost door met een laser een aantal bloedvaten op de placenta dicht te branden. In ruim 20 jaar tijd zijn er in Leiden al ruim 950 laserbehandelingen gedaan. ‘Dat is een van de redenen waarom wij alleen kijkoperaties doen. We opereren bijvoorbeeld geen foetussen met een open rug, want daarvoor moeten we de buik van de moeder openen en dat kan schade voor haar opleveren. Voordat we daartoe overgaan, willen we eerst zeker weten dat die ingreep de levenskwaliteit van het kind verbetert. We verwijzen ouders daarom nu door naar België, waar wetenschappelijk onderzoek wordt gedaan naar betere operatietechnieken. ‘Bij de ingrepen die wij doen, lopen de vrouwen een zeer gering risico op een complicatie. Zo gering dat er nauwelijks onderzoek naar is gedaan. Wij hebben ze onlangs voor één ingreep op een rij gezet.’ ‘We hebben gekeken naar de 657 vrouwen bij wie we tussen 2008 en 2021 een laserbehandeling hebben uitgevoerd. Van hen had 10 procent na de ingreep schouderpijn. Dat is een teken dat het middenrif is geprikkeld door een kleine lekkage van vruchtwater of bloed. Twee moeders moesten opnieuw worden geopereerd vanwege een bloeding in de buik, een paar moeders hadden een bloedtransfusie nodig.’ ‘Ik zie het.’ Ze maakt een terugtrekkende beweging met haar arm: ‘Doordat ze zo doen als ik ze een prik geef. Of ze zich ook van die pijn bewust zijn, of de prikkels aankomen in hun brein, dat weet ik niet zeker, maar we nemen het zekere voor het onzekere, we verdoven ze. Bij alle ingrepen geven we ze een prikje in de bil met een spierverslapper, zodat ze stil gaan liggen. En daar doen we ook een beetje morfine bij. Toch blijven de ingrepen die wij doen technisch ingewikkeld. Het kind ligt in het vruchtwater, het kan alle kanten op schieten.’ ‘Niet altijd. We hebben nu al zo veel kinderen met het tweelingtransfusiesyndroom behandeld dat we goed weten wat de uitkomsten en de risico’s van de ingreep zijn. Daar staan veel afwijkingen tegenover waarbij het heel ingewikkeld is om de juiste diagnose te stellen. Hartafwijkingen bijvoorbeeld komen voor bij 0,8 procent van alle kinderen, variërend in ernst. Maar binnen die groep zien we erg veel variaties en zeldzaamheden, en de anatomie kan per kind verschillen. Het komt vaak voor dat we moeten puzzelen, dat ik op de echobeelden een hart zie en denk: waar kijk ik nou naar, wat is er aan de hand?’ ‘Dan duik ik in de wetenschappelijke literatuur, soms vraag ik mijn collega’s in het buitenland om raad. In de wereld van de zeldzame ziekten is er geen ellebogenwerk, we helpen elkaar allemaal. Een paar jaar geleden kreeg ik te maken met een ongeboren kindje bij wie de verbinding tussen de aorta en de linkerkamer van het hart niet in orde was. Was het een vernauwing van de aortaklep? Dan konden we mogelijk ingrijpen. Maar er klopte iets niet, zag ik op de echo, er stroomde te veel bloed terug naar de linkerkamer. Uiteindelijk vond ik het antwoord in een buitenlands artikel. Dat kindje had een tunnel tussen de aorta en de hartkamer, een soort fistel, een zeer zeldzame aandoening die slechts één keer was beschreven bij een ongeboren patiënt. Nieuwe echo gemaakt en ja, dat was het. ‘Ook dankzij genetisch onderzoek kunnen we steeds vaker een diagnose stellen. Vroeger overleden kinderen met een aangeboren afwijking vaak tijdens of vlak na de zwangerschap zonder dat we wisten waarom. Nu weten we vaak al ver voor de geboorte wat er met ze aan de hand is.’ ‘Soms. Maar we kunnen lang niet bij alle aangeboren afwijkingen ingrijpen. De juiste diagnose is vooral belangrijk omdat we dan met ouders de prognose kunnen bespreken. En daar baseren we in dit moeilijke vak onze keuzes op. Kunnen we ingrijpen? Moeten we afwachten? ‘Wat het extra ingewikkeld maakt, is dat we bij zeldzame aandoeningen vaak geen prognose kunnen geven. De ouders van het kind met het tunneltje in het hart moest ik de moeilijke boodschap brengen dat de wetenschap niet kan vertellen hoe het met hun kind zou aflopen. Van dat soort voorbeelden heb ik er veel meer. Als een kinderarts bij een patiënt een genetische ziekte vaststelt, dan heeft het kind het, ondanks die ziekte, toch gered om op te groeien. Als we diezelfde ziekte al bij een ongeboren kind ontdekken, is die aandoening vaak veel ernstiger van aard. En de prognose omgeven met veel meer onzekerheid. ‘We hebben niet altijd slecht nieuws hoor, er zijn ook veel hartafwijkingen waarmee kinderen prima kunnen leven. Dan volgen we ze tijdens de zwangerschap en regelen we dat na de geboorte meteen de juiste artsen klaarstaan. En proberen we ouders zo goed mogelijk voor te bereiden op wat hun na de bevalling te wachten staat.’ ‘We bespreken de onzekerheden en de risico’s altijd met de ouders, samen proberen we de beste afweging te maken. Heel soms wordt later duidelijk dat die afweging niet de juiste is geweest. Als zich bij een foetus vocht ophoopt in de borstkas, dan grijpen we snel in, want als we niets doen overlijdt het kind. Tijd voor uitgebreid genetisch onderzoek is er niet, die uitslag laat te lang op zich wachten. Vaak doen we het juiste en blijkt dat vocht een tijdelijk probleem dat we hebben verholpen. Maar soms blijkt na de geboorte dat de vochtophoping een uiting was van een ernstig syndroom en komt een kindje alsnog gehandicapt of zonder overlevingskans ter wereld. ‘Ook de laserbehandeling bij tweelingen, die we al zo vaak hebben gedaan, blijft een ingreep met enig risico. We moeten een gaatje maken in de vliezen en die kunnen daardoor breken. Het gevolg kan zijn dat de moeder veel te vroeg bevalt, waardoor haar kinderen alsnog geen kans van leven hebben. Het komt ook voor dat we een paar dagen na de ingreep op de echo zien dat een van de kinderen niet meer leeft. Dat is afschuwelijk. Maar we hebben geen alternatief. ‘Als we niets doen, overlijden beide kinderen waarschijnlijk tijdens de zwangerschap. Dankzij de behandeling overleeft bij 90 procent van de zwangerschappen één kind, bij tweederde van de zwangerschappen beide kinderen.’ * In haar werkkamer heeft ze een bureaula vol geboorte- en rouwkaartjes. Ze bewaart ze allemaal. Ze pakt een kaart met een foto van twee heel kleine kinderen, geboren en gestorven na iets meer dan 15 weken zwangerschap. Er zat een klein cadeautje bij, vertelt ze, als dank voor de liefdevolle zorg. ‘Het is niet zo ingewikkeld om een kaart te krijgen als alles goed is gegaan, maar om een bedankje te krijgen als het mis is gegaan, dát heeft waarde voor mij.’ Ze zegt: ‘Als ik de navelstreng van een kindje moet dichtmaken, ben ik altijd emotioneel.’ ‘Dat realiseer ik me bijzonder goed. Dat merken ouders ook. Niet dat ik sta te huilen, daar hebben patiënten niets aan. Maar ik uit die emoties wel, door even een hand vast te houden, bijvoorbeeld. Als we afscheid hebben moeten nemen van een kind blijf ik na afloop van de ingreep altijd nog even achter, met de verpleegkundige die mij assisteert en met de echo-arts. Het enige wat we dan nodig hebben is om even bij elkaar te zijn. Dan wrijven we even over elkaars schouder. En kunnen we weer verder.’ ‘Ik ben altijd geraakt als we een kind verliezen. Maar ik kan het van me afzetten. Hoe ik dat doe, weet ik niet zo goed. Wat helpt, is de gedachte dat ik ook veel kinderen het leven red, dat ik daar mijn uiterste best voor doe. Als een ingreep precies verloopt zoals ik het had bedacht, dan kan me dat grote voldoening geven. Kennelijk weegt dat op tegen al die verdrietige situaties. ‘En ik ga fietsend of hardlopend naar huis, een afstand van 9 kilometer. Een tijdlang heb ik noodgedwongen autogereden, maar na driekwart jaar wist ik: dit is niet goed, ik moet weer naar buiten, me inspannen, klassieke muziek op de oren. Dat helpt me erdoorheen, denk ik.’||https://www.volkskrant.nl/wetenschap/deze-hoogleraar-opereert-baby-s-in-de-baarmoeder-en-redt-zo-levens~bd7f5e8c/
2022-09-24||Het nationale ongerief: regelzucht, legalisme en hangen aan procedures ||Als u wilt weten hoe in deftige Haagse kring over dit kabinet wordt gedacht: lees het ongenadige oordeel van de Raad van State over de Miljoenennota. Uitvoeringsorganisaties lopen vast, de Belastingdienst voorop. Bijna schamper stelt de Raad vast dat er 29 bewindspersonen zijn die vooral papier produceren, tientallen hoofdlijnenbrieven en evenzoveel brieven over afzonderlijk beleid. Maar er komt weinig tastbaars uit hun handen. Kortom, in mijn wat minder deftige woorden, men is de pedalen kwijt. Tijdens de Algemene Beschouwingen spitste de Kamer de klachten toe op het late initiatief van het kabinet om de energieprijzen te dempen. De Kamer wist wel waaraan het schortte: Nederland heeft zich sinds jaar en dag uitgeleverd aan de markt. Zelfs Sophie Hermans van de VVD verweet de ministeries dat ze lange tijd een prijsplafond afwezen omdat dat marktverstorend zou zijn. Gert-Jan Segers (ChristenUnie) meende dat het zo traag was gegaan met een prijssubsidie omdat er eerst zestig energiebedrijven moesten worden geraadpleegd. Dat bleek niet waar, aangezien Jesse Klaver (GroenLinks) en Attje Kuiken (PvdA) de energiebedrijven al veel eerder hadden overtuigd van zo’n prijsplafond. Zoals dat hele marktverhaal rammelde – bij vorige crises, markt of geen markt, kwam Nederland óók achteraan sukkelen. Premier Rutte zei in de Kamer dat Brussel tot twee weken geleden ingrijpen in de gasprijzen tegenhield. Ook dat was een raar verhaal. Op Prinsjesdag publiceerde de Financial Times een vergelijkend warenonderzoek van overheidssteun in de hele Europese Unie. Bijna alle andere lidstaten waren Nederland voorgegaan met hulp aan de burgerij, tot het kabinet begin deze week met dit – het moet ook gezegd – zeer royale pakket over de brug kwam. Ruttes EU-volgzaamheid deed denken aan de eurocrisis van 2012, toen minister Jan Kees de Jager de fracties afschuimde, op zoek naar bezuinigingsmiljarden. Nederland moest en zou de 3-procentregel van Brussel halen. Andere eurolanden namen het minder nauw en keken met grote ogen naar de Haagse houding. Bij de PvdA hebben ze nog steeds nachtmerries van de rigide opstelling die het kabinet-Rutte-Asscher aan de dag legde. Het is niet de marktwerking waardoor Nederland vastloopt, maar legalisme, regelzucht en hangen aan procedures. Improvisatie en eigenzinnig ingrijpen na grote gebeurlijkheden gaan het vaderlandse voorstellingsvermogen te boven. De Raad van State kan er zelf trouwens ook wat van. In hun brief over de Miljoenennota schrijven de staatsraden dat ze wel tevreden zijn over het opnemen van de ‘brede welvaart’ in de Miljoenennota. Dat is immers afgesproken. De ‘brede welvaart’ is een overdrachtelijk dashboard waarop niet alleen zoiets ordinairs als de koopkracht zichtbaar is gemaakt, maar ook de gevoelde tevredenheid, sociale contacten, maatschappelijke betrokkenheid, werk-privé-balans en persoonlijke ontwikkeling. De bredewelvaartsmeter was een hartewens van de Kamer, die er zelfs een parlementair onderzoek aan wijdde. Wat je er vooral aan kunt afmeten is dat het complete bestuursapparaat, zowel wetgevend als uitvoerend, medeplichtig is aan de overheidsbrij waarin Nederland is verzeild geraakt. Men wil tot achter de komma regelen dat u gelukkig wordt. De pretenties zijn enorm en vooral enorm gedetailleerd. Dat was ook tijdens de Beschouwingen weer het geval, want komen mensen met een warmtepomp wel aan hun trekken met dat prijsplafond en hoe moet het als je in een woongroep woont? Maar dan gebeurt het onvoorziene – dingen waarvan we niet weten dat we ze niet weten, zei Sophie Hermans – en loopt alles in het honderd. De Kamer en iedereen die meent dat de staat het zoveel beter kan, zal een spade dieper moeten steken dan wijzen naar de marktwerking. De markt is een gewillige vijand die er vooral voor zorgt dat je zelf als bestuurder of politicus buiten schot blijft. Het kabinet liet de koning in  de Troonrede zeggen dat we niet weten hoe het land erbij ligt als de kinderen van nu zelf kinderen hebben. Dat was een hele bekentenis, maar wel buiten minister Rob Jetten gerekend. Nederland wil in Europa klimaatkoploper zijn, staat in het regeerakkoord. En we weten weliswaar niet wat we niet weten, maar wel dat we in 2050 de klimaatdoelen gaan halen. Ook hier dreigde de werkelijkheid de theorie in te halen, aangezien er momenteel volop kolen worden gestookt in verband met de gasprijs. Dat betekent, berichtte het Planbureau voor de Leefomgeving, dat de verlangde CO2-reductie ver buiten bereik is geraakt. Daar denkt Rob Jetten anders over. Hij was niet aanwezig bij de Beschouwingen, maar had wel laten weten dat we er nog harder aan gaan trekken. Niet in 2050, maar tien jaar eerder, in 2040, moet alle elektriciteit worden opgewekt zonder dat er CO2 aan te pas komt. Zo kennen we Nederland: als een strakke ambitie onhaalbaar blijkt te zijn, gaat er nog een schepje bovenop. Kennelijk was bij de minister niet doorgedrongen dat een week geleden een ander deftig instituut, het College van Rijksbouwmeesters, een waarschuwing liet uitgaan. Want als Nederland zo doorgaat met zijn energiebeleid, met enerzijds een van overheidswege sterk bevorderde stroomvraag en anderzijds een elektriciteitsnet dat het aanbod van wind- en zonneparken nu al niet aankan, dan staat de leveringszekerheid op het spel. Laat dat even bezinken. Betaalbaarheid en leveringszekerheid waren altijd de onschokbare bastions van de Nederlandse energievoorziening. Straks moeten we eraan wennen dat de schemerlamp gezellig op zijn Italiaans knippert en de diepvries weleens uitvalt. En dan hadden de Rijksbouwmeesters nog geen rekening gehouden met de belofte van Rob Jetten om er nog een tandje bij te zetten.||https://www.volkskrant.nl/nieuws-achtergrond/het-nationale-ongerief-regelzucht-legalisme-en-hangen-aan-procedures~b4e74b81/
2022-09-24||Steun alom in de energiecrisis, maar de zware industrie moet het zelf zien te rooien||Gloeiend glas, ziedend staal, rokende schoorstenen, flakkerende gasfakkels; de zware industrie verbruikt ruim 40 procent van alle Nederlandse energie. Niet verwonderlijk: het maken van staal, kunstmest of diesel vergt nu eenmaal meer energie dan een kantoortoren vol pc’s. Dus is het ook niet verwonderlijk dat deze sector het zwaar heeft. Natuurlijk, heel Nederland zucht onder de hoge energieprijzen, maar de klap komt extra hard aan bij de vijf grootste verbruikers van het land: de chemie, de bouwmaterialensector, papierproducenten, de voedingsmiddelenindustrie en de fossiele sector. Afgezet tegen de totale Nederlandse economie lijkt de omvang van dit vijftal bescheiden: slechts 6,3 procent. De omvang van de chemiesector is nog kleiner, 1,5 procent, zegt Hugo Erken, die bij Rabobank leidinggeeft aan het team dat de stand van de Nederlandse economie analyseert. ‘Maar de impact van chemie op de rest van de economie is enorm.’ Dit komt doordat veel andere bedrijven voor hun productieprocessen afhankelijk zijn van basisproducten die de chemie levert; bijna geen enkele bedrijfstak is zo verweven met de Nederlandse economie. Dit geldt in mindere mate ook voor andere energie-intensieve industrieën. ‘Als zij hun productie moeten afschalen, veel hogere prijzen moet rekenen of zelfs omvallen, geeft dit flinke schokgolven in de rest van de economie’, zegt Erken. De effecten zijn al zichtbaar. In de bouw bijvoorbeeld, waar de prijs van glas door het dak is gegaan. Ook de drankindustrie ziet de prijs van bier- en flessen voor frisdrank stijgen. Nu de energieprijzen langere tijd op een hoog niveau zijn, beginnen bedrijven verderop in de keten de pijn te voelen. Gemiddeld duurt het een halfjaar tot negen maanden voor de volgende bedrijfstak de gevolgen voelt, om ten slotte uit te komen bij de consument, berekenden de economen van RaboResearch. De energie-intensieve industrie zit in een lastig parket. Terwijl voor burgers en het mkb steunmaatregelen worden opgetuigd, biedt het kabinet voor deze categorie vooralsnog geen hulp. ‘Er komt geen specifieke compensatieregeling’, aldus een woordvoerder van het ministerie van Economische Zaken en Klimaat (EZK). Hoe lang kan de sector het volhouden? Kunnen bedrijven omvallen als energie nog lang duur blijft? Slepen ze dan bedrijven verderop in de keten met zich mee? Het begin is er: de zware industrie heeft al delen van de productie gestaakt. In de eerste maanden na het uitbreken van de oorlog in Oekraïne viel het nog mee, zegt Edse Dantuma, sectoreconoom Industrie bij ING Research. Toen lag de productie in bijvoorbeeld de chemie gemiddeld zo’n 4 procent lager. ‘Maar sinds juni en juli lag de productie al 8 procent lager dan in januari.’ De last van de sterk gestegen energieprijzen wordt zwaarder, onder meer doordat bij steeds meer bedrijven het vaste energiecontract afloopt. Iedereen die thuis van een vast energiecontract is overgegaan naar een variabel contract, weet wat dat betekent: veel hogere prijzen. Dus moet er bespaard. In de industrie is dat niet anders: in de chemiesector lag het gasverbruik dit jaar bijna 30 procent lager. In september zelfs 50 procent. Maar er is iets opmerkelijks aan de hand: de productie blijft redelijk op peil. Hoe kan dat? ‘Dat vroegen we ons ook af’, zegt Dantuma van ING. De industrie haalt een deel van haar grondstoffen van elders. Neem de kunstmestproductie. Die vergt enorme hoeveelheden aardgas. Producenten gaan op zoek naar alternatieven, bijvoorbeeld door de benodigde ammoniak buiten Europa te halen, waar aardgas minder duur is. Andere fabrikanten proberen volgens de ING-econoom van brandstof te wisselen. De petrochemische industrie gebruikt vaker olieproducten, zoals nafta, of eigen restgassen, zoals raffinagegas, om het productieproces gaande te houden. Daardoor hoeft minder aardgas ingekocht te worden. Mogelijk is een deel van de besparingen vertekend. Zo lag een deel van de petrochemische industrie afgelopen voorjaar stil voor groot onderhoud, zoals de raffinaderij van Shell in Pernis. Dat leverde flinke energiebesparingen op, die niets te maken hebben met de hoge gasprijzen. Nu de raffinaderij weer is opgestart, lijkt de vraag naar energie weer te stijgen. Een ding lijkt zeker: het ergste is nog niet achter de rug. ‘We denken dat Russisch gas niet meer terugkomt’, zegt Erken. Dit jaar zijn Europese landen er nog in geslaagd hun gasvoorraden deels aan te vullen met Russisch gas, maar dit zal komend jaar een stuk lastiger worden als de belangrijke verbinding Nord Stream 1 dicht blijft. Het gaat om veel gas: onder normale omstandigheden importeert Europa ongeveer 150 miljard kubieke meter uit Rusland. Hiervoor moeten alternatieven worden gezocht. Het belangrijkste is vloeibaar gas (lng), dat per schip wordt aangevoerd. Wat lng betreft ziet het er gunstig uit: de exportcapaciteit van de Verenigde Staten (inmiddels de grootste lng-leverancier van Europa) groeit vanaf eind dit jaar met nog eens 25 miljard kubieke meter. Europa praat ook met gasgrootheid Qatar. Om al dat gas te kunnen ontvangen, wordt de Europese importcapaciteit uitgebreid. Hiermee is het goede nieuws op. Want er zijn bijvoorbeeld niet genoeg schepen om al dat extra lng te vervoeren. Die moeten nog gebouwd en dat duurt jaren. Ook Azië is een onzekere factor. Van de 25 miljard kubieke meter extra lng die Europa in het eerste halfjaar importeerde, was naar schatting 10- tot 15 miljard kuub oorspronkelijk bedoeld voor dit continent. Dankzij lockdowns en een haperende wereldeconomie was het gas daar niet nodig. Maar het is allerminst zeker of dat zo blijft. Het totaalsommetje is dus niet gunstig: het weggevallen Russische aanbod is voorlopig niet te vervangen met lng of extra aardgas uit Noorwegen. ‘Doordat de voorraden vol zijn, komen we deze winter wel door, als die niet al te streng is. Ik maak me meer zorgen om volgend jaar’, zegt Erken. ‘Zonder Russisch gas is het onzeker of het komende lente en zomer lukt om de voorraden aan te vullen.’ De kans dat de Europese industrie volgend jaar te maken krijgt met tekorten en opnieuw torenhoge prijzen, is dus reëel, zeggen de economen van Rabo en ING. ‘In tegenstelling tot geld kan aardgas nu eenmaal niet worden gemaakt door centrale banken of overheden’, schetst Erken. Zullen er industrietakken omvallen? Voorlopig lijkt het daar niet op, zegt Dantuma van ING. Ook Rabo-economen zien nog geen hele bedrijfstakken instorten. De Nederlandse industrie is redelijk goed uit de coronapandemie gekomen. Er zijn dus wat financiële buffers. Niettemin nemen de risico’s toe, nu energieprijzen waarschijnlijk langere tijd hoog blijven. Moet de overheid naast burgers en het mkb ook de energie-intensieve industrie steunen? In het buitenland gebeurt dat wel, bijvoorbeeld door Frankrijk en Duitsland. Dus alleen al om een gelijk speelveld te houden, zou je als overheid kunnen overwegen de industrie te steunen, zegt Dantuma. Volgens het ministerie van EZK is er wel degelijk steun voor de sector, in de vorm van subsidies om te vergroenen en overheidsgaranties voor investeringen. Verduurzaming is weliswaar een proces van de lange adem, maar helpt zowel de uitstoot terug te dringen als de sector te behouden voor Nederland, stelt het ministerie. Momenteel zit brede steun er niet in. ‘Maar we houden de situatie in de gaten.’ Rabo-econoom Cristian Stet, gespecialiseerd in de energietransitie, waarschuwt voorzichtig te zijn met ingrijpen. ‘De markt selecteert zelf welke producten niet meer gemaakt moeten worden omdat ze te duur zijn. Als je bedrijven of zelfs sectoren overeind houdt die niet levensvatbaar zijn, verstoor je het systeem’, zegt hij. Een prijsplafond, zoals nu afgesproken voor burgers, kan bovendien averechts uitwerken, zegt Stet. Zie Spanje, waar de prijs van aardgas werd gemaximeerd. Vervolgens gingen Spaanse gascentrales elektriciteit produceren die aan Frankrijk werd verkocht, waar de prijzen veel hoger waren. Waardoor uiteindelijk meer gas werd verbruikt. ‘De kans op onbedoelde bijeffecten is groot’, zegt Stet. Met name de discussie over een prijsplafond voor aardgas van buiten de EU baart economen zorgen. ‘Als je dat doet, loop je de kans dat lng dat eerder naar ons kwam, weer naar Azië gaat.’ Niet ingrijpen dus? Er zijn ook strategische afwegingen die overheidsinterventie wél rechtvaardigen. ‘Willen we dat de basismetaal kan instorten? Willen we in de toekomst afhankelijk zijn van staal uit China? Of van de Verenigde Staten, als Trump wellicht herkozen wordt?’, vraagt Erken zich af. Er zijn dus ook politieke afwegingen die een ingreep kunnen rechtvaardigen. ‘Je moet als overheid goed kijken welke sectoren belangrijk zijn voor de Nederlandse economie. Wat wil je behouden en wat kan eventueel verdwijnen? Die afwegingen moeten nu worden gemaakt’, zegt Dantuma van ING. Het maakt in principe niet uit of de Europese staalindustrie in Spanje zit of in Nederland, zeggen economen. Maar dan moet Europa wel gezamenlijk bedenken wat het wil met de zware industrie. Gebeurt dat niet, dan bestaat het risico dat landen bepaalde sectoren eindeloos overeind houden. Of gaan essentiële onderdelen van de economie juist ten onder. ‘Wat je niet wilt’, zegt Erken, ‘is dat je over vijf jaar terugkijkt en moet constateren dat je bepaalde industrieën niet hebt gered, terwijl je er wel van afhankelijk bent.’||https://www.volkskrant.nl/nieuws-achtergrond/steun-alom-in-de-energiecrisis-maar-de-zware-industrie-moet-het-zelf-zien-te-rooien~be61cb6d/
2022-09-24||Arizona voert abortuswet uit 1901 opnieuw in: afbreken zwangerschap vrijwel verboden||Dat vonnis gaf vrouwen in de Verenigde Staten het grondwettelijke recht op abortus. Het Amerikaanse hooggerechtshof maakte daar in juni een einde aan door de uitspraak in Roe vs Wade te verwerpen. Sindsdien kunnen individuele staten weer hun eigen abortuswetgeving bepalen. In Arizona houdt dat sinds de uitspraak van vrijdag in dat abortus alleen is toegestaan als dat noodzakelijk is om het leven van de moeder te redden. Planned Parenthood, een gezondheidsorganisatie die onder meer veel abortusklinieken in de VS runt, liet vrijdag in een reactie op de uitspraak weten dat deze ‘het bedroevende resultaat heeft dat inwoners van Arizona bijna 150 jaar terug in de tijd worden geworpen’. Amerikaanse media melden dat er naar alle waarschijnlijkheid beroep zal worden aangetekend tegen de uitspraak.||https://www.volkskrant.nl/nieuws-achtergrond/arizona-voert-abortuswet-uit-1901-opnieuw-in-afbreken-zwangerschap-vrijwel-verboden~b2c40cb7/
2022-09-24||Minister Hoekstra dringt bij Iraanse collega aan op onderzoek naar dood Mahsa Amini||‘Vrouwenrechten zijn mensenrechten en moeten gerespecteerd worden, net als het recht op vreedzaam protest’, zei Hoekstra na afloop van het gesprek op Twitter. Amini werd vorige week dinsdag in Teheran door de zedenpolitie gearresteerd en in een busje meegenomen, omdat zij haar hidjab (hoofdbedekkende kleding) niet goed zou dragen. Onderweg naar het politiebureau zou zij in elkaar zijn geslagen. Ze overleed op het bureau. De politie zegt dat ze een natuurlijke dood stierf. Sinds haar dood demonstreren duizenden mensen in tal van Iraanse steden tegen de repressieve koers van het regime. In veel steden hebben vrouwen hun haar afgeknipt als protest tegen de dood van Amini. Hoekstra heeft er tijdens het gesprek met Amir-Abdollahian ook op aangedrongen dat Iran de onderhandelingen om het atoomakkoord nieuw leven in te blazen hervat. De Verenigde Staten zegden het atoomakkoord uit 2015, dat het nucleaire programma van Iran beperkte, vier jaar geleden onder toenmalig president Donald Trump op. Teheran voelde zich daardoor niet meer gehouden aan de afspraken en hervatte onder meer de verrijking van uranium tot veel hogere concentraties dan nodig voor het opwekken van energie in nucleaire reactoren.||https://www.volkskrant.nl/nieuws-achtergrond/minister-hoekstra-dringt-bij-iraanse-collega-aan-op-onderzoek-naar-dood-mahsa-amini~b9ebe9a1/
2022-09-24||Hoe ziet die enorme familie Kardashian-Jenner er nou eigenlijk uit?||||https://www.volkskrant.nl/cultuur-media/hoe-ziet-die-enorme-familie-kardashian-jenner-er-nou-eigenlijk-uit~bef1491f/
2022-09-24||Tennislegende Federer in tranen na verloren laatste partij met Nadal||Hoewel het een emotionele avond was voor de 41-jarige Zwitser, had hij er vooral ook van genoten, vertelde Federer na afloop. ‘Ik vond het een prachtige dag. Ik zei net ook tegen de jongens dat ik blij ben en niet verdrietig. Het voelt geweldig om hier te zijn. Ik heb ervan genoten om nog een keer te spelen. Dit was precies waar ik vooraf op hoopte’, aldus de twintigvoudig grandslamwinnaar, die tijdens het interview op de baan overmand werd door emoties. Hij bedankte zijn vrouw Mirka (‘zij gaf me toestemming om door te gaan met tennis, ze is geweldig’), zijn ouders (‘we geven mijn moeder altijd de schuld van alles, want zonder haar was ik hier niet geweest’) en het publiek in The O2 in Londen. De 41-jarige Zwitser speelde op de Laver Cup zijn eerste partij in ruim een jaar. Vanwege aanhoudende knieklachten stopt de twintigvoudig grandslamwinnaar nu met tennissen. ‘Het was een geweldige reis. Ik had nooit verwacht dat ik zo’n carrière zou beleven. Ik was vroeger gewoon blij dat ik kon tennissen. En nu eindigt het hier. Ik zou het zo weer overdoen, het was een perfecte reis’, zei Federer tussen de tranen door. Zijn jarenlange rivaal en vriend Nadal hield het langs de kant ook niet droog. De Britse zangeres Ellie Goulding zong als afsluiting haar hit Still Falling For You. Federer kondigde vorige week aan dat hij in The O2 in Londen zijn lange en rijke tenniscarrière zou beëindigen. Vorig jaar na Wimbledon onderging hij weer een knieoperatie en het herstel van de voormalig nummer 1 van de wereld duurde langer dan verwacht. Onlangs trok hij de conclusie dat een rentree op de ATP Tour niet meer haalbaar is. Hij wilde wel nog één keer in actie komen, op de Laver Cup. De Zwitser vormt samen met onder anderen Nadal, Novak Djokovic en Andy Murray het Europese team, dat het in Londen opneemt tegen Team World. Na de eerste dag is de stand 2-2. Een partij in het enkelspel bleek niet mogelijk voor Federer, die de afgelopen jaren vanwege fysieke problemen al weinig in actie kwam. Samen met de 36-jarige Nadal dubbelen zag hij wel zitten. De Zwitser en de Spanjaard waren jarenlang elkaars grootste rivalen op de baan, maar zijn ook goed bevriend geraakt. Enkele uren voor hun partij tegen Sock en Tiafoe gaven Federer en Nadal via een livestream op Instagram een inkijkje in hun voorbereiding. De video begon in het busje op weg naar The O2. Te zien is dat de twee tennisiconen, die bij elkaar 42 grandslamtitels hebben veroverd, de grootste lol hebben. De Zwitser bekende dat hij best nerveus was voor de partij die zijn rentree én afscheid betekende. ‘Ik heb dit duizenden keren gedaan, maar deze partij voelt anders’, aldus de man die in totaal 310 weken de wereldranglijst aanvoerde en 103 ATP-titels veroverde. Federer betrad de hardcourtbaan onder een ovationeel applaus. De veertiger liet daarna zien dat hij, ondanks zijn lange afwezigheid, nog altijd kan tennissen. Federer liet het meeste loopwerk over aan Nadal, maar trakteerde het publiek wel op enkele fraaie passeerslagen, sterke services en alerte acties aan het net. In de matchtiebreak mocht hij op 9-8 zelf serveren voor de winst, maar de stugge Amerikanen Sock en Tiafoe knokten zich wederom terug en trokken de winst naar zich toe.||https://www.volkskrant.nl/sport/tennislegende-federer-in-tranen-na-verloren-laatste-partij-met-nadal~b09b5e0b/
