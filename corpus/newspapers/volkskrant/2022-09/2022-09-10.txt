2022-09-10||Documentaire over strijd tegen farmaceutenfamilie VS wint Gouden Leeuw Venetië||All the Beauty and the Bloodshed is zaterdagavond bekroond met de Gouden Leeuw, de belangrijkste prijs van het filmfestival van Venetië. In de documentaire volgt filmmaker Laura Poitras de Amerikaanse fotograaf en activist Nan Goldin bij haar strijd tegen de Sacklers, een schatrijke farmaceutenfamilie die hele vleugels van de voornaamste musea ter wereld bekostigt en naar zichzelf vernoemt, maar ondertussen de Verenigde staten ontwricht met zeer verslavende en levensbedreigende medicijnen. ‘Ik heb in mijn werk al vaker dappere mensen ontmoet’, sprak de 58-jarige Poitras toen ze de prijs in ontvangst nam in het festivalpaleis op het Lido-eiland. ‘Maar geen ervan was zoals Nan Goldin. Zij nam het op tegen een meedogenloze familie, die verantwoordelijk is voor ontelbare hoeveelheden doden.’ De regisseur won eerder al de Oscar voor haar documentaire Citizenfour, over klokkenluider Edward Snowden. All the Beauty and the Bloodshed documenteert het activistische verzet tegen het artwashen van de verdiensten uit de opioïdencrisis, de legale pijnstillers die in de 21ste eeuw in de Verenigde Staten al honderdduizenden overdosissen veroorzaakten. De documentaire vormt ook een diepgravend, gevoelig en openhartig portret van het werk en persoonlijke leven van fotograaf Goldin, die zelf ook enige tijd met een opioïdenverslaving worstelde. Het is pas de tweede keer in de historie dat de jury van het oudste filmfestival de Gouden Leeuw aan een documentaire schenkt: eerder won de Italiaan Gianfranco Rosi in 2013 met zijn snelwegportret Sacro GRA. ‘Ik wil de jury bedanken voor het begrip dat documentaire óók cinema is’, sprak Poitras tot juryvoorzitter en actrice Julianne Moore. All the Beauty and the Bloodshed was dit jaar de enige documentaire in de 23 titels rijke hoofdcompetitie. Ook de grote juryprijs, de tweede prijs van het festival, werd gewonnen door een erkende documentairemaker. Maar met Saint Omer schreef en regisseerde de 43-jarige Française Alice Diop haar eerste speelfilm. Daarin raakt een Frans-Senegalese schrijver geobsedeerd door de rechtszaak tegen een Senegalese immigrant die haar baby achterliet op het strand tijdens de opzettende vloed. Diop, zelf een kind van Senegalese ouders, woonde eerder de spraakmakende rechtszaak in Frankrijk bij. Haar beschouwende film, waarin zonder dramatische kunstgrepen complexe vragen worden aangesneden, won ook nog de Leone del futuro, de prijs voor beste aanstormende filmer. De Zilveren Leeuw voor beste regie ging naar Luca Guadagnino, die het boek Bones & All van Camille DeAngelis verfilmde: een coming-of-ageroadmovie over twee jonge verliefde kannibalen in het Amerika van de jaren tachtig. Ster Timothée Chalamet (26) speelt de mannelijke hoofdrol, de Canadese Taylor Russell (28) de vrouwelijke, waarvoor ze van de jury de Marcello Mastroianni-prijs voor jong acteertalent kreeg toegekend. De Coppa Volpi voor beste actrice werd gewonnen door de Australische Cate Blanchett (53), voor haar rol als de tirannieke topdirigent Lydia Tár in het drama Tár, van de Amerikaan Todd Field. De Coppa Volpi voor beste acteur was voor de Ier Colin Farrell (46), die in The Banshees of Inisherin een Ier speelt die het maar niet kan hebben dat zijn beste vriend plots hun vriendschap opzegt, op een eiland voor de Ierse kust in de jaren twintig van de vorige eeuw. Schrijver en regisseur Martin McDonagh (bekend van In Bruges, Three Billboards Outside Ebbing, Missouri) won de prijs voor beste script voor zijn donkere komedie over de zonderlinge en destructieve vriendenruzie, die rijmt met de Ierse burgeroorlog die zich tegelijkertijd aan wal voltrekt. Ook de grote afwezige won: Jafar Panahi kreeg een speciale juryprijs voor zijn het land uitgesmokkelde nieuwe film No Bears. De 62-jarige Iraanse cineast, die al een werkverbod had en momenteel in de gevangenis zit omdat hij ‘propaganda tegen het Iraanse regime’ zou maken, zette voor zijn arrestatie met minimale middelen een slim en betekenisvol drama in elkaar over een cineast die tóch maar weer een film maakt, al mag dat dan niet. Panahi speelt zichzelf: de milde beschouwer van de zonderlinge regels in zijn land, die de mens voortdurend dwarszitten. Maar de regisseur beschouwt ook zijn eigen onmogelijke positie: door clandestien door te filmen, brengt hij de levens van zijn acteurs in gevaar. Tijdens de slotavond van het 79ste festival, dat een hoogwaardige en volle editie beleefde, was er veel aandacht voor Panahi en de huidige zorgelijke toestand van de Iraanse cinema. Die wist ondanks de censuur van het ministerie van Cultuur en Islamitische Begeleiding decennialang te bloeien, maar nu wordt de ene na de andere filmmaker gearresteerd. Opvallend genoeg kwam de Iraanse cinema in Venetië nog wel sterk voor de dag. Zo kende de Orizzonti, de tweede competitie van het festival, een Iraanse winnaar voor beste film: World War III van Houman Seyyedi. Een wonderlijke mix tussen sociaal drama en pastiche, waarin een arme dagloner tijdens het werk op een Iraanse filmset plots de rol van Adolf Hitler krijgt toegewezen in een Holocaustfilm. Ook hoofdrolspeler Mohsen Tanabandeh won, voor zijn rol als amateuracteur. De winnende Iraanse filmmakers, die straks weer terug moeten reizen naar Iran, droegen hun prijs op aan ‘alle Iraniërs’.||https://www.volkskrant.nl/cultuur-media/documentaire-over-strijd-tegen-farmaceutenfamilie-vs-wint-gouden-leeuw-venetie~ba6488be/
2022-09-10||Speels Ajax rekent in probleemloze wedstrijd af met Heerenveen: 5-0||Het is voor het eerst sinds het seizoen 1997 - 1998 dat Ajax zijn eerste zes competitiewedstrijden weet te winnen. Onder leiding van trainer Morten Olsen werd Ajax 24 jaar geleden kampioen. Na zes wedstrijden heeft Ajax nu vijf punten voorsprong op Feyenoord en AZ, die zondag nog in actie komen. Heerenveen had tot zaterdag pas één doelpunt hoeven incasseren, maar ondervond In de Johan Cruijff Arena hoe goed de ploeg van trainer Alfred Schreuder kan zijn. Aan de hand van de veel bekritiseerde aanvoerder Dusan Tadic voetbalde Ajax zich met fraai spel naar opnieuw een makkelijke overwinning. Bij Ajax vervulde Kudus opnieuw de rol van zwervende spits, tegen de drie centrale verdedigers die Heerenveen had opgesteld. De Ghanees, die amper twee weken geleden nog naar Everton wilde, scoorde woensdag al tegen Rangers en was ook tegen Heerenveen twee keer trefzeker. Ajax lijkt zich in rap tempo in goede vorm te spelen. Onder het schijnsel van het felle licht van de Champions League wervelde het al een helft lang tegen Rangers FC. Ook tegen Heerenveen was het spel van Ajax plezierig om naar te kijken, met veel beweging en variatie. De bezoekers uit Friesland trokken zich massaal terug, maar konden een vroege achterstand niet voorkomen. Na vier minuten ging het even snel. Blind opende op Rensch, die ineen keer doorspeelde op Kudus. De spits gaf de bal mee aan Tadic, die zich vlakbij de achterlijn vrij kapte en de bal op het hoofd van Klaassen legde. Tien minuten later stond de aanvoerder ook aan de basis van het tweede doelpunt. Bergwijn leek een vrije trap op de punt van het strafschopgebied te nemen, al was dat slechts om verwarring te zaaien. Tadic speelde de bal naar Taylor, die zich iets verderop op de rand van het strafschopgebied had opgesteld. Met de binnenkant van zijn linkervoet deponeerde hij de bal in de lange hoek. Ajax tegen Heerenveen was eigenlijk nooit echt een wedstrijd, zo groot als het krachtsverschil was, al had Heerenveen voor rust zeker een keer kunnen scoren toen Ajax de teugels even liet vieren. Andersson ging met de bal aan de voet alleen op Pasveer af, maar vond de doelman op zijn pad. Bij Ajax ging de bal makkelijk van voet naar voet, ook in de kleine ruimtes die Heerenveen liet. Het publiek vermaakte zich opnieuw kostelijk op de tribunes, nadat Ajax in de tweede helft simpel was uitgelopen naar een 5-0 voorsprong. Kudus scoorde twee keer. Hij tikte de bal binnen uit een hoekschop en was het eindstation na een vlot lopende aanval over de rechterkant. Fraai was de treffer van de ingevallen Brobbey, die dus opnieuw op de bank begon. Tadic dribbelde richting het strafschopgebied en zette de ingevallen spits met een fijnzinnige pass vrij voor doelman Noppert. Brobbey bleef uiterst koel. Zo kende Ajax een probleemloze wedstrijd tussen twee Champions Leagueduels in. Dinsdag wacht Liverpool op Anfield Road. ‘Niemand kan ons stoppen, Liverpool gaat eraan’, klonk het vol verwachting vanaf de tribunes.||https://www.volkskrant.nl/sport/speels-ajax-rekent-in-probleemloze-wedstrijd-af-met-heerenveen-5-0~b631f656/
2022-09-10||Koningschap Charles III begint met veel ritueel. ‘Als hij het voorbeeld van zijn moeder volgt, komt alles goed’||Celia Hall heeft er alle vertrouwen in dat Charles een goede koning van het Verenigd Koninkrijk gaat worden. ‘Als hij het voorbeeld van zijn moeder volgt, komt alles goed,’ zegt de 44-jarige ambtenaar van de burgerlijke stand. Haar echtgenoot Justin beaamt dit. ‘Hij heeft kunnen leren van de best denkbare lerares, zijn moeder,’ weet de staalmonteur die getooid is in een shirt van voetbalclub West Ham. ‘Ik was in het voetbalstadion toen ik hoorde haar dood. Meteen zongen de fans God save the Queen. Elizabeth was een fan van onze club.’ Samen met hun dochtertje Lilly is het echtpaar uit Oost-Londen zaterdagochtend met een bos bloemen op weg naar Buckingham Palace, hopend een glimp te kunnen opvangen van de nieuwe koning en zijn oudste zoon William, de nieuwe Prins van Wales. Door de mensenmassa’s en wegafzettingen valt dat nog niet mee. Het is de tweede volle dag van nationale rouw, maar verdriet gaat gepaard met vreugde over de nieuwe koning. Terwijl de bloemenleggers hun weg zoeken, klinken in de verte vanuit Hyde Park kanonschoten. Deze dreunen volgen op de officiële overdracht van het koningschap. In de Troonzaal van St James’s Palace, de residentie van de nieuwe koning om de hoek van Buckingham Palace, is een speciale zitting van de Privy Council (kroonraad) geweest. Het is een ritueel dat terug voert op de vroege Middeleeuwen, de tijd van de Angelsaksen. Na de zitting betrad de Garter King of Arms het balkon om bekend te maken dat er een nieuwe koning is. Een uur later zou deze proclamatie worden herhaald bij de Royal Exchange, de beurs. Het is voor het eerst dat deze zitting van de kroonraad, waar wegens ruimtegebrek maar 200 van de 718 leden aanwezig konden zijn, via de televisie te volgen was. Het Britse koningshuis is daarmee weer een stukje moderner geworden. Onder toeziend oog van zijn vrouw Camilla zette koning Charles zijn handtekening met de vulpen die hij van zijn zoons William en Harry had gekregen. Bij de formele aanvaarding van het koningschap is onder meer premier Liz Truss aanwezig, alsmede haar zes nog in leven zijnde voorgangers. De proclamaties, die zondag ook in Wales, Schotland en Noord-Ierland worden gehouden, dateren uit de tijd dat er geen kranten en andere media waren om het nieuws te verspreiden. Deze rituele overdracht is al eeuwen hetzelfde, met als enige verschil dat een massa opgeheven armen met mobiele telefoons het gezicht op de bekendmaking verhinderen. Ook langs de Mall, de brede boulevard die van hartje van Londen naar Buckingham Palace leidt, staan vele duizenden koningsgezinde Britten, alsmede talrijke toeristen. Ze zien hoe Grenadiers naar Buckingham Palace marcheren, waar de nieuwe koning voor het eerst aan tafel zit met de voornaamste leden van zijn regering, gevolgd door een ontmoeting van de leider van His Majesty’s Most Loyal Opposition, oppositieleider Sir Keir Starmer. Ondertussen kwam de eerste verklaring van prins William naar buiten sinds het overlijden van zijn oma. ‘Ik wist dat deze dag komen zou,’ zo luidt het, ‘maar het zal nog even duren voordat de realiteit van een leven zonder oma tot me zal doordringen.’ Dat geldt voor veel van zijn landgenoten, die nog steeds proberen te vatten wat er donderdag is gebeurd. ‘Het sterven van de koningin heeft me diep geraakt,’ zegt Mary Dumbleton, die met haar Ierse terriër Polly door St. James’s Park loopt, op zoek naar een plek om haar rode rozen neer te kunnen leggen. ‘Ze was een link met mijn ouders. Mijn eerste herinnering in mijn leven gaat terug naar de dag waarop mijn moeder op de dag van Elizabeth’s kroning een portret van de nieuwe koningin en een Union Flag voor het raam hing. Ik was toen vier jaar.’ De gepensioneerde Dumbleton, die jarenlang in het Londense verzekeringswezen heeft gewerkt, is uit de Zuid-Engelse badplaats Worthing naar Londen gekomen om een laatste eer te betonen aan Elizabeth. In haar zoon Charles zegt ze alle vertrouwen te hebben. ‘Hij komt over als een bedachtzame en gelukkige man. Het is jammer dat hij niet veel eerder had kunnen trouwen met de vrouw van wie hij zoveel houdt, Camilla. Dat zou veel problemen hebben gescheeld in het koningshuis. De toekomst van de monarchie is in veilige handen.’ Ondertussen is Operation London Bridge, de koninklijke uitvaartplan, in volle gang. De Britse vlaggen die sinds het overlijden van de vorstin halfstok hingen, wapperen na de proclamatie weer boven in de mast, maar zullen zondag weer omlaag gaan. Bij de Wellington Barakken trekken de Welsh Guards die de kanonnen schoonmaken veel bekijks. ‘Dat zie je niet elke dag,’ zegt Michelle Lawrence, die met haar man, zoon en een vriendin uit Suffolk is gekomen. ‘Het zijn verdrietige maar ook bijzondere dagen. We zijn een vrouw kwijtgeraakt van we allemaal hielden. De staatsbegrafenis zal heel, heel moeilijk worden.’||https://www.volkskrant.nl/nieuws-achtergrond/koningschap-charles-iii-begint-met-veel-ritueel-als-hij-het-voorbeeld-van-zijn-moeder-volgt-komt-alles-goed~b9b73db2e/
2022-09-10||Remco Evenepoel wint Vuelta, 44 jaar na laatste Belgische grote-rondezege ||Net als in de Tour de France gebruikelijk is, is de laatste etappe van de Vuelta dit jaar een feestelijke optocht naar de hoofdstad, waar enkele rondjes heel hard zal worden gefietst voor de dagzege, die hoogstwaarschijnlijk in een massasprint zal worden betwist. Voor Evenepoel is het zaak op de fiets te blijven zitten in de 95 kilometer lange etappe naar en in Madrid. ‘Ik ben zeker nerveus, ja’, bekende Evenepoel voor de pittige bergrit van zaterdag. ‘Er giert een mix van emoties door mijn lichaam.’ Objectief gezien hoefde hij zich geen zorgen te maken. Naaste belager Mas stond op ruime achterstand van twee minuten. Bovendien bleek Evenepoel de beruchte derde week van een grote ronde goed aan te kunnen: donderdag won de 22-jarige coureur de voorlaatste bergrit bijna achteloos van Mas. ‘De benen moeten in principe even goed zijn als normaal’, zei hij vooraf. Zaterdag had hij zelfs kans op zijn derde ritwinst, maar hij koos ervoor om Richard Carapaz, de leider in het bergklassement, naar de etappezege te laten fietsen. De Nederlander Thymen Arensman zette zijn jacht op de Ecuadoriaan iets te laat in en werd tweede. Door die prestatie stijgt de renner wel een plek in het algemeen klassement. Hij zal zijn eerste grote ronde als kopman van een ploeg op 22-jarige leeftijd afsluiten met een zesde plaats. Het is voor de ploeg van Evenepoel, Quick-Step, de eerste overwinning in een grote ronde. De Belg wordt de op drie na jongste renner die ooit de Vuelta won. Het is zijn eerste overwinning in een grote, drie weken durende ronde. Zelf beschouwt hij deze Vuelta als zijn grote-rondedebuut, hoewel hij vorig jaar de Giro reed. Na een val haakte hij in Italië, vier etappes voor het einde, af. Evenepoel kreeg de koers al vrij vroeg, in de zesde etappe (van 21), in handen. Op de in mist gehulde slotklim van de dag, de Pico del Jano, voor het eerst in een Vuelta-parcours opgenomen, zette hij al vroeg, met nog zo’n acht kilometer te gaan, onbevreesd de aanval in. Het leverde hem de rode leiderstrui op, die hij sindsdien ononderbroken heeft gedragen. Alleen Mas bleef enigszins in zijn spoor op de Pico del Jano. Grote verliezer die dag was Primoz Roglic, de winnaar van de laatste drie Vuelta’s en kopman van Jumbo-Visma. In de lange tijdrit enkele dagen later zette winnaar Evenepoel de olympisch kampioen tijdrijden uit Slovenië op verdere achterstand. Maar in het vervolg van de ronde leek Roglic steeds beter te worden en de grootste bedreiging te gaan vormen voor de eindzege van Evenepoel, zij het dat die ook met steeds meer zelfvertrouwen koerste. Over zelfvertrouwen en zelfkennis beschikte het 1 meter 71 lange en 63 kilo lichte wonderkind uit Schepdaal, een dorp iets ten zuiden van Brussel, toch al in ruime mate. In een poging voor de derde dag op rij zijn achterstand te verkleinen kwam Roglic echter ten val en moest een dag later opgeven. Mas, de kopman van Movistar, werd de nieuwe nummer twee, maar slaagde er nimmer in iets van zijn achterstand af te knabbelen. Aldus kon Evenepoel als eerste Belg in 44 jaar onbedreigd een grote ronde winnen; in 1978 won Johan De Munck de Giro. Tadej Pogacar, een kleine anderhalf jaar ouder, zegt zich al te verheugen op de ‘fantastische duels’ die de twee komende jaren in de Tour de France gaan uitvechten.||https://www.volkskrant.nl/sport/remco-evenepoel-wint-vuelta-44-jaar-na-laatste-belgische-grote-rondezege~bbebbdb6/
2022-09-10||De Vries stunt in eerste F1-kwalificatie en start naast Verstappen aan race, op Nederlandse startrij in Monza||Max Verstappen werd in het slot van de kwalificatie voor de GP van Italië nipt afgetroefd door Ferrari-coureur Charles Leclerc, maar heeft alsnog een flinke kans op de zege. Nyck de Vries stuntte door het eerste kwalificatiedeel te overleven en start door een waslijst aan straffen voor motorwissels zelfs naast Verstappen. De 27-jarige De Vries schuurt al een paar jaar aan tegen de Formule 1. In 2019 werd hij kampioen in de hoogste opstapklasse onder de F1, de Formule 2. Vorig jaar werd hij wereldkampioen in de volledig elektrische klasse Formule E. Hij staat door dat palmares vol titels hoog op de lijstjes bij F1-teams. Zo mocht De Vries dit seizoen in Frankrijk in de Mercedes van zevenvoudig kampioen Lewis Hamilton plaatsnemen bij een training. In Spanje reed hij een training in een Williams en vrijdag trainde hij in Monza in de Aston Martin van viervoudig kampioen Vettel. Daardoor was De Vries al in Italië toen Williams het bericht kreeg dat coureur Alexander Albon zich niet fit voelde. De Britse Thai bleek te kampen met een blindedarmontsteking. Zijn raceweekeinde eindigde daarmee abrupt, waarna De Vries werd gebeld. Hij was op dat moment voor sponsorverplichtingen in de paddockclub, het exclusieve gedeelte voor vips, zei De Vries na de kwalificatie over zijn bijzondere zaterdag voor de camera van Viaplay. ‘Ik moest zo snel mogelijk naar Mercedes komen en daar werd ik doorgestuurd naar Williams. Het was toen nog onzeker of ik ook de race zou rijden, maar bij de briefing voor de training kreeg ik daar definitief het antwoord op. Ik kon het daardoor niet relativeren en ging meteen in voorbereidingsmodus. Maar ik was wel behoorlijk zenuwachtig.’ Die derde en laatste training op zaterdag was voor De Vries vooral wennen. Hoewel hij de auto nog kende van Barcelona, was er ook veel anders in de bolide van Albon. Hij had bijvoorbeeld niet direct goed zicht op zijn spiegels, waarschijnlijk door het aanzienlijke verschil in lichaamslengte tussen hemzelf (1.67 meter) en Albon (1.86 meter). Hij paste zich razendsnel aan, bleek twee uur later in de kwalificatie. Als zo'n beetje het langzaamste team van het veld overleven de auto’s van Williams zelden het eerste kwalificatiegedeelte. De Vries slaagde daar direct in zijn eerste poging als Williams-coureur wel in. Hij reed de vijftiende tijd, wat net voldoende was om de eerste schifting te overleven. Daarmee was hij ook meteen sneller dan zijn teamgenoot Nicholas Latifi, die misschien wel zijn belangrijkste concurrent is voor een permanent Formule 1-stoeltje in 2023. In het tweede kwalificatiedeel kwam De Vries tot de dertiende tijd; zijn laatste ronde ging de mist in door een stuurfout. ‘Ik raakte een switch aan op het stuur, waardoor de rembalans werd aangepast. Dat hielp niet echt’, zei De Vries over dat moment. De race start hij vanaf de achtste plek, aangezien er na de kwalificatie tal van coureurs voor hem werden teruggezet in de startopstelling vanwege een waslijst aan straffen voor het wisselen van motoronderdelen. Sterker: hij staat zondag op de grid bij de GP van Italië zelfs naast wereldkampioen Max Verstappen, waarmee de eerste Formule 1-race met twee Nederlanders in de start in krap zestien jaar (2006 in Brazilië, met Robert Doornbos en Christijan Albers) direct een speciale is met een volledig Nederlandse startrij. WK-leider Verstappen streed zoals bij elke race dit seizoen tot het allerlaatste rondje mee om de eerste startplek, maar zag uiteindelijk zijn Ferrari-rivaal en thuisfavoriet Charles Leclerc net iets sneller zijn. Dat betekende de tweede startplek voor Verstappen. Maar omdat de Nederlander in Monza zijn verbrandingsmotor wisselde, kreeg hij een gridstraf van vijf plekken in de startopstelling. Door de ingewikkelde en ondoorzichtige straffentombola na de kwalificatie was die startplek overigens pas ruim twee uur na de kwalificatie definitief. Ondanks zijn straf is Verstappen topfavoriet voor de zege in Italië. Uit de oefenrondjes voor de race die hij vrijdag reed in de trainingen bleek hij behoorlijk wat sneller dan de rest; zijn team Red Bull heeft bewust ingezet op een goed tempo in de race, wat enigszins ten koste ging van zijn kwalificatie. Daar komt bij dat Verstappen niets liever wil dan winnen op Monza. Voor dit seizoen was de race op het iconische circuit in Noord-Italië er voor Verstappen steevast een om zo snel achter de rug te hebben. Zeven keer racete hij er. Geen enkele keer stond hij er op het podium. Zijn Red Bull-bolide was vanwege het structurele gebrek aan topsnelheid in het nadeel op het snelle circuit (gemiddelde snelheid: ruim 260 kilometer per uur). Dit seizoen, in zijn nieuwe RB18, is alleen alles anders voor Verstappen. Hij bezit dankzij de perfecte combinatie van chassis en een krachtige motor opeens een auto die juist sterk is op circuits met lange, rechte stukken zoals Monza. Daar komt bij dat Verstappen in topvorm is. Hij won de afgelopen vier races en kruipt met tien zeges in 2022 naar het recordaantal zeges in één seizoen (dertien). Het kan dus bijna niet anders, of Verstappen maakt zondag een einde aan zijn Monza-vloek.||https://www.volkskrant.nl/sport/de-vries-stunt-in-eerste-f1-kwalificatie-en-start-naast-verstappen-aan-race-op-nederlandse-startrij-in-monza~b9a5bfdd/
2022-09-10||Rusland bevestigt terugtrekken leger uit Izjoem na succesvol tegenoffensief van Oekraïne||Na een ongekend succesvolle week bij het front in het noordoosten heeft het Oekraïense leger de stad Koepjansk weer onder controle. Waarschijnlijk volgen het nabijgelegen Izjoem en Balaklia dus snel. Volgens het onafhankelijke Institute of the Study of War heeft het tegenoffensief in de regio Charkiv al 2500 vierkante kilometer aan teruggewonnen gebied opgeleverd. De terreinwinst in het noordoosten gaat sneller dan veel mensen durfden te dromen: vier dagen geleden lag de frontlinie nog zestig kilometer van Koepjansk af. Door de herovering van de stad staat het leger aan de oevers van de Oskil, een van de belangrijkste rivieren in het noordoosten van het land. De bevrijding van Koepjansk werd zaterdagochtend bevestigd door een adviseur van de regionale gouverneur. Eerder verschenen al foto’s van soldaten met Oekraïense vlaggen in Koepjansk op social media. De kans is groot dat het Kremlin verrast was door het offensief, schrijft het Britse ministerie van Defensie in haar dagelijkse inlichtingenupdate. Er zouden relatief weinig Russische troepen aanwezig zijn in het gebied. Volgens oud-bevelhebber van de landmacht Mart de Kruif zijn veel soldaten waarschijnlijk verplaatst naar het front in het zuiden van het land, waar Oekraïne een ander tegenoffensief bij Cherson heeft geplaatst. ‘Dat Rusland reageert op de dreiging daar, heeft voor Oekraïne de voorwaarde geschapen om op te treden bij het front bij Charkiv.’ De Kruif stelt dat de Oekraïners en de Russen op dit moment met een vergelijkbaar wapenarsenaal en aantal soldaten oorlog voeren. Daardoor worden twee zaken extra belangrijk: de motivatie van het leger en de kwaliteit van het leiderschap, zowel op de grond als in de vertaalslag van politieke wensen naar militaire strategie. Op beide fronten troeft Oekraïne zijn rivaal op dit moment af, zegt de beroepsmilitair buiten dienst. Daardoor ligt het initiatief in de oorlog op dit moment bij de Oekraïners, en zijn de Russen gedwongen tot reageren. Dat wil niet zeggen dat de Oekraïense aanval in het zuiden een afleidingsmanoeuvre was om in het noorden een slag te slaan, zegt De Kruif. ‘Ook bij Cherson wordt hard gevochten. Ik denk dat het Oekraïense doel voor de winter is om het gebied ten westen van de Dnipro-rivier te heroveren, zodat de dreiging naar Odesa weg is.’ Wel is de opmars in het noordoosten van het land van strategisch belang: veel Russische aanvoerlijnen lopen via het gebied. Hoewel het Kremlin het terreinverlies ontkent, sprak zelfs de pro-Russische hoofdpoliticus van de regio Charkiv van een ‘zeer scherpe en snelle’ progressie van het Oekraïense leger. Moskou liet vrijdag weten militaire versterking naar het noordoostelijke front te sturen. Het Oekraïense leger zegt zaterdag dat 1,300 Tsjetsjeense strijders zich bij de Russen hebben gevoegd. Hoewel de terreinwinst leidt tot groot optimisme aan Oekraïense zijde, waakt de Amerikaanse minister van Buitenlandse Zaken Anthony Blinken voor onrealistische verwachtingen. ‘Er zijn nog steeds veel Russische troepen in Oekraïne. President Poetin heeft laten zien dat hij bereid is tegen een hoge Russische prijs mensen op te offeren, hoe tragisch en verschrikkelijk dat helaas ook is.’ Daarnaast zal de naderende winter het Oekraïense momentum een halt toesteken, vreest De Kruif. De komende weken zal het initiatief volgens hem bij Oekraïne blijven liggen, maar dat zal niet genoeg blijken om een gebied als bijvoorbeeld De Krim te bevrijden. ‘Dan komt de winter en kan er niet gevochten worden. Poetin heeft dan de kans om een oorlogseconomie in zijn land op te stellen, terwijl het nog maar de vraag is of het Westen Oekraïne zo zal blijven steunen.’||https://www.volkskrant.nl/nieuws-achtergrond/rusland-bevestigt-terugtrekken-leger-uit-izjoem-na-succesvol-tegenoffensief-van-oekraine~b7eac69c/
2022-09-10||Elizabeth was de ‘onzichtbare lijm’ van het Gemenebest: onder Charles dreigt het af te brokkelen||Stilletjes lijkt deze week de epiloog van het koloniale tijdperk begonnen. De dood van Elizabeth II en het aantreden van koning Charles III raken immers niet alleen de 15 soevereine naties wereldwijd waarvan de Britse monarch het staatshoofd is, maar ook de 56 lidstaten van het Gemenebest van Naties, een groep landen met gezamenlijk meer dan 2,5 miljard inwoners. Het Commonwealth of Nations (voorheen British Commonwealth) is het onechte kind van het Britse koloniale rijk. Het werd in 1949 opgericht als een verbond van voormalige Britse (kroon-) koloniën en autonome gebiedsdelen die na de dekolonisatie een band met het moederland wilden behouden op basis van geopolitieke belangen en gedeelde normen en waarden. Het was een soort voortzetting van het Britse imperium met andere middelen, een idee waarvan Elizabeth zich levenslang een enthousiast pleitbezorger betoonde. De vraag is dan ook wat de troonswisseling, betekent voor dat Gemenebest, dat zich tegenwoordig vooral bezighoudt met zaken als democratie, mensenrechten en klimaat. Hoewel de titel van hoofd van het Gemenebest niet meer erfelijk is, werd Charles in 2018 op uitdrukkelijke wens van zijn moeder wel tot opvolger uitgeroepen. Toch lijkt het aannemelijk dat het overlijden van Elizabeth als laatste levende link met het Britse Rijk gevolgen zal hebben voor deze postkoloniale erfenis. De troonsopvolging is het meest van belang voor de veertien landen in Afrika, Azië, Noord- en Midden-Amerika en de Pacific waarvan de Britse vorst het erfelijke staatshoofd is, zij het grotendeels ceremonieel en vertegenwoordigd door een vanuit Londen benoemde gouverneur-generaal. In al deze constitutionele monarchieën laait met Elizabeths dood het debat op over de wenselijkheid van de constitutionele band met het Britse koningshuis, maar niet overal op dezelfde manier. Om te beginnen zijn er de landen die politiek, cultureel en mentaal het meest verbonden zijn met het Verenigd Koninkrijk: de welvarende voormalige ‘white settler colonies’ Australië, Canada en Nieuw-Zeeland. Hier worden de nostalgische banden met het oude moederland en de monarchie traditioneel het meest gekoesterd, maar is er ook al decennia een groeiende republikeinse gezindheid, die zich toespitst op de vraag of het nog wel van deze tijd is een verre Britse monarch als staatshoofd te hebben. Die sentimenten kwamen in Australië bijvoorbeeld deze week meteen aan de oppervlakte. Zo riep Groenen-leider Adam Bandt zijn landgenoten op Elizabeths overlijden aan te grijpen om eindelijk werk te maken van een republiek. En partijgenoot en senator Mehreen Faruqi verklaarde niet te kunnen rouwen om ‘de leider van een racistisch rijk dat gebouwd is op de gestolen levens, land en rijkdom van gekoloniseerde volken’. Premier Anthony Albanese (zelf verklaard republikein) dempte de ophef direct door te zeggen dat het nu niet het moment was voor ‘politiek’. Maar zijn partij streeft wel naar een referendum over de monarchie, al is het de vraag hoeveel vaart dat loopt. Bij een eerder referendum in 1999 wilde 55 procent van de Australiërs de monarchie behouden. Nu zijn de polls gemengd: in 2020 zei 62 procent een Australisch staatshoofd te willen, vorig jaar opteerde slechts 34 procent voor een republiek. In Canada, waar premier Justin Trudeau emotionele woorden wijdde aan het overlijden van Elizabeth, zou ongeveer de helft van de bevolking af willen van de monarchie. Ook in Nieuw-Zeeland zijn de meningen verdeeld, hoewel vooral jongeren steeds vaker republikeins gezind zijn. Premier Jacinda Ardern zei onlangs te verwachten dat het land nog bij haar leven een republiek wordt, maar dat het voor haar regering geen prioriteit had. Heel anders ligt de situatie in de elf voormalige koloniën in Afrika, de Caraïben en de Stille Oceaan waar de Britse vorst nog steeds staatshoofd is. Hier speelt de koloniale erfenis van eeuwenlange uitbuiting en slavernij een grote rol. Steeds luider klinkt de roep om officiële excuses en compensatie, zoals in maart bleek uit protesten tijdens het bezoek van kroonprins William en zijn vrouw Kate aan Belize, Jamaica en de Bahama’s. Sommige landen hebben vanwege het koloniale verleden de band met de Britse kroon doorgesneden en zijn een republiek geworden (zoals Trinidad en Tobago, Guyana en Barbados, dat in 2021 zelfs helemaal uit het Gemenebest stapte). Andere landen overwegen het, zoals Antigua en Barbuda (dat er binnen drie jaar een referendum over wil houden), Belize en Jamaica, dat ook Britse herstelbetalingen eist voor de slavernij, zoals het VK die eerder betaalde voor bloedig koloniaal geweld in Kenia en Cyprus. Het probleem is dat Elizabeth, zoals Harvard-historica Maya Jasanoff schreef in The New York Times, als hoofd van het Gemenebest het symbool was van de koloniale geschiedenis en de soms bloedige dekolonisatie. Het is nu aan Charles zich hiervan duidelijker te distantiëren. Hij zei op zijn eerste Gemenebest-top in Kigali in juni al dat de beslissing om een republiek te worden aan landen zelf is. Ook noemde hij slavernij een ‘vreselijke schande die voor altijd een vlek op de Britse geschiedenis zal blijven’. Charles’ aantreden heeft ook gevolgen voor het Gemenebest als geheel. Elizabeth was afgelopen decennia veel meer dan het boegbeeld voor de organisatie. Zij was zoals oud-premier John Major ooit zei de ‘onzichtbare lijm’ die de 56 landen bijeen hield, als levende link tussen het voormalige Britse Rijk en de moderne wereld. Volgens wijlen prins Philip was ze zelfs de ‘psychotherapeut’ van het Gemenebest. Analisten vragen zich dan ook af of het Gemenebest onder koning Charles III kan overleven. Charles zal de organisatie vermoedelijk willen moderniseren en dekoloniseren, maar hij is wereldwijd veel minder geliefd dan zijn moeder. Toen hij in 2018 tot haar opvolger werd uitgeroepen, benadrukten de lidstaten niet voor niets dat de titel van hoofd niet erfelijk is. Ze kunnen dus op termijn zomaar een andere weg inslaan. Er zijn veel tekenen die daarop wijzen. Hoewel er de laatste decennia ook nieuwe Gemenebest-lidstaten bijkwamen (zo meldden Togo en Gabon zich dit jaar aan, landen die helemaal geen koloniale banden hebben met het VK), verleggen veel andere landen hun aandacht naar allianties buiten het Gemenebest, en halen de banden aan met grootmachten als China, Japan, Rusland en ook de Europese Unie. Dit voorspelt weinig goeds, niet alleen voor Charles en zijn opvolgers, maar ook voor het VK zelf. In de visie van ex-premier Boris Johnson, premier Liz Truss en veel andere Brexiteers had het land na het vertrek uit de EU juist dankzij het Gemenebest moeten uitgroeien tot een nieuw bloeiend ‘Global Britain’. Het lijkt er eerder op dat onder koning Charles III dat droombeeld straks definitief zal worden bijgezet in de geschiedenis.||https://www.volkskrant.nl/nieuws-achtergrond/elizabeth-was-de-onzichtbare-lijm-van-het-gemenebest-onder-charles-dreigt-het-af-te-brokkelen~b8511637/
2022-09-10||Nyck de Vries maakt Formule 1-racedebuut in Monza||De 27-jarige Nyck de Vries komt vandaag al voor Williams uit in de derde vrije training en de kwalificatie en zal morgen dus ook voor het team aan de start van de race in Monza verschijnen. Hij vervangt coureur Alexander Albon, die geopereerd moet worden aan een blindedarmontsteking. De Vries werd in 2019 kampioen in de Formule 2, het kampioenschap dat wordt beschouwd als voorportaal van de Formule 1. Latere F1-kampioenen als Lewis Hamilton en Nico Rosberg gingen De Vries voor als F2-kampioen. Toch stroomde hij niet direct door naar de koningsklasse, maar naar de Formule E, de elektrische Formule 1. Ook daar werd hij kampioen. Afgelopen vrijdag deed De Vries mee aan de eerste vrije training in Monza, in de Aston Martin van Sebastian Vettel. Hij reed 22 ronden en noteerde de op een na laatste tijd.||https://www.volkskrant.nl/sport/nyck-de-vries-maakt-formule-1-racedebuut-in-monza~bc1e29ee/
2022-09-10||Charles III is nu ook formeel koning ||Charles werd donderdag, direct na het overlijden van koningin Elizabeth, al koning, maar zaterdagochtend werd dit officieel bevestigd door de Accession Council. Dat is een soort toetredingsraad die bestaat uit enkele honderden leden waaronder voormalige premiers, leden van het Lager- en Hogerhuis, bisschoppen, rechters en de burgemeester en wethouders van Londen. De tekst van de Toetredingsproclamatie werd in St. James’s Palace in Londen voorgelezen, waarop de leden van de raad God save the King riepen. Daarop tekenden de zogeheten ‘platformfractie’ het document, onder wie de nieuwe prins van Wales, William, en de koningin-gemalin Camilla. Tijdens het tweede deel van de plechtigheid legde Charles een verklaring en eed af en zette hij zijn handtekening onder de proclamatie. Kort na de benoeming werd Charles III ook vanaf het balkon van Buckingham Palace en op Trafalgar Square uitgeroepen tot koning. Later vandaag zullen de leden van het Britse Lagerhuis de eed van trouw afleggen aan koning Charles. De parlementariërs stellen een condoleanceboodschap op aan de nieuwe koning. Vrijdag hield het Lagerhuis al een herdenking voor koningin Elizabeth, waarbij 182 parlementsleden een eerbetoon brachten aan de Britse vorstin. De kroning zal overigens pas later plaatsvinden, Elizabeth moest daar anderhalf jaar op wachten toen zij haar vader in 1952 opvolgde. De komende dagen brengt de kersverse koning een bezoek aan verschillende delen van het koninkrijk. Wanneer de uitvaart van Elizabeth zal zijn is nog steeds niet bekendgemaakt, maar Britse media gaan uit van maandag 19 september. Wel staat vast dat het een officiële vrije dag zal zijn voor alle Britten.||https://www.volkskrant.nl/nieuws-achtergrond/charles-iii-is-nu-ook-formeel-koning~ba5036cd/
2022-09-10||Alcaraz en Ruud spelen in finale US Open om plek één van de wereldranglijst||‘Het zou het eerlijkst zijn als we allebei de finale halen’, zei Ruud nadat hij vrijdagavond (lokale tijd) in vier sets (7-6, 6-2, 5-7, 6-2) had afgerekend met de Rus Karen Chatsjanov. ‘Dat zou ideaal zijn. Maar als ik straks naar bed ga als de nummer één van de wereld, zal ik ook wel lekker slapen.’ Het kwam er niet van. De Noor zal zondag om de koppositie moeten spelen, want ook Carlos Alcaraz bereikte later de finale met een zwaarbevochten winst op de Amerikaan Frances Tiafoe (6-7, 6-3, 6-1, 6-7, 6-3). Alleen als de 19-jarige Spanjaard het niet had gered, was Ruud verzekerd van de nummer-één-positie. Nu kan ook Alcaraz die zondag grijpen. Daarmee verliep de US Open volgens een droomscenario. Voorafgaand aan het toernooi was er sprake van een unieke situatie. Liefst vijf mannen - Daniil Medvedev, Rafael Nadal, Stefanos Tsitsipas, Ruud en Alcaraz - maakten in New York kans om nummer één van de wereld te worden. Ruud en Alcaraz bleven het langste overeind, en spelen zondag dus niet alleen voor hun eerste grandslamtitel. Vooral Alcaraz en Tiafoe zorgden vrijdag in hun halve finale voor spektakel. Het punt waarmee de Spanjaard in de eerste set een tie-break afdwong, een reeks dropshots, een diepe bal van Tiafoe en daarna een dodelijke passeerslag van Alcaraz, zou thuishoren in een tennismuseum, en kreeg een staande ovatie van het New Yorkse publiek. Het was de opmaat naar een kraker waarin Tiafoe, aangemoedigd door de aanwezige Michelle Obama, halverwege leek te bezwijken, maar zijn huid uiteindelijk duur verkocht. ‘Ik heb alles gegeven wat ik kon, maar hij was te goed’, zei Tiafoe, voor hij zich tot Alcaraz richtte. ‘Jij gaat nog veel grand slams winnen.’ Voor Alcaraz was het de volgende marathonpartij in New York. In de achtste finale stond hij tot 02.23 uur (lokale tijd) op de baan om de Kroaat Marin Cilic te verslaan, in de kwartfinale nog wat langer, tot 02.50 uur, om zich langs het Italiaanse toptalent Jannik Sinner te knokken. Pas na vijf uur en vijftien minuten waren de twee klaar. ‘Je moet vechten tot de laatste bal’, zei Alcaraz na het veiligstellen van zijn finaleplek. ‘Het maakt niet uit hoe lang een partij duurt.’ Aan de koppositie van de ATP-ranking wilde de jonge Spanjaard nog niet te veel denken. ‘Dat voelt nog heel ver weg’, zei hij. ‘Ik speel zondag tegen een geweldige tegenstander.’ Ruud, eigenlijk gravelspecialist, hield het zakelijker in zijn partij tegen Chatsjanov. Het absolute hoogtepunt was een rally van liefst 55 slagen, de langste van het toernooi. Het was setpunt voor Ruud, die een minuut en zeventien seconden moest knokken om de boel over de streep te trekken. Voor Ruud wordt het zondag zijn tweede grandslamfinale, nadat hij eerder dit jaar die van Roland Garros speelde. De Noor verloor toen kansloos van Rafael Nadal. ‘Ik weet nu beter wat me te wachten staat’, zei hij. ‘Het was allemaal nieuw voor me, hopelijk ben ik er nu meer klaar voor.’ Mocht hij winnen, dan wordt Ruud de eerste Noor die een grand slam op zijn naam schrijft. Ook Alcaraz kan geschiedenis schrijven. De jongeman uit Murcia kan de jongste grandslamwinnaar worden sinds Nadal in 2005 zijn eerste van veertien Roland Garros-titels won. Wordt hij de nieuwe nummer één van de wereld, dan is hij de jongste lijstaanvoerder sinds Lleyton Hewitt in 2001. De Australiёr was toen twintig jaar oud. Het verloop van de US Open bewees de afgelopen week bovenal dat het mannentennis na het sluiten van het tijdperk Federer-Nadal-Djokovic in goede handen zal blijven. Dat onderstreepten Ruud en Alcaraz, maar ook Tiafoe en Sinner. Wat ook vaststaat, is dat het toernooi een verse winnaar krijgt. ‘Ik zal mijn zenuwen moeten bedwingen’, blikte Alcaraz alvast vooruit, ‘maar ik ga vooral proberen om ervan te genieten.’||https://www.volkskrant.nl/sport/alcaraz-en-ruud-spelen-in-finale-us-open-om-plek-een-van-de-wereldranglijst~b4b982dc/
2022-09-10||Hoe een bedrijf in Nederland woekerwinsten boekt met de handel in Russisch graan||Aan de pier van Taman, een haven aan de Russische kust van de Zwarte Zee, liggen deze week twee enorme bakbeesten. Schepen zoals je je schepen voorstelt, met een roodbruine waterlijn, een donkerblauwe romp en dan weer een roodbruin dek, met achterop een witte opbouw met de brug en donkere patrijspoorten. Via een lange buis stroomt het graan de ruimen in, zodat de schepen na een dag of vier weer kunnen vertrekken, vol met het gele goud, over de Zwarte Zee richting de Bosporus en verder, naar het Midden-Oosten en Noord-Afrika. Met dank aan een stel Nederlanders, die de haven voor de helft bezitten en runnen vanuit hartje Rotterdam. Viterra, zoals hun bedrijf heet, is een van de grootste graanhandelaren ter wereld – de omzet verdubbelde al bijna dankzij de gestegen voedselprijzen vorig jaar, nog voor de oorlog, tot 41 miljard euro. Het is de grootste buitenlandse graanexporteur van Rusland. Terwijl bekendere investeerders zoals Shell en McDonald’s zich na de Russische invasie van Oekraïne uit het land hebben teruggetrokken, vaak met grote verliezen, is de graanhandelaar gebleven. Viterra, een merk dat geen benzine of hamburgers hoeft te slijten aan kritische consumenten, koos voor de handel. En profiteert zo van de gestegen prijzen en hogere marges door de oorlog. Het is een verhaal dat zich gek genoeg in de luwte afspeelt. Terwijl de ogen gericht waren op Oekraïne, dat maandenlang geen graan meer kon exporteren door de blokkade van de Russische marine en door de mijnen die de Oekraïners zelf voor de kust hadden gelegd, ging de Russische export – na een aanvankelijke hapering – gewoon door. Door het eind juli gesloten graanakkoord zijn de prijzen gedaald en is de export uit Rusland wat verminderd, maar nu de Russische president Poetin dat akkoord deze week op losse schroeven heeft gezet, wordt de Russische export weer lucratiever. Dat is belangrijk voor Rusland, want er is een enorme oogst, er is gestolen Oekraïens graan, en dus kunnen miljoenen tonnen worden verkocht. Taman is een van de havens van waaruit dat moet gebeuren. Viterra is een van de handelaren. Die handel is weliswaar nog steeds toegestaan, omdat graan en voedsel uitgezonderd zijn van de sancties tegen Rusland. Maar samenwerking met partijen waaraan sancties zijn opgelegd, is wel verboden. En de vraag is of Viterra daarbij de regels overtreedt. Want de Nederlanders baten de graanterminal uit met een Russische partner die twee jaar geleden de oorspronkelijke Oekraïense partner met een soort oprotpremie weg kreeg, en waarachter een Russische staatsbank en twee oligarchen schuilgaan, zo blijkt uit onderzoek van de Volkskrant. Tegen de bank en één van die oligarchen zijn sancties uitgevaardigd. Hoewel hun bedrijven die met een truc proberen te omzeilen, werken de Nederlanders dus samen met Kremlin-gelieerde Russen die vanwege hun bijdrage aan de oorlog gestraft moesten worden. De handel levert dit jaar naar schatting tientallen miljoenen extra op – geld dat uiteindelijk in de bonussen van de handelaren, bij een onder vuur van justitie liggende aandeelhouder en bij Canadese pensionado’s terechtkomt. We moeten de wereld van voedsel blijven voorzien, zegt Viterra zelf. Maar het bedrijf is daarmee ook een van de profiteurs van de oorlog – en spekt al doende de kas van het Kremlin. Hoe is het in die positie terechtgekomen? Het kantoor van Viterra beslaat de bovenste vijf verdiepingen van een kantoorgebouw aan de Blaak in Rotterdam, vlak naast de Markthal – dit is de plek waarvandaan kooplieden uit de havenstad al eeuwen handel drijven. Op de bibliotheek daarachter staat een uitspraak van Erasmus: heel de aarde is je vaderland. Viterra, een bedrijf dat voortkomt uit het in 1912 opgerichte graanhandelshuis Granaria, heeft dat ter harte genomen. Het heeft inmiddels wereldwijd 17 duizend werknemers, 25 haventerminals, bijna tweehonderd schepen en tweeduizend spoorwagons. De eigenaren zitten in Zwitserland en Canada. Maar tegelijk is het bedrijf nog in en in Rotterdams, met een Nederlandse financiële topman Peter Mouthaan, en volop handelaren afkomstig van de Erasmusuniversiteit. Van hier strooien zij het graan over de wereld uit. Het is het najaar van 2012 als de Rotterdammers, die goede connecties hebben in de voormalige Sovjet-Unie, een bod doen op een terminal in Taman, een nieuwe haven aan de zuidkant van het gelijknamige Russische schiereiland. De haven, die tegenover de Krim ligt tussen de Zwarte Zee en de Zee van Azov, vlak bij de aanloop naar de brug die Nederlanders na de Russische bezetting naar de Krim hebben aangelegd, bestaat uit een paar pieren, silo’s en een spoorwegemplacement, en is een van de weinige plekken langs de Russische kust die diep genoeg zijn om de allergrootste graanschepen te laten aanmeren. Hier moeten de plannen van Poetin worden uitgevoerd. In september van dat jaar heeft Poetin gezegd dat hij de graanexport wil verdubbelen. ‘We voorzien dat ons land in 2020 jaarlijks 120 tot 125 miljoen ton graan zal produceren’, zegt hij op 7 september tijdens een economische top in Vladiwostok. De export kan daarmee volgens hem groeien tot ‘misschien wel 40 miljoen ton’. Graan, heeft het Kremlin zich na de crisis van 2008 gerealiseerd, is voor Rusland van binnenlands en geopolitiek belang. Met de Voedsel Zekerheid Doctrine, waarin de percentages voedsel staan die Rusland zelf moet produceren, probeert het Kremlin onafhankelijker van het buitenland te worden. De invoer van buitenlands eten wordt beperkt, maar de export van binnenlandse grondstoffen mag wel groeien. ‘Dat lijkt een tegenstrijdige impuls’, schrijft Stephen Wegren in de studie Russia’s Role in the Contemporary International Agri-Food Trade System, ‘maar de graanzekerheid en de graanhandel moeten worden gezien als een tandem. Het is een instrument voor politiek en nationalisme, maar evenzeer economisch bedoeld.’ In Rotterdam weten ze dat graanhandel dwars door politieke systemen loopt. Granaria verkoopt in 1981, na door overmoedige speculatie in financiële problemen te zijn gekomen, de internationale handelsactiviteiten aan Marc Rich, een opportunistische grondstoffenritselaar die ondanks sancties zaken doet met rechts Zuid-Afrika, links Cuba en de ayatollahs van Iran. Als de Amerikaanse justitie hem in 1983 probeert op te pakken voor belastingontduiking en illegale olietransacties, vlucht hij naar Zwitserland. Zeventien jaar blijft hij uit handen van de Amerikaanse autoriteiten. In 2001 krijgt Rich, wiens vrouw een belangrijke donor is aan de Amerikaanse Democratische Partij, gratie van Bill Clinton, op de laatste dag van diens presidentschap. Hij zal in 2013 als rijk en vrij man overlijden in een Zwitsers ziekenhuis. Zijn bedrijf is hij dan kwijt. Zijn collega’s willen begin jaren negentig niet langer met hem geassocieerd worden en kopen hem uit, waarna ze de naam veranderen in Glencore. De graanhandel in Rotterdam wordt in 1994 omgedoopt naar Glencore Agriculture. Als Glencore twee decennia later de Canadese graanhandelaar Viterra overneemt, besluit het om dat merk voortaan te gaan gebruiken voor de hele graanhandel. Ook komen er twee Canadese pensioenfondsen aan boord, die samen eigenaar worden van bijna de helft van Viterra. Glencore houdt de andere helft. Het vertrek van Rich betekent niet dat alles nu netjes gaat. In 2012 wordt de Rotterdamse dochter veroordeeld voor het omkopen van een Brusselse ambtenaar. En dit voorjaar krijgt moederbedrijf Glencore een boete van bijna 1,5 miljard dollar aan de broek wegens omkoping en marktmanipulatie. Ook gebleven zijn de goede connecties met de voormalige Sovjet-Unie. Vanaf de jaren zeventig al bouwt de belangrijkste Rotterdamse handelaar, Rien Kievit, aan relaties met de machthebbers in Moskou. Hij kent volgens interne bronnen alle sluipweggetjes in het Kremlin – deals worden met wodka en wat extra’s voor aan de strijkstokken beklonken. In zijn overlijdensadvertentie wordt Kievit in 2019 een ‘industry legend’ genoemd, ‘een visionair die de internationale handel ten tijde van de voormalige Sovjet-Unie heeft veranderd’. Kievit stond ‘aan het begin van de toppositie die het bedrijf daar nu inneemt’, schrijft de huidige tophandelaar van Viterra, executive director grains marketing Bas van Hoorn, Kievits schoonzoon. Aan de pier in Taman liggen afgelopen zondag de Antwerp en de Huahine, elk drie voetbalvelden groot. De negen ruimen van de Antwerp zijn net in vier dagen gevuld met graan, waarna het schip de trossen losgooit. Bestemming is waarschijnlijk Turkije, Egypte, of een ander land in het Midden-Oosten, waarnaar de meeste schepen vanuit Taman de afgelopen maanden zijn vertrokken. Want terwijl de ogen gericht waren op de blokkade van Oekraïne, ging de graanhandel via de Zwarte Zee gewoon door. ‘De handel ligt wel wat lager dan normaal’, zegt Andrey Sizov, directeur van het Russische consultancybureau SovEcon, dat de graanhandel rond de Zwarte Zee analyseert. ‘Maar door de gestegen prijzen en gestegen marges wordt er meer op verdiend.’ Zo schrijft Viterra in juni in op een offerte-aanvraag van het Egyptische staatsgraanbedrijf GASC, de belangrijkste graanimporteur ter wereld, om in augustus 55 duizend ton graan te leveren, voor 480 dollar per ton. Terwijl andere handelaren het uit Roemenië of Frankrijk proberen te halen, biedt Viterra Russisch graan aan. GASC gaat op het bod in, en eind juli arriveert er een schip in Taman dat de lading naar Egypte brengt. De 480 dollar per ton is zeker 50 procent hoger dan vlak voor de oorlog, toen de prijzen al gestegen waren. Bovendien is de inkoopprijs (het geld dat de boeren krijgen) veel minder gestegen. Dit komt doordat het aanbod groot is: de Russische tarweproductie stijgt door de goede zomer dit jaar van 75 naar 88 miljoen ton, schat het Amerikaanse ministerie van Landbouw (FDA). De export stijgt met 9 miljoen ton. Ook wordt de prijs gedrukt doordat de boeren door de oorlog minder manieren hebben om het graan het land uit te krijgen. ‘In 2017, toen er ook een grote oogst was, ging een deel van het Russische graan via Oekraïne het land uit, of via de Baltische landen’, zegt Sizov. Nu is alleen de Zwarte Zeeroute beschikbaar. Dat betekent dat de havens een soort flessenhals vormen: de boeren zijn overgeleverd aan een handjevol handelaren met overslagterminals. Die kunnen daardoor lage prijzen bieden, terwijl ze, aan de andere kant van de flessenhals, hogere prijzen op de wereldmarkt kunnen vragen. ‘De marges zijn veel groter.’ Vorig jaar lag de omzet van de terminal volgens het jaarverslag van Viterra op 50 miljoen euro, waarvan 10 miljoen winst overbleef. De bruto marges die nu genoemd worden, 100 tot 200 euro per ton, zijn zeker tien tot twintig keer zo hoog als normaal. Wel is het zo dat de Russen daar zelf ook een fors deel van krijgen: zij heffen een zware belasting op het uitgevoerde graan, die wekelijks wordt aangepast aan de graanprijzen en kan oplopen tot meer dan 100 euro per ton. Het is een soort woekerwinstheffing, waarvoor ook in Nederland wordt gepleit. Alleen vloeit het afgeroomde geld in dit geval naar de Russische oorlogskas. Hoeveel Viterra eraan overhoudt kan een woordvoerder niet zeggen. Extra pijnlijk is dat een deel van de export mogelijk wordt gemaakt doordat de Russen graan uit Oekraïne stelen. Uit onderzoek van de BBC bleek in mei dat een deel van het gestolen graan naar Rusland verdwijnt (de route van de gevolgde vrachtwagens voert over de Krim-brug, langs de Taman-­terminal naar het binnenland), waardoor er meer overblijft om uit te voeren. Wat vindt Viterra van de mogelijkheid dat ze (indirect) gestolen graan exporteren? De woordvoerder belooft een antwoord, maar dat komt nooit. De partner waarmee Viterra in Taman samenwerkt is in handen van de Russische staatsbank VTB en enkele oligarchen. ‘Beste Vladimir Vladimirovitsj’, begint VTB-baas Andrej Kostin in 2019 in een briefje aan Poetin. Daarin stelt hij voor de Russische graanhandel meer onder controle van de staat te brengen. ‘Gegeven het potentieel van de Russische agrarische export (45 miljard dollar in 2024) en het belang van betrouwbare graanhandel vanwege de nationale voedselzekerheid, heeft VTB een plan gemaakt om een nationale leider op te zetten, een verticaal geïntegreerd bedrijf’, schrijft hij. Zo kan Rusland zijn grip op de graanmarkt vergroten. Het plan valt bij Poetin in vruchtbare aarde. De graanexport is fors gestegen, sinds hij zeven jaar eerder het plan opvatte om die te verdubbelen, van minder dan 20 miljoen ton naar 40 miljoen ton. Maar het steekt hem dat vooral buitenlandse handelaren daarvan profiteren. Hij legt de handel quota op en stelt een tariefmaatregel in, zodat ook het Kremlin verdient aan elke ton die wordt uitgevoerd. Maar wat VTB voorstelt bevalt hem ook: met een staatsbedrijf in de keten kan hij ook direct in de markt invloed uitoefenen. Er hoeft geen nieuw bedrijf voor te komen: VTB mag zelf die ‘nationale leider’ worden. Via dochteronderneming Demetra koopt het in razend tempo tussenhandelaren, spoorvervoerders en overslagterminals, en verovert zo een stevige positie in de graanhandel. De hand van het Kremlin is al snel zichtbaar. ‘Concurrenten klagen dat de bedrijven waar VTB achter zit enorm worden voorgetrokken’, constateert Logistic OS, een logistieke consultant in de Russische graanhandel. ‘Het afgelopen jaar zijn 173 tarwe-­exporteurs onder druk van de concurrentie uit de Russische markt vertrokken. Ze konden niet voldoen aan de spelregels die door de nieuwe speler in de markt zijn bepaald.’ VTB laat ook zijn oog vallen op de terminal in Taman, die voor de helft van Viterra is. De andere helft is op dat moment van het Oekraïense Kernel. Wat er dan precies gebeurt is onduidelijk, maar in 2020 neemt VTB de Taman-helft van Kernel over. Het betaalt daarvoor 61 miljoen euro. Dat is veel minder dan de 106 miljoen waarvoor de terminal bij Viterra in de boeken staat. ‘Kennelijk kreeg Kernel een aanbod dat het niet kon weigeren’, zegt een ingewijde, verwijzend naar de maffia-­klassieker The Godfather. Kernel zit al in een lastig pakket: door Russische sancties mag het Oekraïense bedrijf sinds 2017 niets meer aan de terminal verdienen. Toch is het opvallend dat Viterra zich koest houdt als het ineens een nieuwe partner krijgt. In het jaarverslag wordt er geen melding van gemaakt, en dus ook niet van de discrepantie tussen de verkoopprijs en de boekwaarde.’ We zijn niet in de positie om commentaar leveren op de transactie tussen VTB en Kernel, en ook niet op de verkoopprijs’, zegt de woordvoerder van Viterra. Kernel en VTB zijn niet bereikbaar voor commentaar. Viterra had in theorie de helft van het bedrijf kunnen kopen – het recht op eerste koop stond in het contract van de joint venture – maar deed dat niet. Waarom niet? Viterra wil niets zeggen over wat het ‘commerciële strategische beslissingen’ noemt. Maar het lijkt erop dat de relatie tussen Viterra en het Kremlin sindsdien alleen maar beter is geworden. Zo krijgen exporteurs zoals Viterra elk jaar een quotum toegewezen hoeveel graan ze mogen uitvoeren. De Nederlandse handelaar zat vorig jaar op 6 procent, maar kreeg dit jaar 8 procent. Viterra’s partner in Taman, Demetra, zit op 12 procent. Daarmee zijn de Nederlanders de grootste buitenlandse exporteur van Russisch graan geworden. Grote vraag: wie gebruikt nou precies wie? Hebben de Russen Viterra misschien even hard nodig als Viterra de Russen nodig heeft? Uit een onderzoek van Bloomberg blijkt deze week dat Viterra als westerse maatschappij voor buitenlandse kopers aantrekkelijker is om mee te handelen dan aan de Russische staat gelieerde exporteurs, vanwege de angst dat er dan sancties worden geschonden. Viterra werkt in Taman weliswaar indirect samen met partners aan wie sancties zijn opgelegd, maar die hebben ze handig weten te ontduiken. Want als Rusland op 24 februari Oekraïne binnenvalt, krijgt de VTB bank ook (nieuwe) sancties opgelegd. Westerse bedrijven mogen geen zaken meer doen met de bank, of met bedrijven die voor meer dan 50 procent eigendom zijn van VTB. Zoals Demetra, de partner van Viterra in de Taman terminal. Dus verlaagt VTB zijn belang in Demetra een dag na de inval naar 45 procent. De 5 procent gaat naar de twee andere eigenaren van Demetra, bedrijven van twee oligarchen. Maar anderhalve week na de inval krijgt ook een van hen, Alexandr Vinokoerov, sancties opgelegd. Vinoekorov, tevens schoonzoon van de Russische minister van Buitenlandse Zaken Sergej Lavrov, is een van de zakenmannen die meteen na de inval naar het Kremlin is geroepen om te overleggen hoe ze Rusland op de been kunnen houden. Vinokoerov is dan nog meerderheidseigenaar van de Marathon Group, die voor een kwart eigenaar is van Demetra. Volgens de sanctieregels geldt dan: als de meerderheid van een onderneming in handen is van iemand aan wie sancties zijn opgelegd, gelden die sancties ook voor die onderneming, Marathon dus. Daarmee zou het totale percentage aan gesanctioneerde entiteiten waarmee Viterra in Taman zit, op 70 procent komen. Dus wat doet Vinokoerov? Hij verlaagt in maart zijn belang in Marathon van 67 naar 49 procent. Een bevriende directiesecretaresse krijgt de stukken die hij van de hand doet. Daarmee lijkt Marathon Group de sancties te ontlopen, en Demetra dus ook. Dat maakt het voor Viterra mogelijk de handen schoon te wassen en gewoon het in Taman verdiende geld met Demetra te blijven delen. ‘Aan Demetra zijn geen sancties opgelegd’, aldus Viterra. ‘De vraag is of dat mag’, zegt de Nederlandse sanctie-expert Yvo Amar. ‘Dat minderheidsbelang is niet genoeg. Je moet ook kijken of de gesanctioneerde personen niet nog steeds de zeggenschap hebben over hun bedrijf – het criterium is immers eigendom of zeggenschap. Hoe dan ook blijft het wel een morele kwestie of je met zulke partijen verder wilt, als Nederlands bedrijf.’ Dus is de grote vraag: waarom is Viterra niet uit de joint venture met de Russen gestapt? Het is meer dan een morele kwestie. Viterra zelf is ook geraakt door de oorlog. In juni wordt Viterra’s eigen zonne­bloemolieterminal in het Oekraïense Mikolajiv door Russische raketten getroffen, waarbij een medewerker licht gewond raakt. De Russen zien de Oekraïense graan- en zonnebloemeconomie als expliciet doelwit: een maand later wordt een belangrijke Oekraïense graanhandelaar, Oleksiy Vadatoerski, eigenaar van graanexporteur Nibulon, met zijn vrouw thuis door een Russische raket gedood. Bestuursvoorzitter David Mattiske maakt in het deze zomer verschenen jaarverslag wel melding van de ‘schokkende gebeurtenissen in relatie tot de voortdurende militaire aanvallen op Oekraïne door de Russische regering’ maar zegt ook dat ‘we doorgaan met onze bestaande bedrijven in Rusland, daarbij voldoend aan alle sancties’. Nieuwe activiteiten zijn wel opgeschort. Hebben ze ooit overwogen uit Taman te stappen? ‘Nee’, zegt de woordvoerder. Uit onderzoek blijkt dat Viterra in mei wel zijn helft van een Russische graanscheepvaartonderneming, Idel, heeft afgestoten, zonder hieraan ruchtbaarheid te hebben gegeven. ‘De schepen van de Idel joint venture vielen wél onder de sancties’, legt de woordvoerder uit. ‘Verkoop van ons belang was de juiste beslissing.’ Dat is dus anders dan Taman, waar partner Demetra niet onder de sancties valt. Bovendien is Taman, blijft de woordvoerder herhalen, ‘nodig om essentiële voedingsproducten naar gebieden te brengen waar ze die nodig hebben’. Maar Viterra kan toch ook in Russisch graan handelen zonder de terminal van Taman? ‘Ja.’ Het gaat dus om de extra transactie, de extra winsten. En nee, die kunnen niet omlaag, zegt de woordvoerder. ‘Viterra gebruikt marktprijzen en marktwaarderingen voor al zijn aankoop- en verkooptransacties.’ Op de vraag wat Viterra vindt van het idee om een extra belasting te heffen op de grote winsten door gestegen voedselprijzen geeft het geen commentaar.||https://www.volkskrant.nl/nieuws-achtergrond/hoe-een-bedrijf-in-nederland-woekerwinsten-boekt-met-de-handel-in-russisch-graan~bf229758/
2022-09-10||Wie de koningin speelde, kon gloriëren||Tussen al het eerbetoon dat vanaf donderdagavond op sociale media loskwam nadat het overlijden van Elizabeth II bekend was gemaakt, viel ook de boodschap op van @paddingtonbear. ‘Thank you Ma’am, for everything’, schreef de beer, een tweet die duizenden keren is geliket. Paddington dus, de fictieve kinderboekenbeer, die vooral groot is geworden door twee razendpopulaire films. De tweet was een verwijzing naar een veel bekeken kort filmpje uit juni, gemaakt om het platina jubileum van Elisabeth te vieren. Paddington komt op de thee in Buckingham Palace, richt daar lichte chaos aan en de koningin onthult dat ze altijd een marmelade sandwich in haar beroemde handtas heeft zitten. Het is een briljant promofilmpje van anderhalve minuut voor Paddington Bear, het koningshuis en de Britse creatieve industrie. De koningin wordt gespeeld door de koningin en dat doet ze met overtuiging. Ze had dit al eerder gedaan, voor een wereldpubliek, toen haar entree op de openingsceremonie van de Olympische Spelen in Londen (2012) werd ingeleid door een scène met James Bond (Daniel Craig), een sprong uit een helikopter en een perfect getimede verschijning in de koninklijke loge. Het is allemaal precies goed, dat afgemeten ceremoniële gedrag en het gemak waarmee ze haar grandeur draagt; alsof ze zich haar hele leven heeft voorbereid op de rol. Naar schatting een honderdtal actrices (en een enkele acteur) hebben de rol van Elizabeth II op zich genomen. Daar zit een aantal van de beste Britse actrices bij, maar ook Jeannette Charles (inmiddels 94), een Britse die haar hele carrière te danken had aan een opvallende gelijkenis met de koningin. Ze opende nog weleens een winkelcentrum hier en daar, maar dook vooral op in een groot aantal (Amerikaanse) komedies waarin de draak werd gestoken met het koningshuis. Let op haar verschijning in films als National Lampoon’s European Vacation en The Naked Gun: From the Files of Police Squad! Ze verklaarde zelf dat ze vaak nee moest zeggen tegen voorstellen die ze als ongepast beschouwde; de koningin in lingerie was voor haar onbespreekbaar. Het is vooral de toneelschrijver en scenarist Peter Morgan geweest die de belangstelling voor het Britse koningshuis, als het perfecte vertrekpunt om de naoorlogse Britse geschiedenis te vertellen, wereldwijd heeft doen opleven, in de cinema, het theater en de laatste jaren via het gigantische podium dat Netflix biedt. The Queen uit 2006 leverde Morgan een Oscarnominatie op, en hoofdrolspeler Helen Mirren niet alleen een Oscar, maar ook een uitnodiging om eens op Buckingham Palace langs te komen. Daar was ze overigens al eerder geweest, want in 2003 werd Mirren een Dame. The Queen gaat over het dieptepunt in de relatie van Elizabeth en haar onderdanen, rond de dood van prinses Diana. Morgan en de schitterende Mirren beelden Elizabeth uit als een vrouw die gevangen zit in haar ceremoniële rol en niet meer in staat is om mee te leven, ook niet als een golf van rouw over het land spoelt. Het is uiteindelijk Tony Blair (in de film gespeeld door Michael Sheen) die probeert de monarchie te redden en voorzichtig en strategisch de koningin probeert duidelijk te maken wat er van haar verwacht wordt. Mirren keerde in 2013 terug in de rol van Elizabeth II in 2013 in Morgans succesvolle toneelstuk The Audience dat eerst op West End (Londen) en later op Broadway (New York) stond, en in 2015 opnieuw werd opgevoerd met een andere Dame in de hoofdrol: Kristin Scott Thomas. In The Audience wordt het leven van de monarch verteld aan de hand van van haar ontmoetingen met haar premiers, vanaf Winston Churchill, die een zwak voor de toen nog piepjonge Elizabeth had. Het zouden uiteindelijk vijftien premiers worden, weten we nu, met vlak voor haar overlijden nog een ontmoeting met de nieuwe premier Liz Truss. Het was The Audience dat het raamwerk voor Morgans succesvolle serie The Crown (vanaf 2016) leverde, waarin met de eindeloze diepe zakken van Netflix historische tijdperken konden worden gereconstrueerd en de hele roerige loopbaan van Elizabeth en haar familie een dramatische invulling kreeg. In november moet het vijfde seizoen van The Crown beginnen, terwijl de opnames voor het zesde en laatste seizoen (november 2023) gisteren ‘uit respect’ voorlopig zijn stilgelegd. Met de laatste twee seizoenen zijn we met Imelda Staunton inmiddels toe aan de derde actrice die Elisabeth speelt. De rol van de jonge Elizabeth bleek een doorbraak voor de veelgeprezen Claire Foy, net als voor Matt Smith (als prins Philip) en Vanessa Kirby (als Elisabeths zus prinses Margaret). In het derde seizoen werd de rol overgenomen door Olivia Colman, die excelleerde in een aflevering als Aberfan (derde seizoen, aflevering 3) over de mijnramp in Wales waar een school wordt bedolven onder mijnafval. En net als in The Queen draait het hier om het onvermogen van Elizabeth om haar emoties met haar onderdanen te delen. Morgan, de scenarist, laat aan het eind van de aflevering een enkele traan rollen, met dank aan de fenomenale Colman. Maar dan is Elizabeth na het bezoek aan het getroffen plaatsje al weer terug in de drukkende eenzaamheid van haar koninklijke vertrekken. Het is ook weleens goed weg te stappen uit het bijna-monopolie dat Peter Morgan heeft op het drama van de monarchie en de rol van Elizabeth II, zoals hij dat ziet. En dat kan dan opeens een heel ander beeld opleveren. In 2021 maakte de Chileense regisseur Pablo Larraín Spencer, over een driedaags kerstweekend dat prinses Diana (Kristen Stewart) tegen het eind van haar leven doorbrengt met de koninklijke familie. Larraín brengt het koninklijk landgoed in Sandringham als een spookhuis in beeld en de hele film heeft vanuit het opgejaagde perspectief van Diana veel weg van een horrorfilm. Actrice Stella Gonet speelt hier een ijzingwekkende Queen, een vrouw die over lijken gaat om haar familie en de monarchie te beschermen tegen de in haar ogen vijandige buitenwereld. En dan zal Imelda Staunton de eerste actrice worden die de rol van Elizabeth II speelt zonder dat de hoofdpersoon er is om er kennis van te nemen, haar voor een lunch op het paleis uit te nodigen of haar een Damehood toe te schuiven.||https://www.volkskrant.nl/cultuur-media/wie-de-koningin-speelde-kon-glorieren~b41e8daf/
2022-09-10||Stroomuitval in Charkiv en Dnipropetrovsk als gevolg van Russische aanval • Oekraïne: ‘Russische troepen hebben zich teruggetrokken uit Svatove’||||https://www.volkskrant.nl/nieuws-achtergrond/stroomuitval-in-charkiv-en-dnipropetrovsk-als-gevolg-van-russische-aanval-oekraine-russische-troepen-hebben-zich-teruggetrokken-uit-svatove~bee8407b/
2022-09-10||Weer aanhanger Lula gedood door sympathisant van Braziliaanse president Bolsonaro||De 24-jarige landarbeider Rafael Silva de Oliveira stak op een boerderij maar liefst vijftien keer in op zijn collega Benedito Cardoso dos Santos (42) tijdens een ruzie over steun voor de twee presidentskandidaten. Ook probeerde hij het slachtoffer met een bijl te onthoofden. De verdachte werd gearresteerd, op het politiebureau legde hij een bekentenis af. De steekpartij vond plaats in de plaats Confresa in de centraal-west gelegen deelstaat Mato Grosso. De moord vond afgelopen donderdag plaats, een dag na een militaire parade op de Braziliaanse onafhankelijkheidsdag. Daar sloeg Bolsonaro stevige taal uit over zijn grootste concurrent bij de aankomende verkiezingen, met opmerkingen als ‘deze verkiezingen zijn een gevecht tussen slecht en goed’. In Brazilië vinden in oktober presidentsverkiezingen plaats. De verkiezingscampagne verloopt zeer gepolariseerd. Lula, die al eerder president was tussen 2003 en 2011, ligt al geruime tijd flink voor op Bolsonaro in de peilingen, al neemt die voorsprong recent iets af. In een reactie op de steekpartij zei Lula vrijdag tegen journalisten dat er sprake is van een ‘klimaat van haat in het verkiezingsproces’. Hij noemde dat ‘volkomen abnormaal’. Lula suggereerde ook dat de autoriteiten zouden moeten onderzoeken of dergelijke incidenten ‘zijn opgedragen, gestuurd, of dat het een politieke strategie betreft’. De oud-president gaf geen enkele onderbouwing voor zijn suggestie van georganiseerde aanvallen. Het is de tweede keer in korte tijd dat een aanhanger van Bolsonaro een Lula-sympathisant doodt. In juli deed zich een soortgelijk incident voor in de stad Foz de Iguaçu, in het zuiden van Brazilië. Een lokale medewerker van Lula’s Arbeiderspartij werd toen op zijn eigen verjaardagsfeest, dat in stijl met de rode kleuren van de partij was versierd, doodgeschoten door een gevangenisbewaker en aanhanger van Bolsonaro. Vrijdagochtend raakte een aanhanger van Bolsonaro gewond aan het hoofd, nadat hij naar eigen zeggen werd aangevallen door volgelingen van de Arbeiderspartij, die in afwachting waren van de komst van Lula voor een verkiezingsbijeenkomst in de stad Sao Gonçalo, nabij Rio de Janeiro. Bolsonaro, ook wel ‘de Trump van de tropen’ genoemd vanwege zijn gelijksoortige denkbeelden als de voormalige Amerikaanse president en van wie hij bovendien een groot aanbidder is, gaat al maanden flink tekeer tegen Lula en zijn linkse bondgenoten. De zittende president heeft ook al meerdere malen gesuggereerd dat hij een eventuele verkiezingsnederlaag mogelijk niet zal accepteren. Net als Trump herhaalt hij regelmatig zijn ongegronde beweringen over verkiezingsfraude en wijst hij op niet-bestaande problemen met het alom gerespecteerde elektronische stemsysteem van Brazilië. De eerste ronde van de Braziliaanse presidentsverkiezingen wordt op 2 oktober gehouden. Als geen van de kandidaten die dag meer dan 50 procent van de stemmen haalt, wordt op 30 oktober een tweede ronde gehouden tussen de twee kandidaten met de meeste stemmen in de eerste ronde. Lula denkt niet dat hij meteen in de eerste ronde van de verkiezingen zal winnen, zo zei hij vrijdag. ‘Iedere kandidaat denkt te kunnen winnen in de eerste ronde. Ik heb nooit dat geluk gehad, maar ik waardeer twee rondes’, zei hij vrijdag. Hij zei erbij een tweede ronde op prijs te stellen omdat het de kans biedt tot een ‘rechtstreeks debat’.||https://www.volkskrant.nl/nieuws-achtergrond/weer-aanhanger-lula-gedood-door-sympathisant-van-braziliaanse-president-bolsonaro~bb9652cf/
2022-09-10||VS maken zich ‘ernstige zorgen’ over Russische behandeling van oppositieleider Navalny||De Russische gevangenisautoriteiten hebben zich bemoeid met de voorbereiding van Navalny’s verdediging en met de communicatie met zijn advocaat, zei Price in een verklaring. Hij zei ook dat Navalny herhaaldelijk in eenzame opsluiting is geplaatst voor kleine vermeende overtredingen. Navalny liet donderdag weten niet meer in vertrouwelijkheid contact te kunnen hebben met zijn advocaat. Alle correspondentie en overleg met zijn juridische adviseurs wordt door de gevangenisdirectie gecontroleerd. Op Twitter, waar Navalny via zijn advocaten berichten post, schreef de Kremlin-criticus dat de autoriteiten weigeren te vertellen waarom ze die maatregel hebben genomen. Navalny is in Rusland de belangrijkste politieke tegenstrever van president Vladimir Poetin. Hij zit een celstraf uit van 11,5 jaar na schuldig te zijn bevonden aan overtreding van de regels tijdens zijn proeftijd, fraude en minachting voor de tenlasteleggingen door de rechter. De oppositieleider houdt vol dat alle aanklachten tegen hem zijn verzonnen om afwijkende meningen in de kiem te smoren en zijn politieke ambities te dwarsbomen. Vorig jaar keerde Navalny terug naar Rusland na in Duitsland te zijn behandeld wegens vergiftiging met het zenuwgas novitsjok door vermoedelijk de Russische geheime dienst in Siberië.||https://www.volkskrant.nl/nieuws-achtergrond/vs-maken-zich-ernstige-zorgen-over-russische-behandeling-van-oppositieleider-navalny~b44cbfc62/
2022-09-10||Het weerbericht van zaterdag 10 september: tijdelijk warmer||Het centrum van een klein opvullend lagedrukgebied trekt op zaterdag van west naar oost over Nederland. Daardoor is de atmosfeer onstabiel en kunnen er eerst veel wolken en een paar buien ontstaan. Tijdens droge momenten stijgt de temperatuur naar maximaal 20 graden. De wind komt aanvankelijk uit verschillende richtingen, maar draait in de loop van de dag naar het noorden. Als dat gebeurt, neemt de kans op buien af en klaart het geleidelijk op. In Limburg trekken de buien pas in de avond weg. Zondag is het rustig en droog. In de vroege ochtend kan plaatselijk mist voorkomen. De zon komt al snel goed voor de dag en lost de mist op. Met veel ruimte voor de zon en een zwakke noordelijke wind wordt het zondagmiddag 21 tot 23 graden. De nieuwe week begint droog en overwegend zonnig. Een zuidelijke wind voert maandag warme lucht over het land, daardoor stijgt de middagtemperatuur naar 22 tot 25 graden. Dinsdag wordt het echter weer veranderlijk, omdat een zwakke storing van noord naar zuid over het land beweegt. Voordat de wolken en buien overtrekken kan het nog vrij warm worden. In de tweede helft van de nieuwe week gaat de temperatuur omlaag richting de normale waarde.||https://www.volkskrant.nl/nieuws-achtergrond/het-weerbericht-van-zaterdag-10-september-tijdelijk-warmer~b01972a8/
2022-09-10||De Volkskrant tv-selectie voor zondag 11 september||NPO 3, 10.02 uur (Jeugdfilm, Mirjam de With, 2019) Hoofdpersoon van deze prima Telefilm is de 9-jarige Bruno (Pepijn van der Sman): gameverslaafd, kind van ouders die voornamelijk met zichzelf bezig zijn. Als hij onderweg op vakantie naar Zweden na het zoveelste potje klieren uit de auto wordt gezet, verstopt hij zich in het bos, waar hij zich vlot ontpopt tot wolvenfluisteraar. Bruno’s ervaring als gamer komt zowaar van pas. Zijn ouders (Jennifer Hoffman en Tibor Lukács) staan ondertussen voor een dilemma: wat zeg je tegen de politie als je zelf je kind uit de auto hebt gezet? SBS 9, 15.30 uur (Drama, David Fincher, 2008) De premisse van The Curious Case of Benjamin Button al even wonderlijk is als zijn titel. Benjamin, gespeeld door Brad Pitt, wordt jonger in plaats van ouder: hij komt ter wereld als een bejaarde en sterft als een pasgeborene. Als kleuter met rimpels ontmoet hij Daisy (Cate Blanchett), op dat moment een jaar of 10. Die ontmoeting leidt tot een levenslange romance waarin innerlijke aantrekkingskracht vooropstaat. De make-up en special effects die Pitt in omgekeerde volgorde laten verouderen overtuigen, maar het concept plaatst de kijker emotioneel op afstand. Fincher compenseert dat gebrek door Benjamins leven à la Forrest Gump te verbinden aan historische gebeurtenissen. NPO 3, 15.35 uur (Familiefilm, Olivier Ringer, 2011) De 6-jarige Cathy (Wynona Ringer) weet het bijna zeker: haar gestreste ouders hebben nauwelijks aandacht voor haar. Cathy’s isolement gaat zo ver dat ze haar zorgen alleen in de voice-over uitspreekt. Het Belgisch-Franse Een weekje weg (À pas de loup) is verder nagenoeg zonder dialogen en laat de wereld van begin tot eind vanuit Cathy’s perspectief zien. Ook wanneer ze de proef op de som neemt en stiekem alleen in het bos achterblijft. Mooi, hoe onderhuids het subtiele, spannende Een weekje weg blijft opereren. NPO 2, 18.20 uur Paul Witteman stopte afgelopen voorjaar met zijn muziekprogramma, maar gelukkig krijgt Podium Witteman deze week een opvolger met Podium klassiek, gepresenteerd door Dieuwertje Blok, Floris Kortie en Mike Boddé. Vandaag ontvangen ze onder anderen de Amerikaanse mezzosopraan J’Nai Bridges, de Russische pianist Anna Vinnitskaya en de jonge gitarist Vincent Opheikens, die dit jaar het Koninklijke Concertgebouw Concours won. Mike Boddé vertelt over het album dat hij maakte met leden van het Residentieorkest en Fuse speelt werk van componist John Adams. NPO 2, 19.27 uur De afgelopen zomermaanden hebben Ruth Joos en Wilfried de Jong weer een flinke stapel boeken weggewerkt, om vandaag met frisse moed te beginnen aan een nieuw seizoen van Brommer op zee. Het boekenprogramma op NPO 2 ontvangt de komende weken veel vooraanstaande auteurs, onder wie de Amerikaanse schrijver Jonathan Franzen, de Groningse Anjet Daanje en de Zuid-Afrikaanse Booker Prize-winnaar Damun Galgut, die komen vertellen over hun nieuwste werk. Ook gaat De Jong in Spanje op bezoek bij Cees Nooteboom en is er een nieuwe rubriek met Mariken Heitman. BBC 2, 21.00 uur Meer dan tien jaar na de eerste afleveringen van Frozen Planet keren de documentairemakers terug naar de koudste plekken op aarde. In Frozen Planet II belooft David Attenborough natuurbeelden die nog nooit eerder op film werden vastgelegd, zoals de opnamen van een jagende Siberische tijger. Van deze grote kattensoort zijn nog minder dan 550 exemplaren in leven en het kostte de makers drieënhalf jaar om er eentje voor de camera te krijgen. Behalve voor de poolbewoners is er in Frozen Planet II ook aandacht voor de gevolgen van klimaatverandering. NPO 2, 22.09 uur Vooral voor jongeren is alcohol drinken geen goed idee. Het leidt tot een lager IQ, verhoogt de kans op kanker en andere ziekten en leidt vaak tot ongelukken, mishandeling en letsel. De overheid probeert daarom om jongeren het kopen van drank onmogelijk te maken en heeft het vertonen van drankreclames op tv aan banden gelegd. Wat er ondertussen online gebeurt lijkt iedereen te ontgaan, constateert Pointer vandaag. Jongeren zien er de hele dag drinkspelletjes en challenges, en ook het kopen van alcohol is op het internet voor minderjarigen een eitje.||https://www.volkskrant.nl/nieuws-achtergrond/de-volkskrant-tv-selectie-voor-zondag-11-september~b4ac509f/
2022-09-10||De Volkskrant tv-selectie voor zaterdag 10 september||BBC 2, 14.10 uur (Thriller, Alfred Hitchcock, 1935) De zaterdagmiddag bij de BBC staat in het teken van twee vooroorlogse, nog altijd sprankelende Hitchcocks. In The 39 Steps stuit een man op een vrouwelijke spion, die hem vertelt over een complot om militaire staatsgeheimen te stelen. Wanneer de dame in zijn appartement wordt vermoord, slaat hij op de vlucht voor de politie én de bende die het op haar had gemunt. Na afloop volgt The Lady Vanishes (1938), waarin een rijke toerist tijdens een treinreis het vermoeden krijgt dat een oudere medereizigster is verdwenen. NPO 2, 19.57 uur Tussen Callantsoog en Den Helder liggen de Noordduinen. Dit smalle duingebied is aangelegd in de 15de eeuw en vormt een bijzonder landschap waar Vroege vogels vandaag een kijkje neemt. Het is een van de weinige plekken waar de tapuit, een zeldzame broedvogel, zich nog thuisvoelt. In dit gebied legt hij zijn eieren in verlaten konijnenholen. Andere bewoners zijn de visdief, die zijn maaltje uit zee ­opduikt, en de strandloper, een vogeltje dat graag rondscharrelt op ondergelopen bollenvelden. NPO 2, 19.57 uur Canvas, 20.10 uur Vijftig jaar geleden sloeg in Noord-Ierland de vlam in de pan. Tijdens ‘The Troubles’ stonden katholieke en protestante groeperingen elkaar naar het leven met bomaanslagen en schietpartijen. Begin deze eeuw maakten de gewelddadigheden plaats voor relatieve rust, maar de verdeeldheid tussen de bevolkingsgroepen bleef bestaan. Mede door onvrede over de Brexit rommelt het de laatste tijd weer in Noord-Ierland. In Vranckx brengt verslaggever David Noriega een bezoek aan de grensregio tussen Ierland en Noord-Ierland, waar spanningen dreigen te escaleren. NPO 2, 20.45 uur In Zandvoort verdiepen Huub Stapel en Martin Hendriksma zich deze week in de geschiedenis van het Nederlandse kusttoerisme. Eind 19de eeuw werd een dagje naar het strand een populaire tijdsbesteding voor alle lagen van de bevolking. Om te voorkomen dat de elite zich moest mengen met het gepeupel, kreeg elke groep zijn eigen bestemming. Zandvoort moest een mondain publiek trekken, met een elektrische tram en badkoetsen. Langs de kust vertelt hoe dit veranderde met de komst van de trein, waardoor Zandvoort vlot bereikbaar werd voor heel Amsterdam. NPO 2, 23.45 uur Het uitbundige vijfdaagse feest dat de sjah van Perzië, het huidige Iran, in 1971 gaf ter viering van het 2500-jarig bestaan van de Perzische monarchie werd gevolgd door een kater van formaat. De documentaire The Greatest Party on Earth laat zien hoe zestig koningen, koninginnen en presidenten van over de hele wereld in de watten werden gelegd in een speciaal voor de gelegenheid gebouwde stad van tenten. Het arme en religieuze deel van de Iraanse bevolking reageerde afkeurend, en door in te spelen op hun ontevredenheid wist ayatollah Khomeini de macht te grijpen. NPO 3, 23.58 uur (Komedie, Michiel ten Horn, 2014) Een van de beste, zo niet de allerbeste Telefilm in de geschiedenis van de Telefilm is dit met drie Gouden Kalveren bekroonde Aanmodderfakker van Michiel ten Horn. Twee jaar eerder maakte hij samen met scenarist Anne Barnhoorn al furore met de komedie De ontmaagding van Eva van End. Een van de Kalveren was voor Gijs Naber en daarover kan weinig discussie zijn: Naber is geweldig op dreef als de 32-jarige nietsnut Thijs. Het is vooral dankzij hem dat de film niet blijft steken in een karikatuur – altijd een risico met zo’n verhaal over een oudere jongen die maar niet wil deugen. Canvas, 00.35 uur (Drama, Naomi Kawase, 2017) De eenzame Misako (Ayame Misaki) schrijft audiodescripties voor blinden bij films. Ondertussen groeit ze geleidelijk toe naar een wat bokkige fotograaf die zijn zicht verliest. Ze praten met elkaar in gewichtige zinnen, over de kracht van verbeelding en voorstellingsvermogen. Subtiel is het niet altijd, maar het loont om je door regisseur Kawase (The Mourning Forest) te laten meevoeren. Ze zet ook in haar ambitieuze en troostrijke Radiance je zintuigen op scherp en laat je daardoor net even anders kijken naar de wereld om je heen.||https://www.volkskrant.nl/nieuws-achtergrond/de-volkskrant-tv-selectie-voor-zaterdag-10-september~b4cf5689/
