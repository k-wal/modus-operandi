2022-09-16||Nederlandse tennissers al verzekerd van finaleweek Davis Cup na verrassende zege op Britten||In het hol van de leeuw - de goedgevulde Emirates Arena in Glasgow - haalde het dubbelkoppel Wesley Koolhof en Matwe Middelkoop het beslissende punt uiteindelijk tegen middernacht binnen door drievoudig grandslamkampioen Andy Murray en Joe Salisbury in een even spannende als zinderende partij te verslaan (7-6, 6-7, 6-3). Eerder op de dag had Botic van de Zandschulp als kopman van de Nederlandse ploeg al overtuigend afgerekend met Cameron Norrie (6-4, 6-2), terwijl Tallon Griekspoor zijn partij tegen Daniel Evans in twee sets verloor (4-6, 4-6). Met de overwinning op het sterke Groot-Brittannië onderstreepte het Nederlandse mannentennis nog maar eens de opmars waaraan het bezig is. In een zware poule met Groot-Brittannië, Kazachstan en de Verenigde Staten moest de ploeg van captain Paul Haarhuis bij de eerste twee zien te eindigen om zich te plaatsen voor de finaleweek van de hernieuwde Davis Cup. Na de overwinning (2-1) op Kazachstan (dinsdag) en Groot-Brittannië is Nederland al verzekerd van een plek bij de eerste twee. Tegen de VS staat groepswinst op het spel zaterdagmiddag. De eerste aanzet werd vrijdag gedaan door Van de Zandschulp. De nummer 35 van de wereld tenniste naar eigen zeggen een nagenoeg perfecte wedstrijd tegen de mondiale nummer acht. ‘Ik serveerde geweldig’, zei Van de Zandschulp direct na afloop op de baan. ‘Dit was één van mijn beste partijen ooit.’ Terwijl Van de Zandschulp die ferme woorden uitsprak, zocht de gedesillusioneerde Norrie met gebogen de kleedkamer op. In 1 uur en 26 minuten was de halve finalist van Wimbledon voor eigen publiek compleet overklast door de Nederlander. Van de Zandschulp sloeg dertien aces en dicteerde het spel met zijn harde en zuivere klappen. Het contrast met ruim een maand geleden was groot. Op het masterstoernooi van Montreal verloor 26-jarige Nederlander kansloos (6-1, 6-2) van de één jaar oudere Brit. ‘Toen speelde ik niet zo goed’, was de nuchtere analyse na zijn demonstratie in Glasgow. Van de Zandschulp oogde fris in de Emirates Arena en bleef koel onder het luidruchtige Britse thuispubliek. ‘I, I believe, I believe that we will win’, klonk het met enige regelmatig in koor vanaf de tribunes. Maar al snel viel het stil als Van de Zandschulp met zijn harde klappen Norrie van links naar rechts over de baan stuurde. ‘Ik sta er fris bij en beweeg en serveer goed.’ Van de Zandschulp stond geen enkele breekkans toe en sloeg zelf al vroeg in de eerste set toe. Ook in de tweede set brak hij de Brit al in de eerste servicegame. De tennisser uit Veenendaal wisselde harde klappen af met gevoelige dropshots en durfde aanvallend te spelen. Op zijn eigen service haalde de partij overtuigend binnen en trok de stand met Groot-Brittannië gelijk. Eerder op de dag wist Tallon Griekspoor niet te verrassen tegen Daniel Evans. De nummer 48 van de wereld verloor in twee sets van de mondiale nummer 25. Griekspoor was grote delen gelijk aan zijn Britse opponent, maar moest op de belangrijke punten toch zijn meerdere erkennen. ‘Ik denk dat zowel hij als ik goed speelde’, zei de 26-jarige Nederlander op de persconferentie. Op de trage hardcourtbaan - ‘Eén van de traagste banen waar ik ooit op heb gespeeld’ - werd Griekspoor een paar keer geklopt zodra hij naar het net kwam. ‘Ik moest naar voren tennissen, anders blijf je oneindig rally’s spelen. Dat is sowieso niet mijn spel.’ De Nederlander had geen antwoord op de zuivere passing van Evans, die weinig fouten maakte. De nederlaag in de eerste van drie partijen tegen Groot-Brittannië had geen verstrekkende gevolgen omdat zowel Van de Zandschulp en dubbelspecialisten Koolhof en Middelkoop hun wedstrijden wel wisten te winnen. In een even enerverende als spectaculaire dubbelpartij rekenden Koolhof en Middelkoop na drie uur af met Murray en Joe Salisbury. In de tiebreak van de tweede set miste Nederland nog een matchpoint, maar in de derde set trokken de Nederlanders de partij overtuigend naar zich toe, waarna de Britse fans tegen middernacht teleurgesteld huiswaarts keerden en op de baan een Nederlands feest losbarstte.||https://www.volkskrant.nl/sport/nederlandse-tennissers-al-verzekerd-van-finaleweek-davis-cup-na-verrassende-zege-op-britten~b40e9776/
2022-09-16||Ouderenzorg overstag, alleen huisartsen ondertekenen zorgakkoord niet ||De leden waren maandag nog tegen het IZA, vooral omdat zij er niet op vertrouwden dat de zorgverzekeraars de afspraken in het akkoord zouden nakomen. Actiz eiste daarop duidelijkere garanties en randvoorwaarden. Deze week zijn er veel extra gesprekken geweest tussen overheid, zorgverzekeraars en andere zorgpartijen. Ook de ziekenhuizen, verenigd in de NVZ, en de verpleegkundigen, vertegenwoordigd door V&VN, schaarden zich achter het akkoord. Eerder lieten ze nog weten hun handtekening af te laten hangen van het besluit van de ouderenzorg en de huisartsen. Er was het kabinet alles aan gelegen om vrijdag tot een definitief akkoord te komen om alle plannen op Prinsjesdag (aanstaande dinsdag) officieel te kunnen presenteren. Conny Helder, minister van Langdurige Zorg, stuurde donderdag dan ook een brief aan de leden van Actiz met de extra garanties. Zo is er volgend jaar ruim 0,5 miljard euro meer beschikbaar dan er dit jaar werd uitgegeven aan de wijkverpleging. Zorgverzekeraars hebben toegezegd al dit jaar volgens de afspraken uit het IZA zorg te zullen inkopen, en verwachten daardoor 250 miljoen euro extra in de wijkverpleging te steken. De toezeggingen deden de leden van Actiz ertoe besluiten toch in te stemmen. Wel volgt in december een evaluatie of de zorgverzekeraars zich daadwerkelijk aan hun inkoopvoornemens hebben gehouden. Het besluit van Actiz verhoogde de druk op de huisartsen om ook in te stemmen met het akkoord. Zij ontvingen donderdag een brief van minister Kuipers (Volksgezondheid). Echt nieuwe garanties kon hij de huisartsen daarin niet geven. De huisartsen hielden daarom voet bij stuk: ook vrijdag wilden zij niet verder praten over het akkoord. Afgelopen maandag zeiden de huisartsen nieuwe tarieven voor de avond-, nacht- en weekendzorg én de contracten van de zorgverzekeraars te willen afwachten om te zien of de beloofde verandering echt wordt geleverd. Pas in december zouden de huisartsen dan willen bekijken of ze alsnog met het IZA willen instemmen. Het is nu de vraag wat de weigering van de huisartsen voor de ondertekening van het IZA zal betekenen. De LHV is de enige grote partij die nog niet wil ondertekenen. Het gedoe zal ook z’n weerslag hebben op de toch al gebrouilleerde relatie tussen de huisartsen en het ministerie van VWS. Ook tijdens de coronacrisis lagen ze regelmatig met elkaar in de clinch over de rol van de huisartsen tijdens de vaccinatiecampagne, en de financiering daarvan. En op 1 juli zette Ernst Kuipers kwaad bloed bij de huisartsen door niet op te komen dagen bij hun grote demonstratie op het Malieveld.||https://www.volkskrant.nl/nieuws-achtergrond/ouderenzorg-overstag-alleen-huisartsen-ondertekenen-zorgakkoord-niet~bd603b7a/
2022-09-16||Staakt-het-vuren tussen Kirgizië en Tadzjikistan houdt geen stand, ‘veel militairen omgekomen’||Het komt regelmatig tot gevechten tussen de twee voormalige Sovjet-staten. De vorige grootschalige escalatie vond plaats in april vorig jaar. De directe aanleiding daarvoor was onenigheid over een waterreservoir in een rivier die door beide landen stroomt. Het gebied waar het reservoir ligt, wordt door beide landen geclaimd. De Tadzjieken hadden daar tot onvrede van Kirgiziërs camera’s opgehangen. Bij de gevechten kwamen in totaal 55 mensen om. Veertigduizend Kirgiziërs moesten hun huis verlaten. De aanleiding voor het opnieuw oplaaien van het conflict eerder deze week is onduidelijk. Beide kanten beschuldigen de ander ervan begonnen te zijn met beschietingen, onder meer met tanks en mortieren. Dat leidde tot de dood van zeker 24 mensen, onder wie een 15-jarig meisje, zegt Kirgizië. Onduidelijk is hoeveel burgers het betreft. Het hoofd van de Kirgizische nationale veiligheidsraad had het tegen het Russische persbureau Ria eerder over ‘veel militaire slachtoffers’, zonder daarbij een concreet aantal te noemen. Er leek een einde aan de beschietingen te komen toen de presidenten van de landen, die in Oezbekistan zijn voor een vergadering met de Shanghai Cooperation Organisation (SCO), een staakt-het-vuren afspraken. Dat ging om 4 uur vrijdagmiddag in, maar werd vrijwel direct geschonden. Vervolgens besloten de autoriteiten in de Kirgizische regio Batken over te gaan tot evacuatie van 120 duizend mensen. In Batken liggen verschillende Tadzjiekse exclaves. De lappendeken die het grensgebied tussen de twee landen kenmerkt is een erfenis uit de Sovjet-tijd, toen Moskou het gebied wilde verdelen over verschillende etnische groepen die dicht in elkaars buurt woonden. Beide landen onderhouden over het algemeen goede relaties met Rusland, dat heeft opgeroepen de gevechten te staken. Het is echter de vraag in hoeverre Moskou een bemiddelende rol kan spelen, door de eigen verwikkeling in de oorlog in Oekraïne. Daarnaast ligt Ruslands aandacht ook bij het opnieuw opgelaaide conflict tussen Armenië en Azerbeidzjan om de regio Nagorno-Karabach.||https://www.volkskrant.nl/nieuws-achtergrond/staakt-het-vuren-tussen-kirgizie-en-tadzjikistan-houdt-geen-stand-veel-militairen-omgekomen~b3662a96/
2022-09-16||Libanese banken kondigen tijdelijke sluiting aan na golf overvallen door wanhopige burgers||Op vrijdag vonden vijf bankovervallen plaats, drie in de hoofdstad Beiroet en twee in het zuiden van het land. In de vroege ochtend vielen een 50-jarige man en zijn zoon een filiaal van de Byblos Bank in de zuidelijke plaats Ghazieh binnen. De man bedreigde de bankmedewerkers met een wapen, dat achteraf nep bleek te zijn. Volgens lokale media ontving hij 20 duizend dollar voor hij zichzelf overgaf aan de politie. Enkele uren later vonden vergelijkbare incidenten plaats bij drie banken in Beiroet. Een van de overvallers werd aangemoedigd door een grote menigte op straat. Volgens hen is de man een handelaar die zijn schulden moet afbetalen. ‘Wat moet hij doen? Moet hij naar de gevangenis omdat mensen geld van hem eisen, terwijl hij geld op de bank heeft staan? Hij heeft gelijk’, zei een toeschouwer tegen Al Jazeera. In de zuidelijke plaats Shhiim is een gijzeling op het moment van schrijven nog bezig. Een gepensioneerde militair bestormde daar een bank en gijzelde zes aanwezigen. Onder hen bevindt zich de directeur van de bank, die de overvaller 100 duizend dollar bood. Volgens ooggetuigen eist de gewapende man 200 duizend dollar. Er zouden schoten zijn gelost. Als sinds 2019, toen de Libanese staat failliet ging, kunnen mensen niet of nauwelijks bij hun spaargeld. In een klap was de Libanese pond nauwelijks nog iets waard. Banktegoeden werden bevroren en de Libanese middenklasse verviel in armoede. Sindsdien kunnen mensen alleen nog zeer beperkte bedragen opnemen en dat tegen een heel slechte, verplichte wisselkoers. De zware economische crisis houdt Libanon nog altijd in zijn greep. Inmiddels heeft meer dan 80 procent van de bevolking moeite om te betalen voor eten en gezondheidszorg. Het geduld is op. Mensen eisen dat ze het geld van hun dollarrekeningen ook in dollars op kunnen nemen en grijpen daarbij nu steeds vaker naar (speelgoed)wapens. Het begon vorige maand, toen de 42-jarige Bassam al-Sheikh Hussein een dag lang bankmedewerkers onder schot hield in een uiterste poging om bij zijn spaargeld te komen. Dat geld had hij hard nodig om de ziekenhuisrekening van zijn vader te betalen. Hoewel Husseins actie mislukte, werd die door veel Libanezen gezien als heldendaad. Een jonge Libanese vrouw volgde afgelopen woensdag Husseins voorbeeld. Gewapend met een speelgoedpistool stormde ze een bank in Beiroet binnen en eiste 13 duizend dollar van haar rekening om de kankerbehandeling van haar zus te kunnen betalen. De vrouw verliet de bank met het gewenste bedrag. Tot nu toe is ze nog niet aangehouden. Enkele uren later beroofde een man een bank aan de andere kant van de hoofdstad. En vrijdagochtend was het vijf keer raak. Daarmee lijkt er een ware trend te zijn ontstaan van wanhopige mensen die met geweld hun spaargeld opeisen. De overvallers, die allen geen strafblad hebben, kunnen daarbij rekenen op steun van het grootste deel van de bevolking. Een groep boze spaarders die zich de Verontwaardigden Vereniging noemt, heeft de banken de oorlog verklaard en belooft dat er nog veel meer van dit soort overvallen zullen volgen. In een reactie op de onrust hield minister van Binnenlandse Zaken Bassam Mawlawi vrijdag een spoedvergadering ‘om de nodige veiligheidsmaatregelen te nemen’. Vanaf maandag blijven de banken in elk geval voor drie dagen gesloten, zo kondigde de Libanese Vereniging voor Banken aan. De spaardersvereniging denkt dat die banksluiting juist in het voordeel van de bevolking kan werken. Misschien voelen politici eindelijk de urgentie om tot een oplossing te komen als ze zelf ook niet meer bij hun geld kunnen, is de gedachte. Maar op dit moment lijkt politieke daadkracht nog ver weg. Een zitting van het Libanese parlement over de begroting dit jaar werd vrijdagmiddag geschorst, nadat te veel parlementsleden waren weggelopen uit onvrede over de ‘chaotische discussies’. Geen begroting betekent geen geld van het Internationaal Monetair Fonds (IMF), dat broodnodig is om de economische crisis te verlichten.||https://www.volkskrant.nl/nieuws-achtergrond/libanese-banken-kondigen-tijdelijke-sluiting-aan-na-golf-overvallen-door-wanhopige-burgers~b762d6a9d/
2022-09-16||Ga anders eens met de poten in het bluswater staan||De scheidend topman van Schiphol lijkt me er een voorbeeld van. Van een bestuurder die te weinig gevoel heeft met het primaire proces waaraan hij leiding moet geven. De topambtenaren van minister Franc Weerwind voor Rechtsbescherming ook. Zij schreven immers de Kamerbrief die door uitvoerders en toezichthouders in de jeugdbescherming gehekeld werd, zodat hun minister deze week in de Kamer moest toegeven het ook niet meer te weten: ‘Ik breek daar mijn hoofd over en heb er geen passend antwoord op.’ Bestuurders en stafmensen (onder wie beleidsambtenaren), is mijn stelling, zouden een dag per week moeten werken in het primaire proces van hun werkveld. Baas van Schiphol? Dan ook eens een dagje koffers sjouwen; beveiliging doen; het grondpersoneel bijstaan bij het inchecken. Hoge ambtenaar op het ministerie van Justitie en Veiligheid en verantwoordelijk voor jeugdbescherming? Dan ook een dag de tas dragen van de kinderrechter, op pad met de gezinsvoogd en meewerken in het opvanghuis. Onderwijsbestuurder? Voor de klas! Bestuurder van een zorgverzekeraar? Meelopen met de huisarts, de wijkzorg, de afdeling radiologie in het ziekenhuis. Enzovoort. Waarom? Vooral omdat werken in het primaire proces kennis en inzicht oplevert die moeilijk op een andere manier verkregen kunnen worden. Omdat het abstracte concreet wordt in de beroepspraktijk. Omdat je er kunt zien hoe goedbedoelde, slim bedachte en goed doorgerekende beleidsmaatregelen in de praktijk uitwerken. Hoe ermee geworsteld wordt, hoe er omheen gewerkt wordt, hoe ze worden uitgevoerd op een manier die je van tevoren nooit had kunnen bedenken. Welke (door jou) onbedoelde gevolgen de besluiten hebben. En bovendien: omdat het meewerken in de praktijk (nog meer) respect oproept voor de mensen die het werk doen. Voor hun vaardigheden, voor de zwaarte van het werk. Deze gedachte – ga toch een dag per week in de praktijk aan de slag – drong zich deze week óók op vanwege de zorg. Onder meer de huisartsen weigerden deze week het ‘integraal zorgakkoord’ van zorgminister Ernst Kuipers te accorderen omdat ze geen vertrouwen hebben in de uitvoering van alle mooie woorden die erin staan opgeschreven. Praatjes vullen geen gaatjes. In de zorg, óók de huisartsenzorg, besteden werkenden zo’n 40 procent van hun werktijd aan administratie. Bij een vijfdaagse werkweek gaan er dus twee op aan administreren. Dat is een feit, dat niet alleen bij zorgwerkers maar ook bij alle zorgbestuurders, ambtenaren en stafdiensten algemeen bekend is. Veranderen doet het nochtans niet. Het overbruggen van de kenniskloof tussen ‘weten’ en ‘ervaren’ lijkt me hier zeer behulpzaam. Hoelang zou het duren voor de meewerkende zorgverzekeringsbestuurder tegen de huisarts zegt: ‘Maar dokter, dit is toch van de zotte?’ Eén meewerkdag? Twee dan? Drie misschien, voor de zeer langzaam lerenden? Als bestuurders en beleidsmakers wekelijks (óók) ervaringskennis opdoen in het primaire proces worden ze beter in hun werk: weloverwogen besluiten nemen over hun organisatie of in hun werkveld. De crux zit ’m in dat ‘weloverwogen’, want in de weging telt nu ook praktijkervaring mee. En nee, dit is geen panacee, geen middel dat alle bestuurlijke kwalen geneest. Maar ik denk dat Dick Benschop, Franc Weerwind en Ernst Kuipers een betere werkweek zouden hebben gehad als ze tijdig een koffer hadden gesjouwd, met de gezinscoach op pad waren geweest respectievelijk een dag of wat met een huisarts waren meegelopen.||https://www.volkskrant.nl/economie/ga-anders-eens-met-de-poten-in-het-bluswater-staan~bfc77910/
2022-09-16||De deal met Sywert van Lienden moest er komen, hoe dan ook||Minister Hugo de Jonge van VWS hield een jaar lang vol dat hij geen bemoeienis had gehad met de deal van 100,8 miljoen met Sywert van Lienden. ‘Niet mijn portefeuille’, luidde steeds het antwoord op vragen naar de monsterorder voor zijn toenmalige partijgenoot. Het Deloitte-rapport over de mondkapjesaffaire, dat vrijdag na zo’n vijftien maanden onderzoek dan eindelijk verscheen, laat een ander beeld zien. De Jonge wordt in het rapport bijna even vaak genoemd als de destijds wél verantwoordelijke minister Martin van Rijn (Medische Zorg). De assistent van De Jonge, Bart van den Brink – niet voor niets heeft hij de titel functionaris 1 VWS gekregen – duikt ook nog eens voortdurend op in het lijvige rapport. De kiem van de affaire ligt al in maart als Van Lienden zich voor het eerst meldt als de man die belangeloos mondkapjes naar Nederland gaat halen. En de tijdlijn van Deloitte in het rapport is onverbiddelijk: het eerste politieke contact dat Van Lienden heeft over zijn mondkapjeshandel, is op 20 maart met de assistent van De Jonge. Die doet voor Van Lienden binnen VWS even navraag over de distributie van mondkapjes. Het lijkt een klein gebaar, maar niet in de wereld van Sywert van Lienden. De dan nog gemeenteambtenaar gaat meteen pronken met zijn contact met de politiek assistent van De Jonge. ‘Team Hugo de Jonge lijkt positief’, appt hij aan toenmalig CDA-Kamerlid Pieter Omtzigt, die zich ook volop gaat inzetten voor het initiatief. Tegenover een hoge functionaris van KLM zegt Van Lienden: ‘Vanavond heb ik ook contact gehad met de staf van minister VWS.’ Een dag later doet hij alsof hij advies krijgt van de assistent van De Jonge. ‘Het rapport laat zien dat betrokkenen van RGA (het bedrijf van Van Lienden, red.) forse druk – via publieke opinie, social media en politieke ingangen – op VWS uitoefenden’, concludeert minister Conny Helder (Medische Zorg) in haar begeleidende brief. Uit het rapport van Deloitte blijkt dat De Jonge een van zijn belangrijkste drukmiddelen was. De Jonge wil op 22 maart dat zijn assistent even gaat ‘schakelen’ met een andere ambtenaar van VWS over Van Lienden. Ook geeft de CDA-minister in die tijd de opdracht aan Mark Frequin, de VWS-ambtenaar die de deal uiteindelijk zal sluiten, om te gaan ‘knuffelen met Sywert’. ‘Heb ik bijna een dagtaak aan’, rapporteert de ambtenaar op 25 maart, al zegt De Jonge tegen Deloitte dat hij zich ‘niet meer precies’ kan herinneren wanneer hij de ambtenaar tot knuffelen heeft aangezet. In maart lopen de pogingen om samen te werken met Van Lienden nog spaak. Binnen inkooporganisatie LCH, die de aanschaf van beschermingsmiddelen coördineert en organiseert, wordt de CDA’er gewantrouwd en buiten de deur gezet. In de politieke top blijven er daarna zorgen. Van Lienden uit zware kritiek op de overheidsaanpak. Daarnaast lijkt hij met zijn Hulptroepen Alliantie te gaan concurreren met het LCH. Als Van Lienden op 10 april weer zijn onvrede spuit, komen De Jonge en zijn assistent opnieuw in actie. Dit keer wordt weer een andere topambtenaar ingeschakeld om te gaan praten met Van Lienden, Bas van den Dungen, de secretaris-generaal van Financiën. Andere ambtenaren moeten vervolgens morrend aan de slag in het paasweekend om gesprekken met Van Lienden voor te bereiden. Als Van den Dungen meldt dat er gewerkt wordt aan een samenwerking, reageert De Jonge enthousiast: ‘Hoop echt dat het lukt.’ Tegen Deloitte zegt de CDA’er dat hij daarmee doelde op het voorkomen van een concurrerende organisatie voor het LCH, niet op een mogelijke deal voor Van Lienden, die binnen het ministerie het etiket ‘politiek zeer gevoelig’ meekrijgt. De druk vanuit het ministerie op inkooporganisatie LCH neemt daarna enorm toe, ook al is er bij de inkooporganisatie robuust verzet tegen een ‘onnodige’ deal met Van Lienden. Eén medewerker stapt zelfs op uit protest vanwege het toekennen van een deal van 100 miljoen 'zonder enige checks'. De order voor Van Lienden zal de enige zijn in de hele coronacrisis die ‘onder bezwaar’ van de LCH-top wordt getekend. Van Lienden profiteert van de hectiek en zaait verwarring over zijn bedoelingen. Richting de politieke top blijft hij zich voordoen als de weldoener achter de Hulptroepen Alliantie, waardoor er daar geen alarmbellen afgaan. De twee ambtenaren die de deal sluiten, Frequin en zijn assistent, lijken alleen maar gefocust op het neutraliseren van de kritische Van Lienden. Zij weten wél dat de mediapersoonlijkheid commerciële motieven heeft en winst gaat maken, maar vinden het geen probleem. Frequin laat uiteindelijk tevreden weten aan De Jonge dat Van Lienden binnenboord is. Missie voltooid. Details blijven achterwege. Na een onthulling van de Volkskrant op 15 mei 2021 blijkt dat de samenleving er wel een probleem mee heeft dat Van Lienden miljoenen heeft verdiend aan mondkapjes, terwijl hij altijd beweerde ‘om niet’ te werken voor de ‘helden van de zorg’. De Jonge laat vrijwel meteen weten dat hij ‘geen betrokkenheid’ had met de deal. Minister Helder ziet inmiddels wel in dat de commerciële deal met Van Lienden moreel gezien niet door de beugel kon. Ze concludeert dat de mediapersoonlijkheid en zijn compagnons ‘bewust gebruikmaakten van de kennis en ‘goedheid’ van betrokken non-profit partijen’ om winst te maken.||https://www.volkskrant.nl/nieuws-achtergrond/de-deal-met-sywert-van-lienden-moest-er-komen-hoe-dan-ook~bc782b4b/
2022-09-16||Kabinet worstelt met noodplan voor burgers die lijden onder energiecrisis||‘Het kan niet zo zijn dat energiebedrijven mensen afsluiten vanwege betalingsproblemen’, verkondigde minister Jetten (Klimaat en Energie) deze week bij Op1. Daarmee deed hij een dure belofte, want de consequentie is dat het kabinet opnieuw de portemonnee moet trekken. Als energieleveranciers wanbetalende klanten niet van gas en elektriciteit mogen afsluiten, lijden ze grote verliezen. Dan zijn de winsten die sommige nu maken snel verdampt. Dus zegt de sector tegen het kabinet: allemaal leuk en aardig, maar mogen wij dan even vangen? Koopkrachtplaatjes gaan dit jaar minder lang mee dan een softijsje in de zomerzon. Tussen oktober en juli nam de regering à raison van bijna 7 miljard euro maatregelen om burgers te beschermen tegen de stijgende gasprijzen. Een paar weken geleden stelde de coalitie met stoom en kokend water een nieuw koopkrachtreddend maatregelenpakket samen van naar verluidt minstens 15 miljard euro. De details volgen op Prinsjesdag, maar nog voor de presentatie concludeert het kabinet al dat het niet genoeg is. Voor honderdduizenden huishoudens dreigen deze winter acute betalingsproblemen, tenzij de overheid nog meer geld uittrekt voor energienoodhulp. Dat het kabinet dit zal doen, is zeker. Het lenigen van de financiële nood onder energiearmen heeft de allerhoogste prioriteit. Volgens ingewijden komt er waarschijnlijk een noodfonds voor energieverbruikers met grote betalingsachterstanden. Hoeveel de energiesector zelf aan dat fonds zal bijdragen moet het kabinet nog uitonderhandelen, maar de verwachtingen zijn laag. Hoewel grote partijen als Vattenfall, Essent en Eneco vet op de botten hebben, geldt dat niet voor de stuk of veertig kleine leveranciers. Om een reeks faillissementen in de sector te voorkomen, moet het kabinet waarschijnlijk een kredietlijn openen voor energiebedrijven in nood. Alleen onder die voorwaarde kunnen aanbieders gas en stroom blijven leveren aan klanten die niet betalen. De overheid neemt dan het wanbetalingsrisico over. Het kabinet moet ook beslissen welke burgers straks een beroep kunnen doen op het noodfonds, en of die mensen op volledige kwijtschelding van hun energienota kunnen rekenen. Een dilemma is het ‘morele risico’ van kwijtschelding. Calculerende burgers betalen hun energierekening misschien expres niet meer, terwijl ze dat wel kunnen. Om fraude tegen te gaan zou de Belastingdienst inkomensgegevens aan de energiebedrijven moeten verstrekken, opdat die de betalingscapaciteit van hun klanten kunnen controleren. Maar dat stuit niet alleen op privacybezwaren; daar hebben Belastingdienst en energiebedrijven ook de mankracht niet voor. Uitvoeringstechnisch is degelijke fraudebestrijding waarschijnlijk niet haalbaar, zeggen betrokkenen. Een alternatief is dat consumenten-in-nood een coulante betalingsregeling krijgen, waarbij ze de energieschuld heel traag mogen aflossen. Ook dan moet de overheid via het noodfonds garant staan (of leningen verstrekken) voor de openstaande schulden, om te voorkomen dat energiebedrijven omvallen. Het nadeel van een betalingsregeling is dat de armste huishoudens daar waarschijnlijk niet mee geholpen zijn, omdat ze überhaupt geen hogere lasten kunnen dragen. Voor volgend jaar overweegt het kabinet een prijsplafond in te stellen (eerder is niet uitvoerbaar). Daarvoor worden verschillende varianten bekeken. Het kabinet zou kunnen verordonneren dat energieleveranciers een maximumbedrag per kuub aardgas en kilowattuur elektriciteit bij hun klanten in rekening mogen brengen, ongeacht de marktprijs. Als de inkoopprijs van de energiebedrijven hoger is dan het bedrag dat ze mogen doorberekenen, moet de overheid het verschil vergoeden. De overheid schrijft hiermee feitelijk een blanco cheque uit. De kosten voor de schatkist kunnen in de tientallen miljarden euro’s lopen als de gasprijs hoog blijft en deze maatregel voor alle Nederlandse huishoudens gaat gelden. Ook dit is weer een dilemma voor het kabinet: als elk huishouden compensatie krijgt, profiteren daar ook mensen van die geen hulp nodig hebben. Maar het selecteren van specifieke doelgroepen maakt elke regeling complex en minder goed uitvoerbaar. PvdA en GroenLinks hebben een prijsplafond voorgesteld dat gerelateerd is aan het energieverbruik. In die variant betalen consumenten een laag, vast tarief voor het eerste x-aantal kuub gas en kilowattuur stroom dat ze per jaar verbruiken. Voor het verbruik daarboven betalen ze de marktprijs. In deze variant blijft er een financiële prikkel om energie te besparen, mits de overheid het verbruiksvolume dat onder het lage tarief valt niet te hoog vaststelt. Alleen: dát zou weer een probleem zijn voor arme huishoudens in een slecht geïsoleerde woning. Zij hebben een hoog energieverbruik en zouden dan deels het hoge tarief moeten betalen, terwijl welvarende huizenbezitters die flink geïnvesteerd hebben in zonnepanelen en isolatie dat niet hoeven. De ideale oplossing bestaat niet, zoveel is inmiddels duidelijk. Het kabinet moet zich een weg banen door een woud van dilemma’s, waarbij aan elk voordeel een nadeel kleeft.||https://www.volkskrant.nl/nieuws-achtergrond/kabinet-worstelt-met-noodplan-voor-burgers-die-lijden-onder-energiecrisis~bea111dc/
2022-09-16||‘Glazen kooien’ voor verdachten aanslagen Brussel moeten weg, zegt rechter||De rechtszaak vindt plaats in het voormalige hoofdkantoor van de Navo in Brussel. Voor elk van de negen verdachten is een box geconstrueerd, met aan één zijde kogelwerend glas. Uit veiligheidsoverwegingen, zo luidde de officiële verklaring. De verdachten kunnen via een spreekgat en een intercom communiceren met hun advocaat. Waar de voorbereidende zitting van afgelopen maandag een formaliteit had moeten zijn, werd het een gespannen discussie over het Europees Verdrag voor de Rechten van de Mens (EVRM). De advocaten van de verdachten brachten in dat de boxen niet in lijn waren met artikel 3 en 6 van het verdrag. Artikel 3 verbiedt een onmenselijke en vernederende behandeling, artikel 6 waarborgt het recht op een eerlijk proces. Door de boxen, die lijken op cellen, zou het beeld kunnen ontstaan dat de verdachten al schuldig zijn, vonden de advocaten. Het assisenhof in België maakt gebruik van juryrechtspraak. ‘Wat moet de jury denken van mensen die blijkbaar zo gevaarlijk zijn dat ze in kooien worden opgesloten?’, bracht één van de advocaten maandag in. Voorzitter van het hof Laurence Massart oordeelde vandaag in het voordeel van de verdachten, maar verwierp daarbij dat er sprake was van een schending van artikel 3. De boxen zijn niet ‘mensonterend’ maar ontnemen de verdachten volgens de voorzitter wel het recht op een eerlijk proces. Het volgen van hun eigen rechtszaak wordt bemoeilijkt doordat de verdachten min of meer zijn afgesloten van de rest van de rechtszaal. De voorzitter ging ook mee in het argument dat de verdachten niet makkelijk genoeg met hun advocaten kunnen communiceren. De federale overheidsdienst Justitie moet nu een oplossing zien te vinden, voor 10 oktober. Dan wordt de jury geselecteerd. Massart suggereerde één grote box te maken, waarin alle verdachten zitten, met grotere openingen waardoorheen de advocaten kunnen overleggen met hun cliënten. Bij het proces rond de aanslagen in Parijs in 2015 was daar ook sprake van. Eén van de veroordeelden uit dat proces staat nu ook terecht in Brussel: Salah Abdeslam. Hij is in Frankrijk al tot levenslang veroordeeld. Na de rechtszaak in België zal hij in Frankrijk zijn straf moeten uitzitten. Bij de aanslagen op 22 maart 2016 op luchthaven Zaventem en op metrostation Maalbeek kwamen 32 mensen om het leven en raakten er meer dan driehonderd gewond.||https://www.volkskrant.nl/nieuws-achtergrond/glazen-kooien-voor-verdachten-aanslagen-brussel-moeten-weg-zegt-rechter~b4c53217/
2022-09-16||Rond het ‘massagraf’ in Izjoem overtreft de geur van de doden die van de dennen||De regen klettert vrijdag op de lijkzakken die klaarliggen om te worden gevuld. Tussen de dennenbomen bij het deze week heroverde Izjoem zijn tientallen mensen met scheppen en ­gereedschap in de weer om de eerste van de 440 lichamen, die hier het ­afgelopen half jaar door de Russische bezetters zijn begraven, uit de grond te halen. Daartussen zitten forensisch specialisten en onderzoekers van oorlogsmisdaden. Daaromheen lopen zeker honderd journalisten, van wie er ­velen met bussen van het Oekraïense ministerie van Defensie hiernaartoe zijn gebracht. Een dag eerder was al aangekondigd dat er een ‘massagraf’ gevonden zou zijn bij Izjoem, een van de heftigst gebombardeerde steden van Oekraïne. ‘Boetsja, Marioepol en nu helaas Izjoem’, zei president Volodymyr Zelensky, die de lugubere vondst ­bekendmaakte. ‘Rusland laat overal de dood achter.’ Zelensky, die woensdag nog de stad in de provincie Charkiv had bezocht, zei dat Moskou ter verantwoording moet worden geroepen. De Mensenrechtenraad van de VN stuurt onderzoekers naar het ­gebied, waar de geur van de dood die van de dennen overtreft. Toch is ‘massagraf’ niet het juiste woord. Bijna alle doden liggen anoniem maar individueel begraven, met een kruis met een nummer erop en een hoopje aarde op het graf. Ook de suggestie dat de graven ‘gevonden’ zijn en dus verstopt waren, lijkt niet helemaal juist. Het geïmproviseerde kerkhof bevindt zich direct naast het bestaande kerkhof. Wel lijkt de aanwezigheid van onderzoekers van oorlogsmisdaden terecht. In één graf zijn wel degelijk meerdere lichamen gevonden (zeventien, waarschijnlijk van soldaten). Bij sommige lijken zijn de handen op de rug gebonden. Volgens een hoge onderzoeker van de politie in de ­regio, Sergej Bolvinov, is uit de eerste opgravingen duidelijk geworden dat zich onder de slachtoffers doodgeschoten burgers bevinden. In Izjoem zelf doen veel verhalen de ronde over verdwenen inwoners. Die zouden hier gevonden kunnen worden. Maar Izjoem is vooralsnog van een andere orde dan Boetsja, waar in april massagraven werden gevonden met bijna driehonderd vermoorde burgers. Izjoem werd vorige week bevrijd bij het grote offensief van het Oekraïense leger in de regio Charkiv. De strategische stad werd in april zwaar beschoten door de Russische artillerie. Na de Russische inname werd Izjoem ­gebruikt als een belangrijke bevoorradingspost voor het bezettingsleger in het oosten van Oekraïne. Volgens een bewoner zouden zich in het massagraf ook de tientallen slachtoffers bevinden, onder wie kinderen, van een Russische luchtaanval waarbij een flat werd geraakt. De ­bewoner zegt geholpen te hebben bij het bergen van de doden.||https://www.volkskrant.nl/nieuws-achtergrond/rond-het-massagraf-in-izjoem-overtreft-de-geur-van-de-doden-die-van-de-dennen~b1b2e9d1/
2022-09-16||Liever bekommeren we ons om de lievelingshondjes van een overleden koningin||‘Geen denken aan, juf!’, briest Jip. ‘Weet u wel hoeveel onschuldige mensen die barbaren hebben vermoord? Alleen al 35 miljoen in India. En al het geld dat ze daar hebben gestolen.’ Zijn ogen spuwen vuur. ‘Dan moet ik hun taal spreken? Echt niet!’ Jip, de professor in mijn groep 7, is pas tien lentes jong. Van de wereld weet hij alles. ‘Ik ben veganist en mijn lievelingsvakken zijn antropologie, filosofie en geschiedenis’, vertelde hij bij onze kennismaking aan het begin van het schooljaar. Zijn belangrijkste levensdoel: de wereld beter maken. De jongensversie van Greta Thunberg. Maar Engels leren wil hij niet. ‘Ik haat die onderdrukkers’, zei hij fel toen deze week in het Jeugdjournaal uitgebreid werd stilgestaan bij de dood van koningin Elizabeth. ‘Na de dood van mijn oma stonden er toch ook geen mensen langs te kant te huilen met een Paddingtonbeertje in hun hand? En zij was al 98.’ Jip schudde zijn hoofd. ‘Oude mensen gaan nu eenmaal dood, juf. Dat hoort bij het leven. Waarom al die heisa?’ Ja, waarom al die heisa? Dat vraag ik me ook al de hele week af. Natuurlijk, het Verenigd Koninkrijk is een invloedrijk land en zeventig jaar op de troon is een lange tijd. Toch, dat Elizabeth zo lang leefde kun je moeilijk zien als haar eigen verdienste. Bovendien worden rijke mensen ook nog eens ouder dan arme mensen. Zeker als je in Buckingham Palace woont. Geen zorgen over het niet kunnen betalen van je energierekening. Of angst voor een lege huishoudportemonnee aan het einde van de maand. Over een dak boven haar hoofd hoefde deze royal al helemaal niet wakker te liggen. Huizen genoeg. Nu zal de meest verfilmde koningin ter wereld best gevoel voor humor hebben gehad en een groot plichtsbesef, maar er leven op onze aardbol zoveel oude mensen die zich tot hun dood uit de naad werken. Onder veel minder gunstige omstandigheden. Dus waarom die ‘over-de-doden-niets-dan-goed-nieuwsshow’? Dat ze eindeloos de hand boven het hoofd hield van haar lievelingszoon Andrew – een graag geziene gast in de jonge-meisjes-harem van Epstein – vraagt op zijn minst om relativering van haar verdiensten, in plaats van blinde koninginverheerlijking. Net als het uitblijven van excuses en herstelbetalingen aan voormalige Britse koloniën. Maar nee, ‘Kom niet aan onze Queen!’ Zorgwekkende arrestaties van vreedzame betogers met onschuldige teksten als ‘Not my king’ en ‘Abolish the monarchy’ doodden het schaarse tegengeluid. Zelfs Lubach heeft het geweten. Humor is het exclusieve domein van de Engelsen. In een ingezonden brief schrijft een Volkskrantlezer terecht dat het laten zien van al dat nieuws over de Queen, ook het niet laten zien van ander nieuws is. Nieuws dat zo pijnlijk is dat we ons liever bekommeren om het wel en wee van de lievelingshondjes van een overleden Britse koningin, dan om vijfhonderd alleenstaande asielzoekers zonder opvangplek, tienduizenden kwetsbare kinderen in nood door een falende jeugdbescherming en 1,3 miljoen mensen die onder de armoedegrens leven, waaronder ruim driehonderdduizend kinderen. ‘Welke taal wil je dan wel spreken?’, vraag ik Jip als hij weer wat bedaard is. ‘Duits Juf, dat is de taal van de wetenschap. En Nederlands natuurlijk!’ Ik glimlach. Tijd voor een lesje geschiedenis aanstaande woensdag als het – na deze roerige koninginneweek – Prinsjesdag is geweest, en Jip hoort waarom de Gouden Koets van ons eigen koningshuis in de stalling bleef.||https://www.volkskrant.nl/columns-opinie/liever-bekommeren-we-ons-om-de-lievelingshondjes-van-een-overleden-koningin~b3535537/
2022-09-16||Nederland zet komende decennia groot in op windenergie van zee||Het was al bekend dat tot 2030 ruim 20 gigawatt vermogen op zee wordt gebouwd. Daar komt in de daaropvolgende decennia dus nog 50 gigawatt bij. Al die groene stroom is nodig om Nederlandse industrie, woningen en transport te kunnen verduurzamen, aldus het kabinet vrijdag. De groene elektriciteit van zee wordt onder meer gebruikt voor de productie van groene waterstof, dat als essentiële grondstof wordt gezien voor de chemie, maar dat ook nodig is om bijvoorbeeld echt duurzame kerosine te maken. Om de toevloed van energie in goede banen te leiden, denkt het kabinet aan de ontwikkeling van energieknooppunten op zee. Daarin komen elektriciteitskabels van windparken samen en kan bijvoorbeeld waterstof worden gemaakt, die per pijpleiding of schip naar land wordt gebracht. Die leidingen liggen er al deels omdat ze eerder werden gebruikt door de gas- en olie-industrie. Ook zal een flink deel van de elektriciteit per zeekabel naar land gaan, zoals nu al gebeurt. Het getal van 70 gigawatt was ongeveer volgens verwachting. Deze week werd bekend dat negen landen rond de Noordzee samen 260 gigawatt windvermogen op zee willen bouwen. Nederland neemt hiervan dus een flink deel voor zijn rekening. Dat is mogelijk doordat ons land een relatief grote economische zone in de Noordzee heeft waar parken gebouwd kunnen worden. Minister Jetten voor Klimaat en Energie zegt dat hij ook de andere belangen rond de Noordzee in de gaten houdt. ‘We doen dit met veel oog voor de natuur en andere belangen, zoals voedselproductie, scheepvaart, defensie en kustverdediging.’||https://www.volkskrant.nl/nieuws-achtergrond/nederland-zet-komende-decennia-groot-in-op-windenergie-van-zee~b52840fb/
2022-09-16||Nieuwste zet in Russisch-Europees energieschaakspel: Duitsland stelt Russische raffinaderijen onder curatele||Rosneft Deutschland, de Duitse dochter van het Russische staatsoliebedrijf, komt per direct onder curatele van de Duitse toezichthouder Bundesnetzagentur. Daarmee neemt de Duitse regering het management over van drie raffinaderijen die deels eigendom zijn van Rosneft en samen 12 procent van de Duitse benzine en diesel produceren. ‘Deze verregaande maatregel is onvermijdelijk om de energiezekerheid in ons land te beschermen’, zei bondskanselier Olaf Scholz vrijdag na bekendmaking van het besluit. Saillant detail: afgelopen dinsdag sprak Scholz telefonisch met de Russische president Vladimir Poetin. Op de vraag of hij de Russische leider daarbij had verteld van het plan, was het antwoord van de bondskanselier kort: ‘Nein.’ Duitsland besloot tot de maatregel omdat de bedrijfsvoering van de raffinaderijen in gevaar komt nu steeds meer leveranciers weigeren zaken te doen met Rosneft Deutschland. Banken, verzekeraars, ict-bedrijven en andere leveranciers vrezen dat ze daarmee sancties overtreden. Ook afnemers blijven weg, volgens het Duitse ministerie van Economische Zaken. Vooral de raffinaderij bij Schwedt, de op drie na grootste van Duitsland, baart de regering zorgen. ‘Schwedt’, nabij de Poolse grens, produceert het overgrote deel van de in Noordwest-Duitsland gebruikte benzine en diesel. De raffinaderij is ook goed voor 1.200 banen, en vormt het economisch fundament onder het gelijknamige stadje. De werknemers vrezen al maanden voor hun baan. Scholz beloofde vrijdag 1 miljard euro aan investeringen in de oostelijke regio, waarvan 825 miljoen voor Schwedt. Daarmee moeten ontslagen voorkomen worden. De investeringen zijn bedoeld om aanvoer- en verwerkingsmogelijkheden van olie uit andere bronnen te ontwikkelen. Op de achtergrond van de Duitse curatelestelling speelt het embargo op Russische olie, dat op 1 januari 2023 in werking treedt. Volgens weekblad Der Spiegel vreesde Berlijn dat Rosneft Deutschland dwars zou gaan liggen wanneer haar raffinaderijen de opdracht krijgen olie uit andere landen dan Rusland te verwerken. En die klus is al moeilijk genoeg, met name voor Schwedt: de raffinaderij is het eindpunt van de Druschba-pijpleiding, die voor dat doel is aangelegd en vanuit Rusland de hongerige verwerkers in Schwedt voert. Hoe de Duitse raffinaderijen vanaf 1 januari precies moeten worden voorzien van olie uit andere bronnen, is niet geheel duidelijk. Wat Schwedt betreft wil de regering onder meer inzetten op aanvoer met (Amerikaanse) olietankers naar de Noord-Duitse havenstad Rostock, vanwaar een oudere pijpleiding naar Schwedt loopt. Die pijpleiding kan echter veel minder aanvoeren, en moet vernieuwd worden. Ook olie-aanvoer vanuit de Poolse havenstad Gdansk is een optie. Schwedt is gebouwd op het raffineren van Russische olie. Het is de vraag in hoeverre de raffinaderij in huidige toestand olie uit andere bronnen kan verwerken. De feitelijke nationalisering van Rosneft Deutschland past in een lange serie zetten over en weer tussen de Russen en de Duitsers, waarbij die laatsten ook de belangen van andere EU-staten proberen te beschermen. In dit energieschaakspel sloot, heropende, en hersloot Rusland al meermaals de gaspijpleiding Nord Stream 1 om ‘technische redenen’. Volgens Duitsland zijn dat voorwendselen. De Duitse bondskanselier verscheen zelfs voor de camera’s naast een blinkende gasturbine van Siemens waarvan Rusland zei dat die niet geleverd kon worden. Nu een olie-embargo in zicht komt, haast Duitsland zich om ook de benzine- en dieselvoorziening in het land veilig te stellen.||https://www.volkskrant.nl/nieuws-achtergrond/nieuwste-zet-in-russisch-europees-energieschaakspel-duitsland-stelt-russische-raffinaderijen-onder-curatele~bcf1c1ec/
2022-09-16||Baas van Axel Springer opnieuw onder vuur, Noorse premier verdient zich suf aan gas ||Hij noemde Trump de beste Amerikaanse president van de afgelopen 150 jaar en riep zijn personeel in 2020 per mail op ‘te bidden’ voor diens herverkiezing. Deze mail (‘een grap’ aldus een latere verklaring) was een van de schandaaltjes die topman Mathias Döpfner van de Duitse uitgever Axel Springer afgelopen jaren veroorzaakte. Eerder kwam hij onder vuur nadat hij hoofdredacteur Julian Reichelt van de Duitse schandaalkrant Bild de hand boven het hoofd had gehouden, toen bleek dat die jonge medewerkers had misbruikt. Deze week was het weer raak. Döpfner zou Bild tijdens de coronapandemie hebben aangezet tot het schrijven van belastende verhalen over Adidas, omdat het sportmerk de huur weigerde te betalen van een winkelpand in Berlijn dat in handen was van de Springer-ceo. Over Adidas’ wanbetaling verschenen meer dan twintig artikelen in Bild, terwijl vergelijkbare concerns die hun winkelhuur ook niet voldeden, veel minder aandacht kregen. De topman van Adidas werd onder meer een ‘hebzuchtige kapitalist’ genoemd. Een deel van het publiek keerde zich tegen het sportmerk, dat zich genoodzaakt zag via advertenties (onder meer in Bild) excuses aan te bieden. De Financial Times ontdekte de link tussen verhuurder en uitgever, en publiceerde er deze week over. Springer noemde de suggestie van belangenverstrengeling door FT absurd: ‘Hij (Döpfner, red.) zou met de kennis van nu exact hetzelfde hebben gedaan.’ Noorwegen is dankzij het wegvallen van de Russische aanvoer Europa’s grootste leverancier van aardgas. Prettig om een goede vriend te hebben in tijden van energienood. Maar dankzij de onmetelijk hoge gasprijzen, verdient het land zich suf: in augustus ontving Noorwegen dagelijks ruim een half miljard euro aan gasgeld. Of het niet een tandje minder kan, stelde voorzitter van de Europese Commissie Ursula von der Leyen deze week. Een Europese taskforce moet daarom samen met de Noorse premier Jonas Gahr Støre gaan kijken of een zachter gasprijsje mogelijk is. Støre wentelt zich vooralsnog in onschuld. Hij ziet weliswaar een ‘grote verantwoordelijkheid voor bedrijven en overheden’, maar acht zichzelf niet bij machte om iets aan de situatie te doen. Het is immers niet de premier die de prijs van gas bepaalt maar het bedrijfsleven, stelde hij deze week. Goed gespind, maar Støres redenering klopt niet, stelt de invloedrijke Amerikaanse website Politico: Equinor, Europa’s een na grootste gasleverancier, is volledig in handen van de Noorse staat. Politico (in handen trouwens van Axel Springer) suggereert dat Europese leiders tijdens de EU-top in Praag van begin oktober, een appeltje te schillen hebben met Støre. Tot die tijd is hij de winnaar van 10 miljard euro, ongeveer de Noorse verdiensten tot de aanvang van de top.||https://www.volkskrant.nl/economie/baas-van-axel-springer-opnieuw-onder-vuur-noorse-premier-verdient-zich-suf-aan-gas~bbf7b557/
2022-09-16||Advocaat Weski: ‘Openbaar Ministerie overtrad de wet om bewijs te verzamelen tegen Ridouan T.’||Volgens advocaat Weski moeten de rechters oordelen dat het Openbaar Ministerie (OM) het recht op vervolging heeft verspeeld of moeten ze op z’n minst haar cliënt vrijspreken. T., die niet aanwezig was, wordt verantwoordelijk gehouden voor zes liquidaties en meerdere pogingen daartoe. In juni eiste het OM levenslang tegen hem en vier medeverdachten, alsmede straffen tot 26 jaar tegen tien anderen. Met dit eerste pleidooi is het Marengo-proces, dat al vier jaar duurt, een nieuwe fase in gegaan. Voor het betoog van Weski zijn acht dagen – deels in december – ingeruimd. Als alle advocaten hun verhaal hebben gedaan, krijgt het OM de gelegenheid te reageren. Omdat er geen hard bewijs is, betoogde Weski, heeft het OM geprobeerd de ‘leemte’ in het Marengo-dossier te vullen met een kroongetuige. De belastende verklaringen van deze Nabil B. zouden vol speculaties zitten, hij zou zichzelf tegenspreken en uit zijn op geld, dat hij hoopt te krijgen voor zijn beveiliging. ‘Het OM blijkt slechts drijfzand in de handen te hebben.’ Vrijdag concentreerde de raadsvrouw zich op ‘de kern van deze strafzaak’: 900 duizend ontsleutelde berichten van en naar verdachten, verstuurd met zogenoemde pgp-telefoons. Pgp staat voor Pretty Good Privacy. Volgens Weski heeft het OM fundamentele rechtsbeginselen geschonden in de jacht op miljoenen pgp-berichten, onder meer op het netwerk van telecombedrijf Ennetcom. Er was voorafgaand aan het kraken van Ennetcoms server in Canada geen sprake van de vereiste concrete verdenking tegen individuen met zo’n toestel, zei ze. Onder valse voorwendselen zou het Nederlandse OM ‘met een sleepnet’ bulkdata hebben binnengehaald uit Canada en Costa Rica, waar de server van telecombedrijf PGP Safe stond. Op die manier is de privacy van de verdachten en talloze anderen geschonden, stelt de advocaat. Ze wees erop dat politie en justitie in interviews al jaren hameren op het belang van pgp-bewijs voor de strijd tegen georganiseerde misdaad. ‘De bevolking wordt de Big Brother-heilstaat ingeredeneerd.’ Volgens haar baseren opsporingsambtenaren zich op ‘een kortetermijngedachte die zich niet verdraagt met de essentiële beginselen van het recht op privéleven, gegevensbescherming, een eerlijk proces en de rule of law’. Die beginselen zijn cruciaal om de rechtsstaat op langere termijn gezond te houden, beklemtoonde ze. Bovendien is de inhoud van de ontsleutelde berichten onbetrouwbaar, stelt Weski. Het OM zou zich schuldig maken aan doelredeneringen: uit honderdduizenden mailtjes zijn ‘flarden tekst’ achter elkaar gezet. Die zijn geselecteerd door met zoekwoorden als ‘pap’ (geld) en ‘ijzer’ (pistool) verdachte berichten uit de enorme databank te filteren. Advocaten zouden te weinig gelegenheid hebben gekregen het bronmateriaal te controleren. Daardoor is het recht op een eerlijk proces in het geding. Dit alles laat zien ‘hoe gratuit, willekeurig en lichtvaardig het OM de waarheidsvinding bejegent’, zei de raadsvrouw. Ze hekelde het ‘eenzijdige’ strafdossier, waarin ontlastende informatie en context zouden ontbreken. Justitie liep al vooruit op dergelijke kritiek. Soortgelijk pgp-bewijs is ook in andere strafzaken aangevochten, legde een aanklager al uit in het requisitoir, in juni: ‘De rechtbank in Rotterdam heeft in 2021 nagenoeg alle verweren over de rechtmatigheid en betrouwbaarheid van Ennetcomdata verworpen en geoordeeld dat de pgp-berichten voor het bewijs kunnen worden gebruikt.’ Eind juni oordeelde de Hoge Raad eveneens in het voordeel van het OM, in een ander proces waarin pgp-bewijs werd betwist. Wanneer de uitspraak in het Marengo-proces wordt verwacht, is nog onduidelijk. Ridouan T. gaat ervan uit dat hij levenslang zal krijgen, bleek begin juni. ‘Mijn straf staat allang vast’, zei hij tegen de rechters. ‘U heeft mijn vonnis al in uw binnenzak.’||https://www.volkskrant.nl/nieuws-achtergrond/advocaat-weski-openbaar-ministerie-overtrad-de-wet-om-bewijs-te-verzamelen-tegen-ridouan-t~b409ff72/
2022-09-16||Xi bekrachtigt Chinese dominantie over Centraal-Azië||Xi’s regionale dominantie uitte zich in Oezbekistan, waar de Chinese president een vergadering van de Shanghai Cooperation Organisation (SCO) bijwoonde. Dit in 2001 door China opgerichte veiligheidsberaad bestaat uit Centraal-Aziatische landen en Rusland, maar is uitgegroeid tot een regionale praatgroep waarbij ook onder meer India, Iran en Pakistan aanschuiven. De Indiase premier Narendra Modi zorgde voor enig vuurwerk op de conferentie door Poetin publiekelijk te kapittelen over de oorlog in Oekraïne. ‘Dit is geen tijd voor oorlogen, en dat heb ik u over de telefoon ook gezegd’, zei Modi tegen Poetin tijdens de door de televisie rechtstreeks uitgezonden bijeenkomst. Poetin leek pijnlijk getroffen. ‘Ik ken uw positie en uw zorgen over het conflict, die u ook voortdurend naar voren brengt’, reageerde hij ten slotte. ‘Wij zullen al het mogelijke doen om er zo snel mogelijk een einde aan te maken.’ Opvallend was dat Poetin, die terrein verliest in Oost-Oekraïne door een succesvol tegenoffensief, uit zichzelf sprak over Chinese ‘vragen en zorgen’ over de oorlog en Xi bedankte voor zijn ‘evenwichtige positie’. Xi zei echter geen woord over Oekraïne, maar hield een betoog over zijn eigen prioriteiten op buitenlands gebied, zoals zijn nieuwe plan voor een mondiale veiligheidsarchitectuur onder Chinese regie en het belang van gezamenlijke bestrijding van terrorisme. Xi bood aan tweeduizend politiemensen uit Centraal-Aziatische buurlanden op te leiden in China voor gezamenlijke operaties. Terrorismebestrijding is de oorspronkelijke taak van de SCO, maar de organisatie heeft zich de afgelopen twintig jaar uitgebreid tot een breder platform bedoeld om China’s politieke en economische banden met de acht SCO-leden te intensiveren. SCO-gastheer Oezbekistan sleepte voor 15 miljard aan deals met China binnen. Centraal-Azië is van doorslaggevend belang in Xi’s Belt Road Initiatief van handelsroutes naar Europa. In Kazachstan baarde Xi ophef met een verklaring waarin hij ‘de onafhankelijkheid en territoriale integriteit’ van het buurland beloofde te beschermen. ‘We zijn categorisch tegen bemoeienis (...) met de binnenlandse aangelegenheden van uw land,’ aldus Xi tegen zijn Kazachse evenknie Kassym-Jomart Tokayev. Deze opmerking is goed voor speculatie, want Kazachstan zit als onderdeel van de voormalige Sovjet-Unie en buurland van China klem tussen twee grootmachten, die het allebei te vriend wil houden zonder dat Moskou of Beijing een te groot overwicht krijgt. Die evenwichtsoefening werd ingewikkelder toen Russische troepen de orde in Kazachstan herstelden tijdens ernstige politieke onrust in januari. Als traditionele bondgenoot van Kazachstan verwacht Moskou enige dankbaarheid voor het neerslaan van die protesten, maar Tokayev blijft liever neutraal inzake Oekraïne. Door de internationale sancties heeft Moskou steeds minder te bieden op economisch vlak, terwijl in de handel tussen Kazachstan en China 25 miljard dollar omging in 2021. Tijdens zijn bezoek woensdag maakte Xi afspraken die de economische verwevenheid met Kazachstan verder vergroten, zoals plannen voor oliepijpleidingen richting China. Dat opent nieuwe afzetmogelijkheden voor Kazachse olie. Nu is Kazachstan nog in hoge mate afhankelijk van Rusland voor de export van aardolie, omdat de meeste pijpleidingen naar de wereldoliemarkt over Russisch grondgebied lopen.||https://www.volkskrant.nl/nieuws-achtergrond/xi-bekrachtigt-chinese-dominantie-over-centraal-azie~bdf086f6/
2022-09-16||Choreografie, led-schermen en subwoofers: de opmars van de showopgietingen in de sauna||Er sluipt een vrouw door de donkere zaal. Ze verstopt zich achter een muurtje, de man aan de andere kant mag haar niet zien. Even daarvoor stond ze nog met hem voor het altaar in een witte trouwjurk en met een zwangere buik, daar had hij plotseling geprobeerd haar te vermoorden. Nu zint ze op wraak. In haar ene hand wappert ze met een pistool en in haar andere met een… witte handdoek? Nee, dat is nog niet alles. In de zaal is het 85 graden. En de show die de twee opvoeren, geïnspireerd op de Kill Bill-films van Quentin Tarantino, wordt bekeken door 180 poedelnaakte mensen op houten banken, zwetend op een hammamdoekje. Het lijkt een onwaarschijnlijke combinatie, moord en doodslag in een sauna – of anders wel de lichteffecten, kostuums en luide muziek. Toch is wat er vandaag gebeurt in het zogenoemde saunatheater van Thermen Bussloo doodnormaal voor de fervente saunabezoeker. Er zijn zelfs wedstrijden in. De hele week vindt hier het Aufguss Weltmeisterschaft 2022 plaats: het wereldkampioenschap showopgietingen. Teams uit landen als Japan, Noorwegen, Hongarije, Italië en Slovenië zijn naar het Gelderse Voorst gekomen om, zwaaiend met een handdoek, te strijden voor een plek in de finale van zaterdag. In het pas geopende theater hangt een gigantisch led-scherm, onder de houten banken zitten subwoofers voor de bastonen verstopt, in de kachel zijn speakers geplaatst. Er moest een speciaal koelsysteem aangelegd worden voor de lampen, vertelt directeur Fabian Dolman van Quality Wellnessresorts, anders zou de techniek het al snel begeven. Hij leidt het familiebedrijf dat zijn ouders in 2006 begonnen, in 2012 haalde hij de showopgietingen naar Nederland. De moderne mens snakt naar beleving, weten ze hier. Dolman, tussen het kijken naar de voorrondes met een handdoekje omgeslagen op een bankje in de zon, schetst dat zijn bedrijf drie doelgroepen onderscheidt. ‘We hebben de bewustwordingsgasten, die komen voor het zen-gevoel, klankschalen en meditaties. Er zijn de traditionele saunagangers, die willen in een sauna van 100 graden – hoe heter, hoe beter. En we hebben de entertainmentgasten. Die zijn echt een dagje uit en willen dan ook een show zien.’ Voor alle groepen is er een ‘belevenisprogramma’. De wellnesswereld kent allerlei ogenschijnlijke tegenstrijdigheden. Neem het interieur; die kenmerkende, opzienbarende mix van zen en luxe, alsof Boeddha is gereïncarneerd als interieurstylist in Beverly Hills, een verlichte geest die per ongeluk dol is op goudglanzend reliëfbehang. En dan is er dus ook het fenomeen showopgieting, entertainment op een plek die eigenlijk om rust en stilte draait. Het begon natuurlijk niet met lichten, muziek en verkleedpartijen. Naar verluidt is de opgieting ontstaan om sauna’s die gelucht werden snel weer op de juiste temperatuur en luchtvochtigheid te krijgen. Water werd op een gloeiendhete kachel gestort, de stoom met een doek door de ruimte gewapperd. Gaandeweg veranderde de ‘Aufguss’ in een ritueel, er kwamen etherische oliën bij, het water werd ingeruild voor ijs, het handdoekzwaaien tot een hogere kunst verheven. Deze traditionele opgieting wordt nog altijd veel gedaan in sauna’s, maar inmiddels is er op sommige plekken dus een showvariant bijgekomen. Het Aufgusstheater is een wonderlijk fenomeen, erkent Dolman. ‘Het is bijna niet uit te leggen. Je kunt je er niets bij voorstellen als je het nog nooit hebt gezien.’ Showopgietingen duren vijftien minuten en hebben een thema: Pirates of the Caribbean bijvoorbeeld, of de Elfstedentocht (inclusief Oranje Unox-muts). Er moet een verhaal verteld worden, want naast beleving snakt de moderne mens ook naar verhalen. De grote thema’s worden niet geschuwd: zo voert de Noorse delegatie vandaag een show op over een man die worstelt met een alcoholprobleem. De zogenoemde saunameesters of ‘aufguss masters’, degenen die de opgieting verzorgen, bedenken de show zelf. Tussen het acteerwerk door gooien ze ijsballen op de kachel en wapperen ze met een handdoek naar de gasten. Dat moet zo synchroon mogelijk. Het publiek klapt uitzinnig als de Kill Bill-saunameesters soepel een handdoek naar elkaar gooien of een mooie beweging maken. Shannon Kooistra (26), de Uma Thurman van dienst, kleedt zich drie keer om tijdens de voorstelling, haar partner Lukasz Dluzniewski (38) houdt zijn spijkerbroek, overhemd en jasje aan. Hun huid spiegelt van het zweet, ‘aufguss masters’ moeten fit zijn om dit vol te kunnen houden. Mensen buiten de sauna reageren vaak verbaasd als ze horen dat ze saunameester is, vertelt de 26-jarige Shannon Kooistra na de show. ‘Dan willen ze altijd meteen weten of wij ook naakt zijn tijdens het optreden.’ Dluzniewski en zij oefenden maanden op hun Kill Bill-opgieting. Het is een kleine wereld, die van de Aufguss. Saunameesters reizen veel naar landen waar de opgietingen nog niet zo bekend zijn, om daar mensen op te leiden. The British Sauna Society is naar Voorst gekomen omdat het land volgend jaar ook wil meedoen met de wereldkampioenschappen. De Britse saunacultuur is anders dan de Nederlandse, zegt afgevaardigde Katie Bracher (40). ‘Bij jullie is iedereen stil in de sauna, bij ons niet. Britten worden ongemakkelijk van stiltes, het lukt ze niet om hun mond te houden.’ Juist daarom vindt Bracher de showopgietingen interessant. ‘Zo is duidelijk afgebakend wanneer er meegeleefd kan worden en wanneer het rustig moet zijn.’ Haar verklaring voor de opmars van de show-Aufguss? ‘We willen meer lol in ons leven.’ Zeker, een beetje gek is het wel, zegt Bracher. ‘Maar gek is goed.’||https://www.volkskrant.nl/nieuws-achtergrond/choreografie-led-schermen-en-subwoofers-de-opmars-van-de-showopgietingen-in-de-sauna~be06c1fa/
2022-09-16||Speuren naar oorlogsmisdaden op Instagram: hoe Bellingcat bewijsmateriaal verzamelt||Met aangeslagen gezicht loopt Christo Grozev de kamer binnen. De directeur van onderzoekscollectief Bellingcat is net gebeld door naaste collega’s van Aleksej Navalny, de Russische oppositieleider die door het Kremlin is opgesloten in een strafkolonie. Grozev kent ze goed. Hij leidde het onderzoek waarin ze samen agenten van Poetins veiligheidsdienst FSB ontmaskerden als de plegers van de aanslag met zenuwgif op Navalny in 2020. Ze wisten zelfs een van de mensen die hem hebben vergiftigd aan de lijn te krijgen. Die dacht dat hij met een Russische veiligheidsbaas sprak in plaats van met Navalny zelf, waarop hij uit de doeken deed hoe zijn moordcommando het zenuwgif novitsjok aanbracht op het ondergoed van de oppositieleider. Navalny’s collega’s bellen Grozev met slecht nieuws: de Russische gevangenisdienst heeft Navalny’s recht op vertrouwelijke communicatie met zijn advocaten ingetrokken. De advocaten zijn het enige contact met de buitenwereld voor Navalny, die al weken in een isoleercel zit. ‘Dit is een teken dat hij binnenkort wordt vermoord’, zegt Grozev. ‘Zijn collega’s huilden aan de telefoon.’ Grozev, een 53-jarige Bulgaar, probeert zijn emotie te verbergen. Als hij straks de kamer uit loopt in het Amsterdamse debatcentrum De Balie, moet hij een publiek te woord staan over Bellingcats onderzoeken naar de oorlog in Oekraïne, zijn grootste onderzoeksproject tot dusver. En de kans is groot dat er Oekraïners aanwezig zullen zijn in de zaal. ‘Ik wil niets aardigs over Navalny zeggen tegen Oekraïners’, zegt Grozev. ‘Want u weet hoe ze naar hem kijken. Ik probeer daar gevoelig voor te zijn.’ Oekraïners hebben Navalny nooit vergeven voor zijn ambigue standpunt over de Russische annexatie van de Krim in 2014. Navalny noemde de annexatie illegaal, maar zag geen ‘gemakkelijke oplossing’, zoals teruggave aan Oekraïne. ‘Als een fenomeen, niet als iemand die aardig gevonden moet worden of iemand met precies dezelfde politieke overtuigingen als ik. Voor mij was het voldoende om te zien dat hij geheel onafhankelijk is. Dat hij voor zichzelf spreekt en voor de dingen waarin hij gelooft, en niet voor opdrachtgevers van de FSB of CIA. Hij zal contacten met inlichtingendiensten altijd afhouden. Ik houd van zijn onafhankelijkheid en zijn moed. Het is moeilijk om niet van zijn moed te houden.’ ‘Nee, uit principe niet. We zijn er tot onze eigen verrassing achter gekomen dat we soms meer weten dan zij. Waarom zouden we gebruikmaken van mogelijk valse informatie? Bovendien zouden we onze geloofwaardigheid riskeren. Bellingcat wordt sinds 2014 aangevallen door hackers van de Russische overheid. Stel je voor dat we zouden communiceren met inlichtingendiensten. Dat zou zo zijn gevonden.’ Bellingcat, gevestigd in Nederland, is bekend om zijn onderzoeken op basis van openbaar beschikbare gegevens, ook bekend als osint (open source intelligence). Het collectief van burgerjournalisten liep voorop in de reconstructie van het neerhalen van vlucht MH17. Door analyse van foto’s en video’s van legerkonvooien op sociale media ontdekte Bellingcat dat het passagiersvliegtuig werd neergeschoten met een Buk-raketsysteem van het Russische leger. Daarna volgden onthullingen over conflicten en aanslagen wereldwijd, waaronder recentelijk over een massa-executie in Ethiopië, een doodgeschoten Palestijns-Amerikaanse journalist en een reeks vergiftigingen van Russische critici van president Poetin. Maar sinds begin dit jaar is er een onderwerp dat de tijd opslokt van de circa dertig fulltime-onderzoekers van Bellingcat: de Russische oorlog tegen Oekraïne. Via sociale media is het slagveld bijna rechtstreeks en van dichtbij te volgen. Elke dag verschijnen er video’s van raketinslagen, lijken en soms zelfs van militairen midden in vuurgevechten. Grozev spreekt van ‘de meest gedocumenteerde oorlog uit de geschiedenis’. De oorlog was voor hem aanleiding om Bellingcat in te zetten voor iets anders dan onderzoeksjournalistiek. Hij richtte een afdeling op die alleen bezig is met de aanleg van een database met bewijzen voor potentiële oorlogsmisdaden. Volgens Grozev heeft Bellingcat inmiddels 1.697 gebeurtenissen gedocumenteerd waarbij burgers gedood of gewond zijn geraakt. De database staat niet online. Het doel van Bellingcat is ditmaal om bewijzen te leveren voor gebruik in toekomstige rechtszaken over deze oorlog, bijvoorbeeld bij het Internationaal Strafhof in Den Haag. Oftewel, om schuldigen veroordeeld te krijgen. ‘Aan het begin van de oorlog begonnen veel mensen gegevens te verzamelen, maar we zagen dat ze grote fouten maakten. Ze bewaarden bijvoorbeeld alleen de link naar foto’s of video’s op sociale media, maar die kunnen een paar dagen later al zijn verwijderd. Je moet overal een back-up van maken. ‘Wij beschikken over een methode die standhoudt in een rechtbank. We hebben onze verzamelde gegevens over de oorlog in Jemen getoetst in een nagebootste rechtszaak in het Verenigd Koninkrijk. De tegenpartij pleitte tegen de toelaatbaarheid van onze gegevens. Wij wonnen.’ ‘Daar hebben we een heel handboek voor. Het begint met uitzoeken of een foto of video niet uit een ander conflict komt. Het beeld kan gespiegeld zijn of in detail bewerkt, zodat het moeilijker is om te ontdekken dat het om oud beeld gaat. Daarna moet je de context van de gebeurtenis onderzoeken. Is er iemand anders die dezelfde gebeurtenis heeft vastgelegd vanuit een andere hoek? Wijzen die beelden naar dezelfde locatie? Zijn er meer aanwijzingen dat de gebeurtenis heeft plaatsgevonden?’ ‘Het Internationaal Strafhof en aanklagers uit meer dan tien landen doen al onderzoek naar potentiële oorlogsmisdaden. Het is lang geleden dat zo veel verschillende landen onderzoek doen naar gebeurtenissen die zich niet op hun grondgebied hebben afgespeeld. De laatste keer was waarschijnlijk bij de processen van Neurenberg.’ ‘Na onze onderzoeken naar MH17 heeft Rusland militairen verboden om sociale media te gebruiken. Daardoor hebben we minder informatie. Maar Russische militairen plaatsen nog steeds video’s op TikTok en Instagram. De inhoud varieert van het tonen van oorlogstrofeeën, zoals buitgemaakte wapens, tot het doden van een krijgsgevangene. Ze denken dat ze geen geheimen prijsgeven en dat zulke video’s Oekraïners demotiveren. Maar ze betrekken Rusland bij oorlogsmisdaden. Dat hebben ze nog steeds niet geleerd. ‘Ze geven soms ook hun locatie prijs. De Oekraïners hebben die informatie gebruikt voor aanvallen. Er is bewijs dat zeker een van die aanvallen heeft geleid tot de dood van een lid van het Russische huurlingenleger Wagner, nadat hij met zijn maten op sociale media had opgeschept over hun prestaties.’ ‘Absoluut. Toen we laatst een video van een executie onderzochten, was er een sterke hypothese dat Oekraïne verantwoordelijk zou zijn. Dat bleek niet zo te zijn, maar als dat de uitkomst was, zouden we dat hebben gepubliceerd. In onze database kunnen ook misdaden zitten waar Oekraïne verantwoordelijk voor is. ‘Het is wel zo dat de meeste openbare gegevens afkomstig zijn van Oekraïense burgers, omdat de oorlog zich nu eenmaal afspeelt op Oekraïens grondgebied. Daardoor zijn er mogelijk minder gegevens over eventuele Oekraïense oorlogsmisdaden. Je moet je wel realiseren dat als die plaatsvinden, die waarschijnlijk gericht zijn tegen Russische militairen en niet tegen burgers. Het is moeilijk een gradatie te maken van de ernst van oorlogsmisdaden, maar we hebben slechts de capaciteit om een klein deel te onderzoeken, en dan kies ik voor misdaden tegen burgers.’ Bijna de helft van de dertig voltijds werknemers van Bellingcat werkt uitsluitend aan de database. De rest gaat door met onderzoeken die wel worden gepubliceerd. Bij de oorlog in Oekraïne gaat het volgens Grozev om ‘gevallen die dringend aandacht verdienen’. Zoals vorige maand, toen er een video circuleerde waarin een krijgsgevangene werd verminkt en geëxecuteerd. Andere onderzoekers van openbare gegevens wezen volgens Bellingcat de verkeerde verantwoordelijke aan. ‘Dan moeten wij ingrijpen en verhelderen wat er gebeurd is’, aldus Grozev. Bellingcat springt ook in om valse complottheorieën te ontkrachten. Bijvoorbeeld toen Rusland talloze ontkenningen en alternatieve verklaringen verspreidde voor de moordpartijen in Boetsja en voor bombardementen op een ziekenhuis en een theater in Marioepol. ‘Ja, de strategie verlamt een samenleving om op zoek te gaan naar de waarheid. Het is ook effectiever dan de strategie in de communistische tijd, toen ze vasthielden aan één verhaal. Dat verhaal kon ontkracht worden. Nu moeten media niet een, maar wel tien verhalen ontkrachten. Daar hebben ze geen capaciteit voor.’ ‘Sommigen wel.’ Grozev pakt zijn telefoon en laat een foto zien die hij onlangs kreeg van een kennis in Moskou. Te zien is een lantaarnpaal met opschrift ‘Christo Grozev’. ‘Zo moedigen mensen anderen aan om mijn naam op te zoeken en zo uit te komen bij een van onze onderzoeken. Het is een interessante manier om mensen naar de waarheid te leiden, maar het probleem is dat waarschijnlijk minder dan een vijfde van de Russen actief naar de waarheid zoekt.’ ‘Het is moeilijk te voorspellen hoe een andere bevolking zou reageren als ze onderworpen wordt aan de censuur en hersenspoeling van zo’n geavanceerde propagandamachine als Rusland die in de afgelopen twintig jaar heeft ontwikkeld. Zijn andere samenlevingen immuun? Duitsland was het niet. Maar de Russische samenleving heeft deze regering toegestaan om ​​dit systeem van onderdrukking en hersenspoeling op te bouwen, en daarvoor draagt de Russische samenleving verantwoordelijkheid.’ ‘Nee, de meesten niet. Het veroorzaakt cognitieve dissonantie om dingen te weten, want als je niet met politiek bezig bent, dan zit je er ook niet op te wachten om te horen dat je regering slecht is. Bovendien is weten gevaarlijk. Want als je iets weet, loop je het risico iemand anders te vertellen wat je weet. En dat is een misdaad volgens de Russische wet.’ ‘We moeten onze onderzoeken vaker viral laten gaan met behulp van video’s en films. De Navalny-film is daar een goed voorbeeld van (Bellingcat en Navalny lieten een filmploeg toe tijdens hun onderzoek naar de vergiftiging, met de documentaire Navalny als resultaat, red.). Toen ons onderzoek uitkwam, bereikten we de Russen die actief op zoek zijn naar de waarheid. Maar toen de film uitkwam, kreeg ik ook veel reacties van mensen die niet anti-Poetin waren. Zij zijn van gedachten veranderd door de emotionele impact die film heeft. Daarom is ons doel om van volgend jaar ons filmjaar te maken. We zetten een dochteronderneming op die documentaires gaat maken, en speelfilms op basis van waargebeurde verhalen.’ ‘We blijven bij de feiten, maar je moet sommige verhalen visualiseren. We hebben bijvoorbeeld geen toegang tot een spion die we ontmaskerd hebben en die zich nu in Rusland verstopt, maar je wilt wel laten zien wat er is gebeurd. Dus soms moet je dramatiseren. Maar we zullen vooral documentaires maken.’ ‘We maken een zorgvuldig afweging als we kiezen voor methoden die corruptie aanmoedigen. Er zijn gevallen waarin ik het gerechtvaardigd vind. Bij een paar nog niet gepubliceerde onderzoeken hebben we telefoongegevens gekocht, omdat we zo mogelijk oorlogsmisdaden kunnen bewijzen. Neem een onderzoek naar een groep FSB-officieren, die de oorlog voorbereidde door instabiliteit te zaaien en mensen te rekruteren in Oekraïne. De enige manier waarop we hen konden bestuderen, is door hun telefoongegevens te verzamelen. Zo kun je erachter komen met wie ze communiceerden. Dat is onconventioneel. Maar het is een zaak van geschiedschrijving. Als je het niet binnen zes maanden doet, zijn die gegevens nooit meer beschikbaar.’||https://www.volkskrant.nl/nieuws-achtergrond/speuren-naar-oorlogsmisdaden-op-instagram-hoe-bellingcat-bewijsmateriaal-verzamelt~b7dd73cb/
2022-09-16||Hoe een Nederlandse rallyrijder voor 1,5 miljoen werd opgelicht met een wel héél lucratieve gouddeal||Op zondag 3 januari 2021 kruipt Bernhard ten Brinke (43) in Saoedi-Arabië achter het stuur van zijn knalrode Toyota-racewagen. Ten Brinke doet mee aan de legendarische Dakar-rally. Vandaag staat de eerste van twaalf etappes op het programma: een rit van 623 kilometer dwars door de woestijn. Voor Ten Brinke is het alweer zijn achtste ‘Dakar’. De Achterhoeker, buiten de racewereld actief als ondernemer, noemt rallyrijden zijn passie. In 2010 wint hij de voornaamste race van Nederland, de Hellendoorn-rally, en in 2018 wint hij – als eerste Nederlandse autocoureur – een etappe in de Dakar-race, die dat jaar in Zuid-Amerika wordt verreden. NRC Handelsblad bombardeert hem tot ‘de Max Verstappen van de woestijn’. In 2021 wil Ten Brinke meer: samen met zijn navigator, de Belg Tom Colsoul, gaat hij voor de winst in het Dakar-eindklassement. Of zoals Ten Brinke op zijn website schrijft: ‘Tom en ik gaan voor goud.’ Wat zijn fans niet weten, is dat Ten Brinke ook op een heel andere plek voor goud gaat, en wel voor écht goud. 500 kilogram per maand om precies te zijn, op te halen in Kenia. In de Dakar-rally slaat hij vier keer over de kop, zijn auto raakt total loss en hij moet de wedstrijd staken. Ook in Kenia loopt de jacht op goud niet helemaal naar wens: in plaats van binnen te lopen middels de lucratieve deal die Ten Brinke voor ogen had, wordt hij opgelicht en eindigt hij 1,5 miljoen dollar lichter. De rallyrijder is slachtoffer geworden van een Oost-Afrikaanse goudzwendelfuik. Het is een fuik waar veel buitenlanders met goudkoorts inzwemmen, zo blijkt uit een vorig jaar verschenen rapport van het Global Initiative against Transnational Organized Crime (GITOC). De Oost-Afrikaanse oplichters werken volgens een vast patroon: ze bieden goud aan tegen zeer lage prijzen en nodigen geïnteresseerden uit voor luxueuze etentjes in dure hotels om de indruk te wekken dat ze flinke winsten maken. Door contacten met topambtenaren of belangrijke politici te veinzen en valse exportdocumenten en goudcertificaten te overleggen, geven de oplichters hun geloofwaardigheid een extra boost. Ook in het complot: corrupte advocaten, die de banktransacties begeleiden. Het is een succesvol recept, en ook Ten Brinke trapt er met open ogen in. Nadat de rallyrijder erachter is gekomen dat hij is opgelicht, dient hij een verzoek in bij de rechtbank in de Keniaanse hoofdstad Nairobi: hij wil zijn geld terug. Boven op de 1,5 miljoen dollar voor het beoogde goud, eist hij een schadevergoeding van ruim 300 duizend dollar. Zijn verzoek, bekrachtigd door een blauw-rood stempel van de rechtbank, belandt in het rechtbankdossier. De Volkskrant heeft de beschikking over de honderden pagina’s met getuigenverklaringen, onderzoeksinformatie van de Keniaanse recherche en verslagen van appgesprekken en e-mailuitwisselingen tussen Ten Brinke en zijn Nederlandse compagnons enerzijds, en hun beoogde goudhandelaren in Kenia anderzijds. Met behulp van deze documenten kon de Volkskrant reconstrueren hoe de beoogde gouddeal is opgezet. Een deel van de documentatie heeft Ten Brinke zelf opgestuurd naar de rechtbank, ter ondersteuning van zijn pleidooi dat hij te goeder trouw handelde en daarmee recht heeft op het geld. Maar de documentatie roept ook vragen op over zijn eigen handelen: waar ligt de grens tussen opportunistisch zakendoen en het – al dan niet onbedoeld – faciliteren van criminele organisaties in conflictgebieden die verantwoordelijk zijn voor grootschalige kinderarbeid, milieuschade en corruptie? Ten Brinke, die aanvankelijk niet wilde meewerken aan dit artikel, bevestigt de in deze reconstructie beschreven loop der gebeurtenissen. Hij zegt ‘naïef’ te hebben gehandeld. Nairobi staat sinds jaar en dag te boek als paradijs voor goudoplichters. Elke maand verschijnt er in de plaatselijke pers wel een verhaal over een buitenlander die zich in de luren heeft laten leggen. Ook de Keniaanse recherche waarschuwde al jaren geleden publiekelijk voor het ‘alarmerende’ aantal goudscams in het land. Ten Brinke lijkt deze rode vlaggen niet te hebben gezien of gewoon te hebben genegeerd. Het lijkt onwaarschijnlijk dat zakelijke onervarenheid hem parten speelde. Het zakendoen zit de Achterhoeker in het bloed. Al op zijn 22ste neemt hij de leiding over van familiefirma Bribus Keukens, op zijn 31ste is hij de jongste nieuwkomer in de Quote 500. ‘Bernhard is een echte bedrijfsman’, zo typeert hij zichzelf op zijn website. Met zijn holding in ’s-Heerenberg, vlak bij Doetinchem, verkoopt hij onder meer sportauto’s, luxueus vastgoed aan de Costa del Sol en houten wandbekleding. In 2020, na de verkoop van Bribus Keukens, schat zakenblad Quote Ten Brinkes vermogen op 100 miljoen euro. Hij is eigenaar van een collectie moderne kunst uit Noord-Korea en beheert het bij Arnhem gelegen landgoed Rhederhof, een 19de-eeuwse buitenplaats met een groot landhuis, dat in 2010 door SBS6-kijkers werd uitverkozen tot ‘het mooiste pand van Nederland’. In september 2020 richt Ten Brinke op hetzelfde adres in ’s-Heerenberg nog een bedrijf op: Three Gold, een besloten vennootschap voor de handel in edelmetalen. Uit gegevens van de Kamer van Koophandel blijkt dat Ten Brinke via zijn holding de enige aandeelhouder is van de onderneming. Daarnaast wordt een ‘commercial manager’ met volledige volmacht aangewezen: Frank Wijnen. De 52-jarige Nederlander, die ondanks meerdere verzoeken niet wil meewerken aan dit artikel, is zich met kostbare mineralen gaan bezighouden nadat hij in 2012 zijn drukkerij in Valkenswaard in vlammen had zien opgaan vanwege een brand in een hennepkwekerij in hetzelfde pand. Vanaf 2018 biedt hij zelfbedachte cryptomunten aan, waarvan de opbrengst volgens hem zal worden geïnvesteerd ‘in een echte diamantmijn in Liberia’. Ten Brinke zegt dat een familievriend hem in contact heeft gebracht met Wijnen, die op zoek was naar een geldschieter voor een gouddeal. Wijnen wil niet reageren. Vast staat dat Wijnen drie maanden na de oprichting van de bv als gevolmachtigde een acht pagina’s tellend koopcontract tekent, in handen van de Volkskrant, waarin staat dat Three Gold maandelijks 500 kilo goud zal kopen van een Congolees genaamd George Fundu. Om het in perspectief te plaatsen: dat is bijna evenveel als er in heel Nederland in 2020 gemiddeld per maand aan onbewerkt en halfbewerkt goud wordt ingevoerd. Noch Ten Brinke noch Wijnen heeft Fundu persoonlijk ontmoet als ze met hem in zee gaan. Ken Opala, een Keniaanse ex-journalist die in Nairobi voor onderzoekscollectief GITOC werkt, moet lachen als hij het hoort. ‘Als een particuliere verkoper 500 kilo goud aanbiedt, moet je natuurlijk meteen aanvoelen dat het nep is. Maar Ten Brinke was zó naïef, dat is gewoon niet van deze wereld.’ De naïviteit komt ook terug in de prijs die de mannen op papier zetten: 42 duizend dollar per kilo, ongeveer eenderde minder dan de dan geldende richtprijs op de wereldwijde goudmarkt. Fundu maakt Ten Brinke en Wijnen wijs dat zijn goud zo voordelig is doordat hij het dicht bij de bron kan halen. Ingewikkelde tussenstations zijn volgens Fundu daarom niet nodig. De ‘bron’, waar het goud precies vandaan komt, wordt in het contract niet geopenbaard. Ten Brinkes contract vermeldt slechts dat het uit ‘Oost-Afrika’ komt, maar de correspondentie in het rechtbankdossier in Nairobi laat weinig ruimte voor misverstanden: het goud komt uit Congo. Zo kondigt Fundu in januari 2021 aan dat hij ‘naar Congo’ gaat voor een officieel document om Ten Brinkes goud op transport te krijgen. Congo passeert vaker de revue: zo appt compagnon Wijnen op enig moment aan een zakenpartner van Fundu of de levering van het goud ‘op schema’ ligt, waarop Fundu’s partner antwoordt dat de lading inmiddels onderweg is naar Oeganda, gelegen precies tussen Congo en Kenia in. Daarnaast ontvangt Wijnen telefoon van ene ‘Yousuf Lule’, die in de Democratische Republiek Congo werkt. De Nederlander begrijpt dat dit te maken heeft met het goud van Fundu. ‘Iedereen die zich ook maar een klein beetje met goud bezighoudt, weet dat de combinatie van ‘goud’ en ‘Congo’ erg problematisch is’, zegt Carla Neefs van Solidaridad, een organisatie die voor een eerlijkere, transparantere goudketen ijvert. Ook Neefs vindt Ten Brinkes goudproject getuigen van ‘een ontzettende domheid en naïviteit’. In het door geweld geteisterde Congo financieren gewapende groepen hun strijd met de opbrengst van illegale goudmijnen. VN-experts zeggen: van alle mineralen die het Congolese conflict voeden, is goud zelfs ‘met afstand’ de voornaamste. In 2020 werd er naar schatting maar liefst 61 duizend kilo gemijnd. Van al het goud uit Congo’s niet-industriële mijnen eindigt volgens de internationale opsporingsdienst Interpol naar schatting ‘95 tot 98 procent’ in het illegale circuit. Een Canadese ngo, Impact, heeft een project opgetuigd met ‘eerlijk’, gecertificeerd goud uit Congo, maar de in 2019 gepubliceerde onderzoeksresultaten waren teleurstellend: in vier jaar tijd was welgeteld 24 kilo ‘conflictvrij’ goud geëxporteerd. Op 3 januari 2021 stapt commercieel manager Frank Wijnen in een vliegtuig naar de Keniaanse hoofdstad Nairobi. Hij wordt vergezeld door Ewout Haanstra (56), autohandelaar en vriend van Ten Brinke. Haanstra gaat mee om een oogje in het zeil te houden. Hij noemt zichzelf in de rechtbankverklaring ‘de ogen en oren’ van Ten Brinke, die zelf op dat moment nog in zijn racewagen de Saoedische woestijn trotseert. Het is al laat als het duo in Nairobi landt. Na hun vlucht van meer dan zeven uur nemen ze hun intrek in het Radisson Blu-hotel, net buiten het hectische stadscentrum. Naast het hotel strekt zich de weelderige paleistuin van de Keniaanse president uit. Wijnen en Haanstra hebben een druk programma voor de boeg. Op maandag 4 januari ontmoeten ze een Keniaanse advocaat die een bankrekening zal beheren waarop Ten Brinke zijn geld voor goudaanbieder Fundu stort. De advocaat werkt in een groot, wit zakenkantoor met de naam Flamingo Towers. Geen van de Nederlanders heeft deze advocaat eerder ontmoet, ze huren hem in op aanraden van een kompaan van Fundu. Uit gemakkelijk op te vragen gegevens uit het Keniaanse handelsregister blijkt dat Stella Nyamu secretaris is van deze advocaat. Journalistiek onderzoekscollectief Africa Uncensored toonde in 2019 al aan dat Nyamu ‘secretaris’ is bij een recordaantal van meer dan honderd bedrijven, waarvan een flink deel profiteert van schimmige aanbestedingscontracten van de Keniaanse overheid. Op vrijdag 8 januari controleren Wijnen en Haanstra een eerste voorraad goud op echtheid. Ze laten 50 kilo testen in een villa in het lommerrijke westen van Nairobi. Fundu is ook van de partij. Nadat uit de testuitslag, die later vervalst blijkt te zijn, duidelijk is geworden dat het goud van uitstekende kwaliteit is, stoppen Wijnen en Haanstra de 50 kilo bij een opslagbedrijf in een kluis. Het dient als onderpand tot de deal definitief rond is. Een paar dagen later maakt Ten Brinke op de kop af 1.567.160 dollar over naar de tussenrekening die wordt beheerd door de Keniaanse advocaat. Hij maakt het geld over via de ING-rekening van zijn Nederlandse holding, een kopie van het betalingsbewijs zit in het Keniaanse rechtbankdossier. Ten Brinke omschrijft zijn transactie als ‘transportkosten voor exportdiensten’. ‘Goud’ en ‘Kenia’ laat hij achterwege. Nu is er in Nederland de Wet ter voorkoming van witwassen en financieren van terrorisme. Die verplicht instellingen die te maken hebben met geldstromen, waaronder banken, om ongebruikelijke transacties, zoals grote bedragen die niet kunnen worden verklaard uit de gewone bedrijfsvoering van een klant, te melden bij de Financial Intelligence Unit (FIU). De FIU kan over dit geval niets zeggen vanwege haar geheimhoudingsplicht. ING zegt tegen de Volkskrant niet over individuele klanten te praten. Volgens Tom Loonen, hoogleraar financieel recht en integriteit aan de Vrije Universiteit Amsterdam, zou een extra toetsing in elk geval ‘prudent’ zijn als iemand in één klap 1,5 miljoen wil overmaken naar een onbekende advocaat in Kenia. ‘En dan druk ik me eufemistisch uit.’ Loonen brengt ING’s schikking van 775 miljoen euro met het OM uit 2018 in herinnering: de bank was jarenlang in gebreke gebleven als het ging om onder meer het goed monitoren en rapporteren van verdachte transacties. De Keniaanse bank waar Ten Brinkes geld wordt bijgeschreven, krijgt ook geen openheid van zaken. De advocaat die Ten Brinkes geld beheert, appt aan Wijnen: ‘Zoals je weet kan ik niet tegen ze (de Keniaanse bank, red.) zeggen dat de fondsen voor een goudtransactie zijn.’ Wijnen antwoordt: ‘Ja, ik begrijp het.’ Het onjuist informeren van een buitenlandse bank staat haaks op Nederlandse richtlijnen voor zorgvuldig internationaal zakendoen. Wijnen wil niet reageren. Een dag na de succesvolle overboeking gaan Wijnen en Haanstra op safari. Het uitje wordt georganiseerd door een van de oplichters. ‘Wat dieren gezien?’, appt deze Keniaan op 12 januari 2021 belangstellend. ‘Ja, een boel’, antwoordt Wijnen. De mannen beginnen vervolgens met het voorbereiden van de terugvlucht, in een door Ten Brinke speciaal gecharterde Gulfstream-privéjet. De Afrikaanse goudaanbieders zeggen een VN-employé met diplomatieke onschendbaarheid te hebben ingeschakeld om mee te vliegen, genaamd Mohamed Al Bachiry Abdoulay. ‘Je kunt je hierbij ten zeerste afvragen of het de bedoeling was het goud in Nederland netjes aan te geven bij de douane’, zegt advocaat Jurjan Geertsma, die gespecialiseerd is in anticorruptieregelgeving en maatschappelijk verantwoord zakendoen. Achteraf blijkt Al Bachiry Abdoulay, wiens naam in het rechtbankdossier staat, helemaal niet te bestaan. De vreugde over de lucratieve gouddeal blijkt van korte duur: omdat er volgens Fundu wat problemen zijn met het goud, keren Wijnen en Haanstra eind januari 2021 met lege handen terug naar Nederland. In de maanden die volgen onderhandelen Wijnen en Ten Brinke verder met Fundu over manieren om het goud alsnog in bezit te krijgen. Eind februari appt Ewout Haanstra, Ten Brinkes ‘ogen en oren’, nog met een van de oplichters. ‘Ik ken mensen die gigantische hoeveelheden willen verkopen. Heb je interesse?’, vraagt de man. ‘We moeten eerst nog het andere regelen’, stuurt Haanstra terug. Pas in mei 2021 hebben ze door dat ze erin zijn geluisd. Ondertussen is het netwerk van oplichters al opgerold en weet de Keniaanse fiscale opsporingsdienst rekeningen te bevriezen en beslag te leggen op de buit. Vanwege een afpakwet lijkt deze vervolgens in de Keniaanse schatkist te eindigen. Ten Brinke komt daartegen in het verweer. Hij wil zijn geld terug en hij is niet de enige: in een jaar tijd deden meer dan twintig lotgenoten – van Indiërs en Koreanen tot Oekraïners en Amerikanen – aangifte tegen nepgoudbendes. Hun geschatte verlies: ruim 40 miljoen dollar, blijkt uit het rapport van het GITOC. En dit zijn slechts de investeerders die aangifte hebben gedaan. Stuk voor stuk zullen de ‘slachtoffers’, net als Ten Brinke, aan de rechtbank hebben verklaard dat ze eenvoudigweg in goud wilden handelen: goedkoop inkopen, met winst doorverkopen. In een ander rapport benadrukt het GITOC de ironie van een dergelijk verweer: ‘Juist de twijfelachtige drang van sommige investeerders om maximaal te verdienen aan een laaggeprijsde en slecht gereguleerde markt leidt ertoe dat ze een makkelijk doelwit zijn voor oplichters.’ Dat er desondanks nog iedere maand nieuwe slachtoffers bij komen, komt doordat ‘ze hun huiswerk niet doen’, zegt Opala van het GITOC. ‘Ze willen in Kenia goud kopen omdat het ontzettend goedkoop is, maar het is zo goedkoop omdat het in werkelijkheid nep is.’ De mislukte gouddeal roept de vraag op waar zakelijk opportunisme eindigt en het verwijtbaar faciliteren van schimmige praktijken begint. Carla Neefs van Solidaridad vindt dat Ten Brinke had kunnen snappen ‘dat het vragen om problemen is als je ingaat op aanbiedingen van idioot grote hoeveelheden goedkoop goud’. Ten Brinke mag dan ook best ter verantwoording worden geroepen om zijn financiering van de bende oplichters in Kenia, aldus Neefs. Met hun ondoordachte jacht op lucratieve deals dragen investeerders bij aan de problemen in de betrokken landen. Goedkoop goud komt vaak uit gewelddadige regio’s, waar kinderen in illegale mijnen als gouddelvers werken. Het giftige metaal kwik, veelvuldig toegepast om van goudkorreltjes goudklompjes te maken, is zeer schadelijk voor mens en milieu. En voor iemand als Ten Brinke en zijn kompanen mag het ‘slechts’ om een verloren deal gaan, zijn geld kwam wel in handen van uiterst discutabele figuren. Ten Brinkes frauduleuze advocaat werd bijvoorbeeld al een paar weken voordat hij met de Nederlander in zee ging verdacht van het witwassen van meer dan 7 miljoen dollar, blijkt uit Keniaanse rechtbankpapieren. Bovendien sluisde diezelfde advocaat meer dan 100 duizend dollar van Ten Brinke door naar een goudzwendelaar die volgens een VN-rapport eerder samenwerkte met Bosco Ntaganda, een Congolese krijgsheer die in 2019 door het Internationaal Strafhof in Den Haag werd veroordeeld voor moord, verkrachting en het ronselen van kindsoldaten. Juist vanwege de schimmige route die bepaald goud aflegt voor het de Nederlandse winkels bereikt, doet Den Haag sinds 2017 een beroep op goudraffinaderijen, edelsmeden en juweliers om zich bij het Convenant Verantwoord Goud aan te sluiten, een reeks afspraken over transparant en duurzaam zakendoen. Verdachte geldtransacties en onduidelijkheden over de herkomst van goud zouden hiermee tot het verleden moeten gaan behoren. Niet iedereen houdt zich daar dus aan en de controle laat te wensen over. In het contract duikt ook de naam op van Van der Meulen Edelmetaal, een in het Friese Joure gevestigd bedrijf en een van de grootste Nederlandse spelers in het opkopen, bewerken en verkopen van edelmetalen. In het contract dat Ten Brinke met Fundu sloot, staat dat het leeuwendeel van de betalingen zal verlopen ‘via Van der Meulen’. Directeur Marc Breitsma ontkent stellig betrokken te zijn geweest bij de operatie. Hij vertelt dat hij ergens eind 2020, begin 2021 twee vertegenwoordigers van Ten Brinke op bezoek kreeg. ‘Ze wilden weten wat er allemaal bij een goudtransport komt kijken.’ Breitsma’s bedrijf heeft hun op het hart gedrukt niet aan het avontuur te beginnen, omdat het tot mislukken zou zijn gedoemd. Breitsma is ‘ontstemd’ dat de naam van zijn bedrijf in het contract is beland. Juridisch lijkt er weinig mogelijk tegen investeerders die op lucratieve gouddeals duiken. Als het Wijnen en Ten Brinke wel was gelukt een paar honderd kilo Congolees goud in Nederland in te voeren, dan zouden ze daarmee mogelijk de Verordening conflictmineralen hebben overtreden, zegt advocaat Geertsma. Volgens deze Europese wetgeving, die op 1 januari 2021 van kracht ging, moeten goudimporteurs zorgvuldig te werk gaan als zij goud betrekken uit landen waar gewapende conflicten heersen. De importeurs zijn verplicht een uitgebreide bedrijfsstrategie te ontwikkelen om te voorkomen dat hun activiteiten bijdragen aan kwalijke praktijken, en ze moeten die strategie vervolgens laten beoordelen door een onafhankelijke derde. Ten Brinke heeft dat voor zover bekend niet gedaan. Volgens Geertsma hebben Ten Brinke en Wijnen in zekere zin geluk gehad dat hun beoogde goud nooit heeft bestaan en dus nooit de Nederlandse jurisdictie heeft bereikt. ‘De Verordening conflictmineralen richt zich tot EU-importeurs die daadwerkelijk metalen en mineralen aangeven’, aldus Geertsma. Bovendien valt de handhaving van regels voor maatschappelijk verantwoord ondernemen vooral onder het bestuurs- en civiel recht. Dus zelfs als iemand erin slaagt ‘fout’ goud in te voeren, dan kan hooguit een dwangsom worden opgelegd. Intussen hoopt Ten Brinke dat de Keniaanse autoriteiten hem zijn verloren geld teruggeven. Hij verwacht in oktober een uitspraak. De rallyrijder heeft ook stappen gezet tegen de Keniaanse banken waar de oplichters hun rekeningen hadden lopen. Ten Brinkes verwijt: de banken hebben niet goed opgelet met wie ze in zee gingen.||https://www.volkskrant.nl/nieuws-achtergrond/hoe-een-nederlandse-rallyrijder-voor-1-5-miljoen-werd-opgelicht-met-een-wel-heel-lucratieve-gouddeal~b2da5dfc/
2022-09-16||Een minister die de boel ophitst tegen burgers met een andere opvatting is zelf een risico voor de rechtsstaat||Alle jammeraars die beweren te zuchten onder die o zo gemene ‘woketerreur’ kregen deze week een aai over de bol van de minister van Justitie en Veiligheid, Dilan Yesilgöz. Jammer alleen dat Yesilgöz met dit troostrijke gebaar haar hele verhaal over de rechtsstaat onderuithaalde. Ze riep in de HJ Schoo-lezing, vernoemd naar een oud-hoofdredacteur van Elsevier, op tot een betere bescherming van de democratische rechtsstaat. Dat had een belangrijk verhaal kunnen zijn, want die rechtsstaat zit in zwaar weer. Maar welke kant ging zij op? Dit was de crux: ‘Bewegingen die de rechtsstaat bedreigen, moeten harder en explicieter worden benoemd én tegengesproken. Ik noem vandaag twee van die bewegingen. Om te beginnen het wokisme.’ Een zeer zware beschuldiging. Vrijheden en rechten van burgers zouden ernstig in het geding zijn. Maar dat maakt Yesilgöz in de verste verte niet hard. Ze beschrijft dat sommige fanatieke stromingen binnen emancipatiebewegingen ‘vinden dat zij mogen bepalen welke informatie of mening juist is’, ‘alles cancelen wat hen niet aanstaat’, ‘willen bepalen wie recht van spreken heeft’, ‘individuen reduceren tot geslacht, afkomst of gerichtheid’ en nog zo wat karakteristieken. U kent ze vermoedelijk, want waarschuwingen voor woke vormen inmiddels een columngenre op zich. Wat Yesilgöz problematiseert, kun je drammerig vinden. Onaangenaam. Te veel sociale druk. Dat vind ik ook weleens. Haar belangrijkste bezwaar is dat ze het debat zo niet open genoeg vindt. Maar zij wijst er nota bene zelf op dat de rechtsstaat bij uitstek uitingen beschermt die choqueren en verontrusten. Nou, hier heb je wat van die uitingen. En emancipatie van minderheden is nu eenmaal nooit verdergekomen door beleefd aan de meerderheid te vragen of die een beetje wil inschikken. Doorschieten hoort daarbij. Eind jaren zeventig had je feministen die vonden dat je ‘niet naar bed ging met je onderdrukker’ en om politieke redenen lesbisch gingen leven. Een blauwdruk voor de toekomst werd dat niet, maar zoiets schept wel ruimte voor gematigder geestverwanten. Woke-alarmisten missen deze blik. Die gaan meteen op de rug liggen, de beentjes spartelend omhoog: ‘Boehoehoe, ik mag niks meer zeggen.’ Nu snap ik dat als tactiek. Beargumenteerd weerwerk bieden kost meer moeite en vergt moed. Maar aangehaalde voorbeelden zijn vaak geruststellend onzinnig. Een collega van me bij een andere krant had het laatst al over ‘virtuele boekverbranding’ gehad, toen ze een pijnlijke rectificatie moest plaatsen: nee, de Winnetou-boeken van Karl May waren toch niet in de ban gedaan. Een ander had een middelbare school onlangs al van – uitgerekend – racisme beschuldigd, omdat door diversiteitsbeleid grote schrijvers niet meer zouden worden gelezen. Bleek ook kletskoek. Had-ie op Facebook gelezen. Heel weinig mensen verliezen daadwerkelijk hun positie vanwege hun opvattingen, en aanstichters kunnen net zo goed rechts zijn als woke. Yesilgöz ging godbetert gezellig nakletsen bij Johan Derksen, die met zijn grappen over huidskleur en geaardheid de best bekeken talkshow in Nederland maakt. Zelfs nog nadat hij vertelde ooit een vrouw te hebben verkracht met een kaars. Een verhaal dat hij later afzwakte, maar waarvan hij ‘er nog wel honderd’ zegt te hebben. Een ontspannen Yesilgöz hield het erbij dat Derksen destijds een beetje lang was doorgegaan met dat kaarsverhaal en dat vond ze ‘jammer als fan van het programma’. Een paar dagen hierna zond Ongehoord Nederland in dit zogenaamd door cancelcultuur geteisterde land op de publieke omroep een item uit dat kijkers ervan moest overtuigen dat iedereen met een kleurtje je op straat in elkaar kan rammen. Gorigheid van neonaziniveau, maar nee, studenten die doordraven met gendertermen en safe spaces, díé zijn ook gevaarlijk hoor. Je kunt politieke redenen verzinnen waarom deze VVD-minister, getipt als mogelijke opvolger van Mark Rutte, meesurft op de antiwokegolf. Wat Rutte steevast heeft gedaan, is gewone mensen benadelen ten gunste van de allerrijksten en tevreden toezien hoe die gewone mensen elkaar intussen het licht in de ogen misgunnen en cultuuroorlogjes uitvechten. Yesilgöz komt de strijd oppoken, net nu veel burgers onder dat beleid bezwijken. Of het nu overtuiging is, of opportunisme: de uitkomst is kwalijk. Yesilgöz stelt vermeend ‘wokisme’ op één lijn met een tweede beweging die volgens haar de rechtsstaat bedreigt. Die omschrijft ze als ‘extremisme’ dat ‘het anti-overheidssentiment systematisch voedt’, aangehangen door ‘mensen die met intimidatie en geweld hun doelen proberen te bereiken’. Een beweging die ‘de onafhankelijkheid van de rechtspraak en de pers consistent in twijfel trekt’, journalisten bedreigt, ‘aanvallen op politieagenten aanmoedigt’. Expliciet noemt ze onder meer Thierry Baudet die jodenhaat verspreidt. De bestorming van het Capitool, waarbij de VS ‘dicht langs een autoritaire machtsgreep zijn gescheerd’, moet een waarschuwing voor ons zijn. Yesilgöz gooit dus activisten die bínnen de rechtsstaat opereren op een hoop met extreem-rechts, dat die rechtsstaat in woord en daad verwerpt. Wanneer je als minister van Justitie zo de bevolking ophitst tegen mensen die gebruikmaken van hun burgerrechten, alleen omdat die dat doen met een agenda en stijl die jou niet bevalt, verspeel je het recht om anderen de les te lezen over de noodzakelijke verdediging van de rechtsstaat. Dan ben je zelf een heel wat groter risico voor die rechtsstaat.||https://www.volkskrant.nl/columns-opinie/een-minister-die-de-boel-ophitst-tegen-burgers-met-een-andere-opvatting-is-zelf-een-risico-voor-de-rechtsstaat~b329fcefe/
2022-09-16||De premier van Servië is wel lesbisch, maar niet pro-gay||Het moest een plichtmatige openingsceremonie worden, zoals Ana Brnabic er zo veel heeft gedaan. Bij aanvang van een mensenrechtenconferentie in Belgrado zou ze dinsdag zeggen het een eer te vinden dat Servië als kandidaat-lidstaat de EuroPride, een Europese lhbti-manifestatie van een week die ieder jaar een andere stad aandoet, dit jaar mag organiseren. In plaats daarvan schreeuwt ze in het keurige auditorium van het jeugdcentrum naar Servische lhbti-activisten dat ze ‘de enige persoon is die zowel door jullie als door nationalisten wordt gediscrimineerd’. Twee uur eerder heeft de Servische politie in opdracht van haar regering de EuroPride-mars van zaterdag, het hoogtepunt van de Prideweek, verboden om ‘veiligheidsredenen’. Het auditorium staat vol met boze lhbti-activisten, voornamelijk Serven, die haar een half uur lang op boegeroep trakteren. ‘Ik dacht dat ze haar spreekgestoelte ging breken, zo stevig hield ze het vast’, zegt de Belgische lhbti-activist Rémy Bonny, die aanwezig was. ‘Ze stond te trillen op haar benen en riep: ‘Jullie haten mij’.’ Brnabic heeft bij de lhbti-gemeenschap nu écht afgedaan, zegt Bonny. ‘Zelfs de activisten die de afgelopen jaren met haar om tafel bleven zitten, eisen nu haar aftreden.’ Ana Brnabic (47) werd geboren in Belgrado, studeerde bedrijfskunde in de VS en Groot-Brittannië en werkte onder meer voor de Amerikaanse ontwikkelingsorganisatie USAID. In 2002 keerde ze weer terug naar Belgrado, waar ze in een gaybar haar huidige partner, arts Milica Djurdjic, ontmoette. Drie jaar geleden beviel Djurdjic van hun zoon Igor. Al heeft Brnabic officieel geen voogdij, omdat in Servië geregistreerd partnerschap voor lhbti-stellen niet mogelijk is. Het is een van de vele rechten die lhbti’ers in het conservatieve Servië ontberen. De verbazing was daarom extra groot toen de rechts-conservatieve premier Aleksandar Vucic in 2016 Brnabic eerst minister voor Openbaar Bestuur maakte, en een jaar later premier. De partijloze Brnabic werd de eerste vrouw én eerste openlijke lhbti’er op die plek. Alleen IJsland had op dat moment een lhbti’er als premier. In het debat in het Servisch parlement over haar aanstelling, dat maar liefst twee dagen duurde, moest Brnabic veel homofobie slikken. Sommige conservatieve parlementariërs boycotten de stemming, oppositieleider Bosko Obradovic noemde haar aanstelling ‘een klap in het gezicht van de Servische meerderheid, die voor traditionele waarden staat’. Lhbti-activisten gingen juist de straat op om haar aantreden te vieren. De hoop was dat Brnabic Servië in progressiever vaarwater zou brengen en dat toetreding tot de EU dichterbij zou komen. Die hoop verdween al snel. ‘Ik wil niet bekendstaan als de lesbische minister-president’, zei ze kort naar aantreden in een interview met The Guardian, waarin ze ook stelde voorlopig niets te veranderen aan lhbti-rechten. ‘Servië zal toleranter worden zodra mensen werk hebben, beter betaald worden en niet meer met drie generaties van dezelfde familie in een flatje hoeven te wonen’, zei ze. Ook noemde ze Servië, waar adoptie voor een homostel onmogelijk is, waar sinds 2006 in de grondwet is opgenomen dat het huwelijk tussen een man en een vrouw moet zijn en waar 57 procent van de bevolking denkt dat homoseksualiteit een ziekte is, ‘niet homofoob’. Critici concludeerden dat Brnabic, die zichzelf een technocraat noemt, niet meer is dan een marionet van president Vucic. Zij noemt hem steevast ‘mister president’, hij verwijst naar zijn premier als ‘Ana’. ‘Ze is aangesteld door een extreem-conservatieve partij en niet bepaald een progressieve partner voor lhbti-rechten’, zegt Europarlementariër Kim van Sparrentak (GroenLinks), die zich inzet voor Europese lhbti-rechten en zaterdag ook in Belgrado is. ‘Ze laat zich er liever niet over uit.’ Bij de Belgrado Pride van 2017 weigerde Brnabic zich uit te spreken als voorstander van het homohuwelijk, een jaar later startten activisten een petitie om haar van de Pride te weren. Ook op andere terreinen is Brnabic niet de progressieve droom gebleken. In 2019 werd ze alsnog lid van Vucics partij. Kosovaarse politici noemde ze ‘mensen die in het bos wonen’ en bepaalde Servische journalisten zouden volgens haar ‘niet objectief’ zijn. Uitspraken die ook zo uit de mond van de populistische Vucic hadden kunnen komen. Het verbod op de Pride-mars van zaterdag kwam niet helemaal uit de lucht vallen: president Vucic zei eind augustus al dat de hele Europride-week geannuleerd moest worden, zogenaamd vanwege de spanningen met Kosovo. Omdat de president verder geen actie ondernam, begon de week maandag zoals gepland. Dinsdag maakte de Servische politie alsnog bekend de mars op zaterdag te verbieden. Een bezwaar van de organisatie wees de politie in eerste instantie af en lhbti-activisten die zaterdag toch door de straten van Belgrado zouden trekken, konden volgens de politie rekenen op een arrestatie en een boete tot wel 300 euro. Na internationale druk van onder meer de Europese Commissie ging de Servische regering vrijdag toch nog akkoord met een zeer vermagerde versie van de Pride. In plaats van een grote mars door de hele stad, trekt de stoet nu in de namiddag van de rechtbank naar een openluchttheater, waar ’s avonds een concert plaats vindt. Een wandeling van slechts 650 meter. Ondanks dit compromis zal het voor de verwachte tienduizenden demonstranten een spannende dag worden. De afgelopen weken trokken voetbalhooligans, nationalisten en christelijk-orthodoxen meermaals door de straten van Belgrado uit protest tegen de EuroPride. Ook voor zaterdag is een grote tegendemonstratie aangekondigd. De organisatie van verwacht zo’n tienduizend lhbti-activisten, waaronder verscheidene Europese politici. De kans dat premier Brnabic zich daar tussen mengt, is dit jaar nihil.||https://www.volkskrant.nl/nieuws-achtergrond/de-premier-van-servie-is-wel-lesbisch-maar-niet-pro-gay~b6872fea/
2022-09-16||Parijs dooft Eiffeltoren een uur eerder om energie te besparen, maar dat plan krijgt weinig steun||Sommige momenten schreeuwen om symboolpolitiek, en de energiecrisis leek zo’n moment voor de Parijse burgemeester Anne Hidalgo. Al tijden roepen Franse politici de burger op tot energiezuinigheid, en dus werd het tijd om het goede voorbeeld te geven. En wat is er symbolischer voor Parijs dan de Eiffeltoren? En dus moet het vanaf 23 september gedaan zijn met de nachtelijke lichtshow vanaf de IJzeren Dame. Voortaan dooft het licht voor twaalven, in plaats van om één uur ’s nachts. Andere monumenten, musea en het stadhuis moeten daarnaast om tien uur ’s avonds de lichten doven. Althans, dat is de bedoeling. De plannen van de socialistische burgemeester, die daarmee vooral een signaal wil afgeven, hebben in Frankrijk een kleine polemiek ontketend. Normaal gesproken is de Eiffeltoren vanaf zonsondergang goud verlicht, en draait vanaf dat moment ieder uur gedurende vijf minuten een lichtbaken over de stad. Vanaf het begin van de herfst moet de laatste show echter om elf uur ’s avonds te zien zijn, waarna om kwart voor twaalf ook de lampen op de toren doven. Maar ondernemers rond het monument beklagen zich, uit vrees voor verlies aan inkomsten, net nu de toeristen na de hoogtijdagen van de pandemie eindelijk weer terug zijn. Juist ’s avonds stromen volgens hen de meeste bezoekers toe en is het goed zakendoen voor kioskhouders en uitbaters van souvenirwinkels. Op steun van de Franse regering voor haar plannen hoeft de burgemeester niet te rekenen. Hoewel premier Élisabeth Borne burgers en bedrijven herhaaldelijk oproept tot energiebesparingen, trok ze deze week tijdens een persconferentie over de Franse energiesituatie openlijk de Parijse plannen in twijfel. Als het uitschakelen van de verlichting buiten de piekuren de toeristische aantrekkingskracht van de stad beïnvloedt, verdient dat plan opnieuw bekeken te worden, vindt de premier. Uitgerekend de minister van energietransitie Agnès Pannier-Runacher ging daar vrijdag nog eens overheen. ‘Zuinigheid betekent niet stoppen met leven, werken, toeristen ontvangen’, zei de minister tegen journalisten van het Franse BFMTV. ‘Zuinigheid is besparingen doen die het meest logisch zijn in termen van energieverbruik.’ Het eerder doven van de lichten bij Parijse monumenten is volgens de minister ‘waarschijnlijk niet de belangrijkste bron van besparingen’. Franse media meldden eerder dat de Eiffeltoren met de plannen 4 procent van zijn jaarlijkse energieconsumptie zou besparen.||https://www.volkskrant.nl/nieuws-achtergrond/parijs-dooft-eiffeltoren-een-uur-eerder-om-energie-te-besparen-maar-dat-plan-krijgt-weinig-steun~bd840356/
2022-09-16||De Betrouwbare Mannetjes lazen de context||De Volkskrant publiceerde woensdag transcripties van gesprekken waaruit blijkt dat Sywert van Lienden en zijn compagnons Bernd Damme en Camille van Gestel al in een vroeg stadium plannen maakten voor een ‘commercieel avontuur’. In zijn reactie stelde Van Lienden dat de uitgelekte bandopnamen de juiste context missen en dat ‘een telefoongesprek’ met topambtenaar Van den Dungen die avond de directe aanleiding was voor het ‘bij vlagen gênante interne gesprek waarin we onze frustraties hebben geuit’. Sywert: Camille appt net dat hij er zo aankomt, dus laten we maar beginnen. Ik stel voor dat niemand dit gesprek opneemt. Ik neem het in ieder geval absoluut niet op, daar kunnen jullie van op aan. Bernd: Top. Ik ook zeker niet. Sywert: Goed, ik heb dus eerder vanavond dat overleg gehad met die Van den Dungen en die wil per se dat we commercieel gaan. Saskia: Maar waarom zou de overheid... Sywert: Ja, ik weet het. Superfrustrerend. Grrrr! Saskia: Maar dat gaan we niet doen toch, mag ik hopen? Sywert: Tuurlijk niet. Nooit. Laat me voorop stellen: ik doe dit allemaal voor de zorghelden. Voor mij is het zorg voor en zorg na. Bernd: Voor mij ook hoor. De zorghelden zijn echt mijn helden. Sywert: Precies. Goed. Nou. Dat gezegd hebbende... Zou ik wel, zou ik graag even mijn frustraties uiten. Dus wat ik nu ga zeggen moeten jullie allemaal in die context zien. Dus ik bedoel dit juist niet, maar soms heb ik wel echt zoiets van: ja doei, ik ga dit echt serieus voor geen goud vrijwillig doen. Wij gaan gewoon die shit naar Nederland halen en worden alle vier miljonair. Saskia: Maar even hoor, want... Sywert: En als ik mijn frustraties dan echt helemaal de vrije loop zou laten zou ik ook nog zeggen: het is in ieder geval een eis dat we alle vier gillend rijk worden. Bernd: Maar dat is dan de frustratie. Sywert: Precies, ja. Het is echt bij wijze van spreken. Ik geef niks om geld. Geld maakt niet gelukkig, zeg ik altijd. Saskia: Gelukkig, want ik zou het heel wrang vinden om, wat is het, dertig mil... Sywert: O ja, even nog, Sas, want toen was jij er geloof ik niet, maar Bernd, Camille en ik hebben de afspraak... als het over dit soort bedragen gaat, dat je absoluut je waffel houdt. Hypothetisch gezien. Bernd: Precies. Waffel dicht, Saskia. Sywert: En in mijn hypothetische geval zeker, want ik zou dan dus ook nog eens twee keer zo veel krijgen als jullie. Bernd: Wat?! Sywert: Voor mij is het toch allemaal veel frustrerender? Stel dat we commercieel zouden gaan, wat we niet gaan doen, hoewel we ertoe gedwongen worden, en het komt ooit uit, wat me ondenkbaar lijkt, dan ben ik degene die het allemaal uit moet gaan leggen. En dat kan ik wel. Dat is het probleem niet. Ik kan het eventueel prima uitleggen. Maar jullie hoeven het niet uit te leggen. Snap je? Weet je welke film ik trouwens van de week heb gezien? Heeft hier verder niets mee te maken hoor, is gewoon een film. De film Goodfellas. Over een paar mannen en die krijgen dus op een gegeven moment geld van een klus en dan spreken ze af: niet opvallen. Dus geen nieuwe auto’s, geen nieuwe huizen, geen nieuwe kleren. Heeft verder niets met ons te maken. Maar meer in de context van die film. Bernd: O, die ga ik kijken. Sywert: Geen nieuwe auto’s, geen nieuwe huizen, geen nieuwe kleren. Saskia: Ik zou het echt heel raar vinden. Als non-profit hebben we gebruikgemaakt van de goedheid van anderen en vervolgens zetten we dat weer om... Sywert: Maar ik ook, Saskia! Ik ook. Wat dacht je van mij? Dat maakt het juist zo frustrerend. Dertig miljoen. Man. Wat moet je ermee? Bernd: Villa kopen. Sywert: Ja precies, ja. Of een BMW Z4 M40i. Heerlijk statement. Maar goed, dat is volstrekt hypothetisch en uitsluitend de frustratie die er nu even uit moet. Bernd: Ja, ja, precies, ja. Even luchten. Sywert: Zescilinder lijnmotor. 255 pk. Misano-blauw. Of misschien een lichtgrijze, als die sneller leverbaar is. Saskia: Maar we gaan toch niet midden in een... Sywert: Ik wil godverdomme gewoon een einde aan deze verdomde zorgcrisis, Saskia! Bernd: Ik word vooral gelukkig als de zorghelden weer hun werk kunnen doen. En Camille zeker. Sywert: Goed, dan ben ik bang dat we niet anders kunnen dan commercieel gaan. Bernd: Wel frustrerend. Sywert: Heel frustrerend. Bah. Ik ben er echt een beetje ondersteboven van.||https://www.volkskrant.nl/columns-opinie/de-betrouwbare-mannetjes-lazen-de-context~be7918a6/
2022-09-16||Deloitte: ministerie was in verwarring over persoonlijk winstoogmerk Van Lienden||Voor anderen was dat niet duidelijk. Van Lienden zelf wekte in elk geval naar buiten toe schone schijn toen hij uitsprak dat eventuele winst ten minste gedeeltelijk ten goede zou komen 'aan een maatschappelijke bestemming'. Van dat laatste is het nooit gekomen: het drietal maakte de miljoenenwinst over op hun eigen rekeningen. Dat concludeert accountantsbureau Deloitte na ruim een jaar onderzoek naar de omstreden mondkapjesdeal. Over de wijze waarop Van Lienden zich ten tijde van de deal presenteerde, verschillen binnen het ministerie de meningen. Deloitte sprak ‘een aantal betrokkenen’ die niet in de gaten hadden dat de order uiteindelijk niet werd gesloten met Van Liendens stichting maar met diens commerciële bedrijf: Van Lienden hield in zijn correspondentie de huisstijl van de stichting aan, inclusief de vermelding ‘zonder winstoogmerk’. Zo werd volgens deze bronnen de onduidelijkheid bewust in stand gehouden. Andere betrokkenen zeggen geen last te hebben gehad van die onduidelijkheid. Zij wisten dat ze zaken deden met een commercieel bedrijf en dat er winst gemaakt zou kunnen worden. In de afweging om de deal te sluiten speelde dat voor hen geen rol: op dat moment, op het hoogtepunt van de coronacrisis, ging het er slechts om zo snel mogelijk zoveel mogelijk medische beschermingsmiddelen naar Nederland te halen. Deloitte benadrukt dat Van Lienden en zijn compagnons zelf niet eerlijk waren over de bestemming van het geld. ‘Ze hebben vóór en na het sluiten van de orders uitspraken gedaan over een winstbestemming met een maatschappelijk karakter.’ Uit het rapport blijkt dat LCH, de inkooporganisatie van de overheid, zich vanuit het ministerie zwaar onder druk gezet voelde om de deal met Van Lienden te sluiten, hoewel de inkopers daar bedenkingen tegen hadden. Verantwoordelijk minister Martin van Rijn op zijn beurt stond onder zware druk van de Tweede Kamer en de publieke opinie. ‘De opmerkingen “kopen, kopen kopen” en “maximaal inkopen” worden daarbij veel aangehaald', aldus Deloitte. Het rapport bevestigt dat de samenwerking met Van Lienden intern werd bevorderd door minister De Jonge zelf. Binnen inkooporganisatie LCH bestond grote weerstand tegen een deal met Van Lienden, die geen ervaring had in de medische wereld en volgens de inkopers ook geen goede voorwaarden bood. Niettemin legde het departement op verzoek Van De Jonge contact met Van Lienden, zoals eerder al bleek uit vrijgegeven intern mailverkeer van een topambtenaar met de minister: ‘Op jouw verzoek ben ik gaan knuffelen met Sywert.’ Toen dat voor Van Lienden niet tot de gewenste deal leidde en de media-persoonlijkheid zich enkele weken later op Twitter zeer kritisch uitliet over het inkoopbeleid van de overheid, gaf De Jonge persoonlijk opdracht toch weer contact op te nemen met Van Lienden. Nog diezelfde dag vond ‘een oriënterend gesprek’ plaats tussen Van Lienden en een topambtenaar. Daarop kreeg Van Lienden het verzoek een voorstel tot een deal uit te werken. De publieke uitlatingen van Van Lienden speelden daarbij een grote rol. ‘De kritiek is te massief', appte De Jonge aan een medewerker. Ook de angst dat van Lienden parallel aan het LCH een eigen bevoorradingslijn zou gaan opzetten, was een belangrijke factor. Daarover stuurde De Jonge zijn eerder vrijgegeven bericht aan een ambtenaar: ‘Je kunt die Sywert beter inside pissing out hebben dan outside pissing in. Met een klein beetje verdraagzaamheid moet dat lukken. Hoop echt dat ‘t lukt.’ Zelf had de minister geen direct contact met Van Lienden. Dat gold wel voor minister Van Rijn voor Medische Zorg, die persoonlijk met Van Lienden praatte over de uiteindelijke order. Van Rijn benadrukt tegenover Deloitte dat in dat gesprek niet is gesproken over ‘de aard van de entiteit waarmee het voorstel tot stand zou moeten komen'. Hij was niet bezig met de vraag of hij zaken deed met een stichting of met een commercieel bedrijf.||https://www.volkskrant.nl/nieuws-achtergrond/deloitte-ministerie-was-in-verwarring-over-persoonlijk-winstoogmerk-van-lienden~b31cc327/
2022-09-16||Ongehoord Nederland opnieuw racistisch? NPO roept op tot actie ||In de uitzending werd een compilatie getoond van filmpjes waarin zwarte mensen witte mensen in elkaar slaan. Daarmee zou de ‘minder belichte zijde van racisme’ worden getoond, stelde presentator Arlette Adriani. ‘Blanken die in elkaar worden geslagen door negers’, concludeerde medepresentator Raisa Blommestijn. ‘Dat zien we overigens op grote schaal, dit soort filmpjes die worden gedeeld op internet.’ Vrijdagmiddag veroordeelde de NPO de gedane uitspraken in een statement. ‘NPO heeft de redactionele vrijheid hoog in het vaandel staan, maar daar zijn wel grenzen aan wat racistische of discriminerende uitlatingen betreft’, zei Leeflang. ‘Die grens is volgens de NPO in deze uitzending bereikt.’ De NPO-voorzitter roept het Commissariaat voor de Media op om zich hiertegen uit te spreken, aangezien de Mediawet voorschrijft dat er ‘passende maatregelen’ moeten worden genomen als het ‘aanbod van haar mediadiensten aanzet tot geweld of haat jegens een groep of lid van een groep’. Er kwamen bij de NPO veel klachten binnen over de uitzending, zegt Leeflang. Daarom verzoekt ze ook de Ombudsman hiernaar te kijken en de zaak met voorrang te behandelen. In een gezamenlijke verklaring spraken de overige omroepen zich vrijdag uit tegen de ‘valse, racistische boodschap’ van het item, ‘die wij kwalificeren als onjournalistiek, onethisch en in strijd met de kernwaarden van de NPO’. De omroepen vinden dit ‘het platform van de publieke omroep onwaardig’. De verklaring is ondertekend door NTR, VPRO, Zwart, AvroTros, PowNed, KRO-NCRV, Human, Max, EO, WNL en BNNVara. De omroepen zeggen te spreken namens ‘alle makers’ in Hilversum. Al sinds de oprichting ligt Ongehoord Nederland onder vuur. Vorig jaar zomer schreef de Raad van Cultuur dat toelating van de omroep tot het publieke bestel ‘een risico’ zou vormen. Afgelopen juli legde de NPO de omroep een boete op van zo’n 90 duizend euro vanwege het ‘stelselmatig schenden’ van de journalistieke code van de NPO. Het was de eerste keer dat een omroep om die reden een sanctie kreeg. De boete volgde na een onderzoek van de Ombudsman van de NPO, Margo Smit. Zij concludeerde dat Ongehoord Nederland aantoonbaar onjuiste informatie verspreidde. Zo zei toenmalig presentator Ahmed Aarad dat boeren ‘in feite het minst uitstoten’. Landbouw is in feite goed voor 86 procent van de uitstoot van ammoniak, waar stikstof naast stikstofoxiden uit bestaat. Ook kreeg de Belgische politicus Filip Dewinter ruim baan toen hij in een uitzending de zogeheten omvolkingstheorie verkondigde. Hij stelde dat Europese overheden immigratie bewust inzetten om de witte bevolking te vervangen. De vorige keer dat bekend werd dat de NPO overwoog een boete op te leggen, moest voorzitter Leeflang worden beveiligd vanwege bedreigingen. Deze kwamen mogelijk uit de hoek van aanhangers van ON, stelden mediajournalisten Mark Koster en Ton F. van Dijk destijds in hun podcast Koster & Van Dijk. ON veranderde het programma Ongehoord nieuws bij de start van het tweede seizoen van een actualiteitenrubriek in een ‘opinie- en duidingsprogramma’. Toch was omroepvoorzitter Arnold Karskens zich naar eigen zeggen van geen kwaad bewust. Afgelopen april zei Leeflang dat de NPO kan besluiten om uitzendingen van ON te schrappen als er na de schriftelijke waarschuwing – die met de boete is uitgedeeld – ‘geen verbetering optreedt’. Het ministerie van Onderwijs, Cultuur en Wetenschap (OCW) is ook bij machte om het aspirant-lidmaatschap van ON niet tot een volwaardig lidmaatschap te maken of de omroep zelfs uit het bestel te zetten.||https://www.volkskrant.nl/nieuws-achtergrond/ongehoord-nederland-opnieuw-racistisch-npo-roept-op-tot-actie~bf978ef4/
2022-09-16||Personeel Tata laatste 5 jaar 35 keer aan asbest blootgesteld||Hoeveel personen precies aan asbest zijn blootgesteld, kan het bedrijf niet zeggen. Dat er de afgelopen vijf jaar 1.825 registraties rond de incidenten werden gemaakt van medewerkers die mogelijk met asbestvezels in contact zijn gekomen, betekent niet dat ook 1.825 personen aan asbest zijn blootgesteld. Het kan zijn dat sommige mensen vaker op de lijst staan. Bij vijf incidenten die vorig jaar plaatsvonden, werden 61 Tata Steel-werknemers aan asbest blootgesteld. Daarbij ging het om een situatie waarbij werd gezaagd. In 2017 werkten vijfhonderd werknemers met het asbesthoudend straalgrit, en is er een incident bij de verpakkingslijn geweest. Het gebruik van asbest in nieuwe producten is sinds 1993 verboden. Bij Tata Steel werd altijd veel met asbest gewerkt, maar er bestaan nu geen open asbestbronnen meer. Volgens een woordvoerder behoort er een asbestregistratie bij het bedrijf te zijn waarin werknemers kunnen zien waar asbest aanwezig is. In sommige gevallen was de registratie afwezig, of werd er niet in de registratie gekeken. De Volkskrant berichtte in 2019 dat er sinds 1995 zo’n 120 asbestclaims waren ingediend van slachtoffers die bij Tata Steel hebben gewerkt. Volgens het Instituut Asbest Slachtoffers (IAS) bleek dat Tata Steel in veel van die zaken de aansprakelijkheid voor de kankerpatiënten afwees. Ook bleek uit onderzoek van de krant dat het staalbedrijf de afhandeling van de zaken van erkende asbestslachtoffers van het bedrijf nodeloos vertraagde. Naar aanleiding van die publicaties paste het staalbedrijf zijn beleid aan: voormalige werknemers of nabestaanden hoeven geen langdurige procedures meer te volgen om een schadevergoeding te krijgen. Tata Steel laat nu weten dat er sinds januari 2020 via het IAS 26 asbestclaims zijn ingediend. Hiervan zijn nu 24 zaken afgewikkeld, de overige twee zaken lopen op dit moment nog. In acht zaken heeft Tata Steel zijn aansprakelijkheid erkend, in drie gevallen werd ‘een coulancebetaling’ gedaan van 70 duizend euro. In dertien andere gevallen werd onder meer de procedure onderbroken omdat de werknemer bij ‘bedrijven elders’ met asbest in aanraking was gekomen, of in het geheel niet was blootgesteld. Sinds 1989 hebben in Nederland zo’n drieduizend mensen de diagnose asbestkanker, mesothelioom, gekregen. Dat is meer dan vijfhonderd mensen per jaar. Een kwart van de mesothelioompatiënten overlijdt binnen drie maanden na diagnose, tweederde binnen een jaar.||https://www.volkskrant.nl/nieuws-achtergrond/personeel-tata-laatste-5-jaar-35-keer-aan-asbest-blootgesteld~b83d3206/
2022-09-16||Twee nieuwe keepers in voorlaatste selectie van Van Gaal ||Afgelopen week, na zijn goede wedstrijd in Liverpool, zei Pasveer dat hij nog ‘niet met het WK bezig is, maar ik wil er natuurlijk bij zijn’. Van Gaal riep nog een debuterende doelman op in de groep van 25: de 28-jarige, 2.03 meter lange Andries Noppert van Heerenveen, die hij ziet als mogelijke strafschopspecialist. De te kiezen doelman is een van de op te lossen kwesties in de WK-puzzel van Van Gaal voor Oranje, dat volgende week de laatste duels in de groepsfase van de Nations League speelt, met Polen (uit, donderdag) en België (thuis, zondag). Nederland staat eerste. Van Gaal stelde in de kwalificatiereeks eerst Justin Bijlow op, maar verving de toen lichtgeblesseerd geraakte Feyenoorder na een matig optreden tegen Montenegro door Jasper Cillessen, in de beslissende wedstrijd tegen de Noren. Cillessen keerde deze zomer terug naar NEC, mede om elke week te keepen en zijn kansen op het WK te vergroten. Ook Mark Flekken van Freiburg is opgeroepen. Bijlow, die na zijn blessure nog niet in topvorm is, ontbreekt. Als diepe spits krijgt Vincent Janssen de voorkeur boven Brian Brobbey. In de selectie zijn liefst acht Ajacieden opgenomen, onder wie debutant Kenneth Taylor, hetgeen op sociale media al leidde tot reuring over de vermeende voorkeur van Van Gaal. Feyenoord is niet vertegenwoordigd, PSV met slechts één speler, Cody Gakpo. Ajax speelt met zeven of acht Nederlanders in de Champions League, Feyenoord stelde donderdag drie Nederlanders op tegen Sturm Graz: Bijlow, Javairo Dilrosun en Quinten Timber, die net als Xavi Simons van PSV bij Jong Oranje zit. Joey Veerman van PSV viel af uit de voorselectie, Luuk de Jong is geblesseerd. Bij zijn vorige WK, in 2014 in Brazilië, stelde Van Gaal soms zeven of acht spelers op met een heden of verleden bij Feyenoord, van wie bijvoorbeeld Stefan de Vrij en Bruno Martins Indi nog steeds of weer tot de groep behoren. Menig international is, in verschillende gradaties, geen vaste keus bij zijn club, onder anderen sleutelspelers als Frenkie de Jong, Memphis Depay (Barcelona), Davy Klaassen (Ajax), Matthijs de Ligt (Bayern) en Nathan Aké (Manchester City). Van Gaal: ‘Voor ons is dit de laatste mogelijkheid om jongens aan het werk te zien. Na dit trainingskamp komen we pas op 14 november weer bij elkaar, een week voor de eerste wedstrijd op het WK.’||https://www.volkskrant.nl/sport/twee-nieuwe-keepers-in-voorlaatste-selectie-van-van-gaal~b57652c9/
2022-09-16||Lezersbrieven: Het is tijd voor een open en grondige asieldiscussie ||Na de Zweedse verkiezingen, die door rechts gewonnen zijn op grond van het ­migratiethema, en de recente asielperikelen in eigen land, verschijnen er weer veel opiniestukken. Daarin worden steevast twee kaarten uitgespeeld: de schuld- en boetekaart (elk stukje bevat de overleden baby) en de ‘het kan/mag wettelijk niet/internationale verdragen’-kaart. Inhoudelijk wil ik mij niet branden aan het onderwerp, daar is het te complex voor. Waar ik wel voor wil waarschuwen, is dat de schuld/boete-argumenten en de bestraffende kan/mag niet argumenten steeds meer mensen naar rechtse partijen zullen drijven. We zullen niet kunnen ontkomen aan een grondige en open inhoudelijke discussie over het asielvraagstuk en de interacties met onder andere de woningnood. Ik vrees dat anders een (rechtse) wal, net als in Denemarken, nu ook Zweden en over paar weken in Italië, het schip gaat keren. In Denemarken waren de sociaal-democraten direct weer de grootste na een gewijzigde opstelling ten aanzien van migratie. Vrij vertaald naar de befaamde uitspraak van Bill Clinton ‘it’s the economy, stupid’ zou je hier kunnen zeggen ‘it’s the migration, stupid’.Ron Gerritsen, Purmerend Gert Jan Segers (ChristenUnie) verwijt minister Kaag dat ze vanuit de maan naar Nederland kijkt met haar constatering dat we allemaal een stukje armer worden. Hij heeft een ander perspectief bij de uitspraak ‘wij laten u niet vallen’. Collega minister Carola Schouten bezweert dat we bij het nieuwe pensioenstelsel niet meer dan 5 procent interen. Blijkbaar is sinds ex-minister Henk Staghouwer het bieden van lege perspectieven gewoonte bij de ChristenUnie. Natuurlijk is het ook lastig om vanuit de hemel perspectief te bieden aan mensen op aarde. Gods wegen zijn immers ondoorgrondelijk. Wat overblijft is dat de ChristenUnie zich bij alle crises in de samenleving heel veel zorgen maakt, maar verder van geen enkel belang is.Martin van den Berg, Utrecht Keukentafelgesprekken zijn voor de meesten van ons onmogelijk, want wie heeft zo’n grote keuken dat er een keukentafel in past waar je omheen kunt zitten voor een goed gesprek over bijvoorbeeld onbetaalbare rekeningen of schuldhulpverlening? Realistischer is te spreken van dekengesprekken: samen in overleg met een deken tegen de kou over de schouders.Luc Meuwese, Den Haag Om arme mensen met energiearmoede tegemoet te komen, kunnen natuurlijk de miljarden euro’s worden gebruikt die Stef Blok bij Poetins oorlogsondersteuners weghaalt. Hoeveel is dat trouwens?Sjoerd Nienhuys, Hilversum Het valt mij op dat een fors aantal bestuurders het fantastisch doen in voorspoedige tijden, maar in lastige tijden acuut door het ijs zakken. Dus of ze hun reputatie en salaris echt waard zijn? Ik denk hierbij natuurlijk meteen aan Dick Benschop, maar ook aan André Rouvoet. Deze bestuurder leefde riant in de schaduw van een rustige GGD, maar moest tijdens de coronapandemie plotseling echt gaan besturen. En toen sloeg de chaos toe. Dus laten we op cruciale plaatsen crisisbestendige managers aanstellen in plaats van old boys netwerkers in de herfst van hun carrière.Nico Ebbinkhuijsen, Amersfoort 207 fietsdoden in 2021 mede door de opmars van de e-bike. Dat is de wrange conclusie uit het onderzoek van het CBS (Ten eerste, 16/9). Laten we snel een maximumsnelheid van 20 kilometer per uur en een automatische bel tijdens het passeren verplicht stellen. Dat komt de verkeersveiligheid ten goede en vermindert tegelijkertijd een hoop irritatie en hartkloppingen bij hardlopers en wandelaars, die plotseling door een sprintende e-biker voorbij worden gegaan.Falco Vriens, Tilburg Mijn oude opa overleed door een verkeersongeval, zo ook mijn oude vader. Ze bleven tot op het laatst actieve burgers. En stiekem hoop ik ook te overlijden door een (eenzijdig) ongeluk. Maar ik ben bang dat de regeldrift van de overheid daar een stokje voor gaat steken na de uitkomsten van het onderzoek over het stijgend aantal oudere verkeersdoden. In Nederland mag er niemand dood. Ik wil geen lang ziekbed met angst voor allerlei pijnen of (zeer denkbaar) het ontbreken aan goede verzorging door gebrek aan personeel, of eenzaam verpieterend. Zolang er geen pil van ­Drion op mijn nachtkastje ligt, wil ik blijmoedig fietsend mijn dood tegemoet zonder helm of zijwieltjes.Lea van Someren, Utrecht Hierbij een voorstel om overheidsuitgaven in de media in perspectief te plaatsen, want nu is het veel te abstract. Plaats bij iedere uitgave van een land (tussen haakjes desnoods) wat die uitgave per inwoner betekent. Bijvoorbeeld: als de Amerikaanse overheid 1 miljard uitgeeft is dat 3 dollar per inwoner. Als de Nederlandse overheid 1 miljard uitgeeft is dat ruim 57 euro per inwoner.Guus van Bronswijk, Haarlem Vooropgesteld dat het voor de familie verdrietig is als een bejaarde mevrouw overlijdt, vind ik het eerbetoon aan de koningin van Engeland ook overdreven. Ze zou zoveel hebben gedaan voor haar volk en vaderland. Wat dan? De zogenoemde koningshuisdeskundigen komen niet verder dan ‘de boel bij elkaar houden’. De fans van het koningshuis vertellen dat het zo’n lieve, meelevende vrouw was. Tegelijkertijd wordt er kond gedaan van haar afstandelijkheid en emotieloze aanwezigheid. Koningshuizen vormen een achterhaald niets, dat door slechte journalisten doorlopend wordt opgeblazen tot iets. Ze vullen zelf met plechtige stem en vochtige ogen het belang van het vorstenhuis in. Zou het iets te maken hebben met het in stand houden van je verdienmodel?Frits Hendrik Emmerik, Den Haag Het nieuwe pensioenstelsel betreft de grootste herverdelingsoperatie ooit. Met het schrikbeeld rond de toeslagen­affaire en de Groninger aardbevingsschade als twee voorbeelden van herverdeling voor ogen, bezie ik de gehele zaak met enige scepsis. Als die ‘dossiers’ na al die jaren al niet naar behoren kunnen worden afgerond? Mijn pensioen zal naar verwachting ingaan rond 2030, na 51 jaar werken. Ik heb dan in ieder geval tijd om de parlementaire enquête over het falen van de invoering van het nieuwe pensioenstelsel op televisie te volgen.G.J. Schurink, Volendam||https://www.volkskrant.nl/columns-opinie/lezersbrieven-het-is-tijd-voor-een-open-en-grondige-asieldiscussie~b2b442a1/
2022-09-16||Inlichtingenchef aangeklaagd voor lekken staatsgeheimen in omvangrijk Deens spionageschandaal ||Findsen wordt ervan beschuldigd dat hij in een periode van anderhalf jaar vertrouwelijke informatie heeft gedeeld met zes onbevoegden, onder wie twee journalisten. In die periode was hij op non-actief gesteld vanwege een onderzoek dat tegen hem liep. De inhoud van de aanklacht is verder geheim, maar verschillende Deense media berichtten eerder dat de inlichtingenbaas wordt aangeklaagd omdat hij in media-interviews toegaf dat de Deense diensten samenwerken met de Amerikaanse inlichtingendienst NSA. Eerder noemde Findsen de aanklacht eerder ‘waanzinnig’. ‘Ik heb altijd gepleit voor openheid richting pers en publiek over het werk van de inlichtingendiensten, zonder onze bedrijfsvoering te schaden. Ik heb hiervoor steun gekregen van alle vorige regeringen. Maar ik heb op geen enkel moment staatsgeheimen prijsgegeven.’ Findsen werd in december vorig jaar door een arrestatieteam van de binnenlandse veiligheidsdienst (PET) gearresteerd op de luchthaven van Kopenhagen. In februari kwam hij vrij in afwachting van zijn zaak. De arrestatie veroorzaakte veel ophef in Denemarken. De chef is een begrip in de Deense inlichtingenwereld. Tussen 2002 en 2007 leidde hij zelf de PET. Sinds 2015 stond hij aan het hoofd van de buitenlandse inlichtingentak (FE). Een onafhankelijke toezichthouder oordeelde in augustus dat zijn dienst informatie achterhield. Na onderzoek door een commissie werd Findsen vrijgepleit. Het huidige onderzoek door zijn oud-collega’s van de PET nam anderhalf jaar in beslag. Volgens de krant Politiken werd de inlichtingenbaas geobserveerd in diens huis en zomerhuis en werd zijn telefoon afgetapt. Verschillende media berichtten de afgelopen maanden over een conflict tussen de PET en de buitenlandse inlichtingentak FE, dat ten grondslag zou liggen aan het onderzoek. De krant Berlingske meldde onlangs dat PET-chef Finn Borch Andersen tijdens een briefing van partijleiders in detail vertelde over het seksleven van Findsen. Hiermee zou hij een ​​beeld willen schetsen van een FE-chef die niet te vertrouwen was en het risico liep te worden gechanteerd door een buitenlandse mogendheid of journalisten. In Berlingske nam een oud-collega het vorig jaar voor Findsen op. Volgens deze Hans Jørgen Bonnichsen dendert de regering ‘als een olifant door de porseleinkast’ door de oud-chef aan te klagen op basis van een wetsartikel dat in 1979 voor het laatst werd gebruikt om een Stasi-agent te veroordelen. In plaats daarvan had de inlichtingenchef ook gewoon op een ambtelijk zijspoor kunnen worden gezet, betoogt Bonnichsen. ‘Nu wordt hij minder gunstig behandeld dan de piraten in de Golf van Guinee.’ Het Deense OM noemt het lekken van de vertrouwelijke informatie evenwel een ernstige zaak. ‘Het kan de relatie met partners van de inlichtingendiensten schaden en het kan het lastiger maken hun werk uit te voeren als hun werkwijze bekend wordt. Daarnaast schaadt dit het vertrouwen dat de inlichtingendiensten gevoelige informatie binnenshuis kunnen houden.’||https://www.volkskrant.nl/nieuws-achtergrond/inlichtingenchef-aangeklaagd-voor-lekken-staatsgeheimen-in-omvangrijk-deens-spionageschandaal~b4cf9edb/
2022-09-16||De beste muziek van de week: een optocht van de adel van de rockmuziek||‘Ozzy Osbourne heeft een hoop interessants te delen op zijn nieuwe plaat Patient Number 9 (★★★★☆, dertien nummers). Hij is aan z’n laatste jaren toegekomen, hij lijdt ook aan de ziekte van Parkinson, en daar schrijft hij aangrijpende songteksten over. De 73-jarige zanger zingt bijvoorbeeld dat hij soms geen controle meer heeft over z’n lichaam en op straat terechtkomt met z’n gezicht naar de stoep, waardoor hij het gevoel heeft dat de hemel hem uitlacht. ‘Waarom moet het zo eindigen? Waarom is mijn leven zo’n verdrietig liedje geworden?’ Nogal openhartig, en het is dus echt meer dan een album van iemand die nog één keer een rockplaatje wil maken. En daarom erg te waarderen. ‘Ozzy Osbourne is een legendarische zanger die de muziekgeschiedenis heeft veranderd. Met zijn band Black Sabbath – begonnen als een bluesrockband met bandleden die ook nogal van jazz hielden – heeft hij min of meer per ongeluk de heavy metal uitgevonden. Een jaar of negen geleden interviewde ik Osbourne en hij was toen zó sympathiek. Echt een beleefde Britse gentleman. Nogal onverwacht voor zo’n rockbeest, vond ik. Toen was wel al duidelijk dat het niet goed met hem ging, na een woest leven. Dat gaat niet lang meer duren, dacht ik toen. Maar toch heeft hij nog een flink aantal albums uitgebracht. En het zijn nog behoorlijk goede platen ook. ‘Er staat geen enkel overbodig rommelnummertje op Patient Number 9. Hij speelt samen met Eric Clapton, met gitarist Tony Iommi van Black Sabbath, bassist Robert Trujillo van Metallica en drummer Chad Smith van de Red Hot Chili Peppers. Eigenlijk een optocht van de adel van de rock. Dan heb ik nog niet eens gezegd dat Taylor Hawkins – de onlangs overleden drummer van de Foo Fighters – óók nog meespeelt. Het moet een van zijn laatste projecten zijn geweest. Dat maakt deze plaat helemaal bijzonder.’ ‘Natural Brown Prom Queen (★★★★☆, achttien nummers) van Sudan Archives. Een bijzondere plaat waar je héél vaak naar kunt luisteren. Sudan Archives’ stem vind ik persoonlijk wat gewoontjes, maar er gebeurt een hoop op dit nieuwe album. Ze haalt elementen uit de dance, de hiphop, maar je hoort ineens ook flarden van hoempa-orkesten, dan weer een stuk jazzrock op de achtergrond en natuurlijk haar herkenbare elektrische viool. ‘Muzikaal gezien is Natural Brown Prom Queen dus een topplaatje. Draai ’m in z’n geheel, schreef recensent Gijsbert Kamer al, en dat is een goed advies. Het nummer #513 bijvoorbeeld, een complexe track met een hoop interessante arrangementen. ChevyS10 is ook zo gaaf: bij bijna iedere maat lijkt er iets bijzonders te gebeuren. Het verandert steeds van sfeer en klankkleur. Het is een album zonder clichés – alsof Sudan Archives from scratch de popmuziek opnieuw in elkaar wil zetten.’ Hoewel het aan het grote publiek voorbij lijkt te gaan, is Hallo Venray al zo’n dertig jaar een van de beste rockbands van Nederland, schrijft Gijsbert Kamer. Hopelijk brengt hun nieuwe prachtplaat Coffee and Cake (★★★★☆, elf nummers) daar verandering in. De Engelse rockband Suede keert met het nieuwe album Autofiction (★★★★☆, elf nummers) terug naar de basis. De beste en coherentste plaat sinds hun debuutalbum uit 1996, vindt recensent Gijsbert Kamer.||https://www.volkskrant.nl/cultuur-media/de-beste-muziek-van-de-week-een-optocht-van-de-adel-van-de-rockmuziek~b8dcbb6b/
2022-09-16||Van Heero tot Zeero: de opkomst en ondergang van een Friese mascotte||Onder de kop ‘Domweg gelukkig in Heero’ publiceerde de Volkskrant vijf jaar geleden een uitgebreide reportage over de mascotte van Heerenveen, een volwassen man in een shirt met pompeblêden en een blond Viking-hoofd, inclusief hoorntjes. De clubleiding had één eis gesteld: ter bescherming van de Friese kinderziel moest de identiteit van de man geheim blijven, ‘net zoals Sinterklaas’. Hij had bij de club een dienstverband als huis- en decoratieschilder. Alles was nog koek en ei in Heerenveen. De man was het gezicht van de Kidsclub en kreeg veel waardering voor zijn werk tijdens wedstrijden in het Abe Lenstra-stadion. Heero, een samenvoeging van ‘Heerenveen’ en het Engelse ‘hero’, was de oudste mascotte in het betaald voetbal. Al sinds 2000 verschool hij zich in het pak. Rond de eeuwwisseling rukten de mascottes op in de stadions, naar Amerikaans voorbeeld. Het spel was niet meer genoeg, het bijprogramma werd uitgebreid. De volumeknop ging op tien, volkszangers verschenen op de middenstip. PSV introduceerde Phoxy, FC Dordrecht Sjakie Schaap, Feyenoord Coentje. Het is een serieuze zaak. Zwolfje van PEC Zwolle werd een paar jaar geleden in Tilburg gekroond tot winnaar van het Open NK Mascotte. Het is echt topsport, verklaarde de gelukkige winnaar na afloop. ‘Mascotte zijn is niet simpelweg een pak aantrekken, je moet je pak zijn.’ Niet overal werden mascottes massaal geknuffeld. De mascotte met verreweg de beste naam, Harry NAC, kreeg in Breda geen poot aan de grond. Vice maakte in 2019 een bloedserieuze podcast over hem die de moeite van het beluisteren waard is, De opkomst en ondergang van Harry NAC. Daarin kwam ook het moment ter sprake dat Harry NAC na de aftrap van een wedstrijd tegen Feyenoord kruipend naar de zijlijn ging, tot hilariteit van de juichende supporters die pas later begrepen dat de mascotte was getroffen door een aanval van hyperventilatie. De zaak-Heero overtreft dit allemaal. Heerenveen wilde van hem af, omdat hij medewerkers van de club zou hebben geïntimideerd. Er was ook iets met corona. Heero was niet gevaccineerd en zou de spelers van Heerenveen in gevaar hebben gebracht door de anderhalvemeterregel te negeren. De kantonrechter werd erbij gehaald. Het was groot nieuws; ‘internationaal nieuws’, zelfs, volgens De Telegraaf. In De Avondshow van de VPRO gingen deze week Arjen Lubach en Diederik Smit los op de kwestie. De Volkskrant, fanatiek op dit dossier, besteedde twee pagina’s aan de heisa in Heerenveen. En zo werd Heero een symbool voor het goede van vroeger, een strijder tegen de verzakelijking van het voetbal, een weerloos slachtoffer van de kille bestuurscultuur. Iedereen nam het op voor de mascotte, een kindervriend die geen kwaad kan doen, want anders word je geen mascotte. De stemming was in de media uitermate jolig, (‘No more Heero anymore’, aldus de Volkskrant), totdat de kantonrechter donderdag besliste dat het ontslag van de mascotte, van wie inmiddels bekend was geworden dat hij Hendrik Pasveer heet en 52 jaar is, onrechtmatig was en een bestuurder van de club met de dood werd bedreigd. Wat Heerenveen had bezield om deze trouwe clubman eruit te gooien, werd slechts mondjesmaat belicht. Heero had moeite met gezag, werd gezegd, en mensen bij de club hebben geïntimideerd. De kantonrechter rekende het Heerenveen vooral aan dat er geen dossier over het gedrag van de verklede man was bijgehouden. De beeldvorming is ernstig vertroebeld geraakt, stelde Heerenveen. Goed punt. Er is massaal partij gekozen voor een mascotte, terwijl de simpele waarheid is dat ook in een pak met pompeblêden een man schuil kan gaan die de regels aan zijn laars lapt en denkt dat hij vanwege bewezen diensten onaantastbaar is. Van Heero tot Zeero, dat krijg je er dan van.||https://www.volkskrant.nl/sport/van-heero-tot-zeero-de-opkomst-en-ondergang-van-een-friese-mascotte~bd769109/
2022-09-16||China niet welkom bij de grafkist van koningin Elizabeth||Deze diplomatieke rel is het gevolg van sancties over en weer. De Brits-Chinese relatie staat bol van de wederzijdse ergernissen. In maart 2021 stelde de Britse regering tegelijkertijd met de Europese Unie sancties in tegen vier lager geplaatste Chinese bestuurders, wegens hun vermeende betrokkenheid bij mensenrechtenschendingen tegen Oeigoeren in de westelijke provincie Xinjiang. China sloeg terug met veel hardere strafmaatregelen tegen negen Britse prominenten, onder wie zeven parlementsleden. Als reactie daarop wordt de Chinese ambassadeur al langer geweerd uit het Britse parlement en die ban strekt zich nu, volgens de nieuwswebsite Politico, uit tot Westminster Hall. Daardoor ontstaat de onhandige situatie dat de Chinese regering op maandag wel de uitvaart in Westminster Abbey mag bijwonen, maar voor die tijd op een steenworp afstand van de kerk zal worden tegengehouden terwijl naar verwachting vijfhonderd andere staatshoofden en buitenlandse hoogwaardigheidsbekleders de laatste gang langs de kist maken . Overigens stuitte de uitnodiging voor Xi al op weerstand bij zowel progressieve als conservatieve parlementariërs. Zij vinden dat China dezelfde behandeling verdient als landen zoals Syrië, Venezuela, Afghanistan, Myanmar, Rusland en Belarus, die in het geheel niet mogen komen. ‘Gezien de erkenning van het parlement van het Verenigd Koninkrijk van de genocide die de Chinese regering aanricht onder het Oeigoerse volk, is het zeer bijzonder dat de architecten van deze genocide een voorkeursbehandeling krijgen vergeleken met de landen die geweerd worden’, aldus een schriftelijk verzoek van bezorgde parlementariërs aan het ministerie van buitenlandse zaken de uitnodiging voor China in te trekken. Ze verwijzen naar de mensenrechtensituatie in het uiterste westen van China in de provincie Xinjiang, waar China onder het motto van antiterrorismebeleid tot een miljoen Oeigoeren en andere moslims onderwerpt aan willekeurige vervolging, indringende overheidssurveillance en heropvoedingskampen. Het Britse parlement heeft dit als volkerenmoord veroordeeld. Ook is Londen ontzet over de manier waarop Beijing vrijheden in de voormalige Britse kroonkolonie Hongkong heeft ingeperkt. De Britse regering heeft laten weten de uitnodiging aan Xi niet in te trekken. Xi zou zijn vicepremier Wang Qishan willen sturen, al is het de vraag of de Chinezen nog willen komen als ze van Westminster Hall worden uitgesloten. Overigens wordt verwacht dat de Britse regering een hardere koers tegen China zal varen onder de nieuwe premier Liz Truss, die als minister van buitenlandse zaken heeft ontpopt als een fel criticus van Beijing.||https://www.volkskrant.nl/nieuws-achtergrond/china-niet-welkom-bij-de-grafkist-van-koningin-elizabeth~b1589e97/
2022-09-16||De problemen in de jeugdbescherming zijn weerbarstig, maar dat is geen excuus meer om niet met spoed in te grijpen||Dat de decentralisatie van de jeugdzorg niet heeft gebracht wat de toenmalige regeringspartijen VVD en PvdA er in 2015 van hoopten, wordt inmiddels door vriend en vijand onderkend. Toegankelijker werd het wel bij de gemeenten, maar het is totaal uit de hand gelopen. Inmiddels doet 1 op de 7 kinderen een beroep op professionele, gesubsidieerde hulp. 25 jaar geleden ging het nog om 1 op de 27. Sinds 2015 stegen de uitgaven van 3,6- naar 5,6 miljard euro. Het stelsel slibt dicht. Op alle niveaus wordt inmiddels nagedacht over weer een reorganisatie, maar aangezien die beter doordacht moet worden dan de vorige zal dat proces nog even duren. Op één front is dat echter onaanvaardbaar: bij de jeugdbescherming, die hoedt over kinderen en jongeren die om wat voor reden dan ook thuis niet meer veilig zijn en onder voogdij worden geplaatst. De eerste zeer alarmerende signalen over fnuikende personeelstekorten, doorgeschoten bureaucratie en onaanvaardbare wachtlijsten dateren al van drie jaar geleden. Deze maand werd het code rood toen de Universiteit Leiden vaststelde dat de overheid niet meer kan garanderen dat de situatie van kinderen daadwerkelijk verbetert zodra de overheid het toezicht overneemt. Daarna volgden de Inspectie Jeugd en de Inspectie Justitie en Veiligheid met de mededeling dat zij er geen brood meer in zien om de betrokken instellingen nog op kwaliteit te controleren. Dat heeft in hun ogen geen zin zolang de overheid niet zorgt voor de minimale voorwaarden om de kwaliteitseisen te halen. ‘Als het niet lukt om kinderen te beschermen als gevolg van factoren waar instellingen geen invloed op hebben, dan zullen wij de instellingen daarop niet meer aanspreken of een maatregel opleggen.’ Een kordate reactie van verantwoordelijk minister Weerwind (D66) werd alom verwacht. Een overheid kan immers niet veel dieper ingrijpen in het leven van mensen dan door het uit huis plaatsen van hun kinderen. En er zijn dan ook niet veel situaties waarin de politieke verantwoordelijkheid om de zaken op orde te hebben zo zwaar weegt. Helaas kwam de bewindsman per brief en in het daaropvolgende Kamerdebat niet veel verder dan het uitputtend opsommen van alle ‘verbeteracties’, ‘sectorplannen’, ‘proeftuinen’, ‘toekomstscenario’s’ en ‘hervormingsagenda’s’ die al een tijdje lopen, maar die de acute crisis niet hebben kunnen voorkomen. Natuurlijk is het een complex probleem dat niet binnen enkele maanden is opgelost. Maar de sector in nood heeft op korte termijn behoefte aan perspectief, al is het maar om te voorkomen dat nog meer hulpverleners het zinkende schip verlaten. Zoals een fatsoenlijk landelijk minimumtarief dat de wethouders de instellingen moeten betalen opdat de kwaliteit van de jeugdbescherming niet afhangt van de toevallige financiële situatie van de gemeente. Ook voor de hand ligt een harde aanwijzing vanuit Den Haag dat bij gebrek aan voldoende mankracht voorlopig de kwetsbaarste kinderen, die onder toezicht zijn geplaatst of daar tegenaan zitten, met voorrang moeten kunnen rekenen op de best mogelijke hulp. De Tweede Kamer geeft Weerwind nog zes weken respijt. Binnen die termijn zal hij moeten laten zien dat hij de urgentie begrijpt. Anders is het deze herfst ook voor hem code rood.||https://www.volkskrant.nl/nieuws-achtergrond/de-problemen-in-de-jeugdbescherming-zijn-weerbarstig-maar-dat-is-geen-excuus-meer-om-niet-met-spoed-in-te-grijpen~b7ee4c41/
2022-09-16||De tussenkoning ziet liever knobbelzwanen dan karbonkels||Het overlijden van The Queen bracht behalve massale rouw ook een royale stroom aan nieuwsberichten op gang. Welk vorstelijk jargon viel daarbij op? Op het moment dat het 96-jarige koninklijke hart ermee ophield, en het tweede elizabethaanse tijdperk ten einde kwam, trad Operation London Bridge in werking, een draaiboek vanaf het overlijden op 8 september (D-Day genoemd) tot aan de uitvaart op de 19de (D+11). De dag van de begrafenis is een speciaal ingelaste nationale vrije dag, een zogenoemde bankholiday, omdat ban­ken en ­beur­zen dan ge­slo­ten zijn. Omdat Hare Majesteit in Schotland heenging, werd Operation Unicorn gestart, de missie om haar terug naar Engeland te brengen. De eenhoorn is Schotlands nationale dier. Elizabeth wordt bijgezet in de King George VI-herdenkingskapel op Windsor Castle, dat eigendom is van de Kroon en dus van de staat. Het lichaam van een staatshoofd of ambtenaar te rusten leggen in een overheidsgebouw, heet lying-in-state. Het Britse koningshuis wordt The Firm genoemd, vanwege de economische waarde die het vertegenwoordigt. De netto-inkomsten aan overheidssteun (de Sovereign Grant) en winst op vermogen worden geschat op 2,1 miljard euro per jaar. Dat de Britse dynastie een grote populariteit geniet, bleek in juni bij de grootse viering van het platina jubileum van de vorstin. Kroonprins Charles (73) werd na zijn moeders dood automatisch koning. De officiële proclamatie door de toetredingsraad vond plaats op zaterdagochtend 10 september (D+2) in Londen. Na het voorlezen van de toetredingsproclamatie riepen de raadsleden ‘God save the King!’, en ondertekenden de leden van de platformfractie het document, onder wie Charles’ vrouw Camilla, die vanaf heden de titel koningin-gemalin zal dragen. De leden van het Britse Lagerhuis legden later die dag de eed van trouw af aan de koning. Karel III was prins-regent, wat betekent dat hij vorstelijke taken waarnam, zoals het voorlezen van de troonrede op 10 mei (D-121). Vanwege zijn hoge leeftijd werd hij door correspondent Patrick van IJzendoorn behalve een ‘bejaarde vorst’ ook een tussenkoning genoemd. Charles kwam ooit in opspraak door handgeschreven briefjes waarmee hij zich met de politiek bemoeide. De in zwarte inkt gekrabbelde berichten staan te boek als de Black Spider Memos. In een artikel over de macht van Charles komen koninklijke voorrechten ter sprake. Zo heeft de Britse monarch het recht alle walvissen, dolfijnen en steuren in Britse wateren op te eisen. Dat geldt ook voor de knobbelzwaan, de huis-tuin-en-keukenzwaan. Wil het parlement deze voorrechten aanpassen, dan is koninklijke goedkeuring nodig. Wat niet op koninklijke goedkeuring kan rekenen, is moderne architectuur. Tijdens een speech voor de Royal Institute of British Architects in 1984 noemde Charles een uitbouw van de National Gallery, ontworpen door een Duitse modernist, een ‘monsterlijke karbonkel’. Dat woord heeft volgens de Van Dale meerdere betekenissen, waarvan de prins niet een ‘edelsteen, een hoogrode granaat of robijn’ bedoelde, maar een ‘op­een­ho­ping van steen­puis­ten die sa­men een gro­te steen­puist vor­men die tot in het on­der­huids bind­weef­sel reikt’. De uitspraak van de kroonprins leidde in het Verenigd Koninkrijk tot de jaarlijkse uitreiking van de karbonkelbokaal voor het lelijkste gebouw. Het moment dat Charles III zelf de kroon krijgt uitgereikt tijdens de kroning, kan nog maanden op zich laten wachten (D+?).||https://www.volkskrant.nl/cultuur-media/de-tussenkoning-ziet-liever-knobbelzwanen-dan-karbonkels~bcd41a9e/
2022-09-16||Ging de commotie rond Carlsen in St. Louis ten koste van de concentratie van anderen?||Ook voorspelbaar waren de reacties van sommige deelnemers. Na een verloren play-off tegen de Fransman Alireza Firouzja beschreef de Rus Ian Nepomniasjtsji op Twitter zijn ongemak: ‘Een droevig einde van een droevig toernooi. Liever speel ik met een even aantal deelnemers in een ontspannen sfeer waarin iedereen elkaar vertrouwt.’ Opvallend was het wisselvallige niveau. Zo groot was het aantal grove fouten dat het leek alsof de commotie rond Carlsen de concentratie van de anderen had aangetast. Eindwinnaar Firouzja ontsnapte tweemaal met een vol punt uit slechte stellingen en Nepomniasjtsji’s teleurstelling zou allicht minder groot zijn geweest als hij in de slotronde de toernooizege had veilig gesteld door beslissend voordeel tegen Niemann te verzilveren. Nepo had ook eenmaal het geluk aan zijn zijde. In de derde ronde, waarin Carlsen verloor van Niemann, verzeilde hij in de volgende stand tegen Leinier Dominguez: DIAGRAM 1 Dominguez – Nepomniasjtsji na 21 ... Pc5. Er volgde: 22. Lxc5 Lxd2 Verliezend, maar wel de beste kans. Na 22 ... dxc5 23. Pf3 Lf6 24. Da2 heeft zwart weinig te hopen met een machteloze loper tegen een sterk wit paard. 23. Txd2? Correct is 23. Lxd6!. Na 23 ... Dxc4 24. Dxb7+ Kg8 25. Lxf8 Txf8 26. Txd2 of 23 ... Dxd6 24. Dxb7+ De7 25. Dxe7+ Kxe7 26. Txc8 Txc8 27. Txd2 wint wit. 23 ... dxc5 24. Dd1 Ke7 Nu is wits voordeel minimaal. Bij de 42ste zet eindigde de partij in remise. Wesley So zou het toernooi hebben gewonnen als hij in de voorlaatste ronde zijn kansen had waargenomen. Firouzja - So St. Louis 2022 1.e4 e5 2. Pf3 Pc6 3. Lc4 Lc5 4. d3 Pf6 5. 0-0 d6 6. c3 0-0 7. h3 h6 8. Te1 a6 9. a4 a5 10. Pbd2 Le6 11. b3 Te8 12. Lb2 d5 13. Lb5 dxe4 14. dxe4 Ph5 15. Pc4? Een zorgeloze zet in een voor wit al kritieke stand. Beter is 15. La3 15 ... Df6 16. Lxc6 bxc6 17. Pcxe5 DIAGRAM 2 17 ... Lxh3 Zwarts aanval is nog sterker na 17 ... Tad8 18. Pd3 Lxb3 19. Dxb3 Txd3 20. Dc4 Txf3 21. Dxc5 Pf4!. 18. Pd3! Dg6 Ook nu is 18 ... Txd8 sterk. 19. Ph4 Dg5 20. Pxc5 Dxh4 21. gxh3 Dg5+ Beter is 21 ... Te5. 22. Dg4 Dxc5 23. c4 Tab8? Met 23 ... Dg5 kan zwart zich redden. 24. e5 g6? Van kwaad tot erger. 25. La3 Db6 26. e6! c5 27. exf7+ Kxf7 28. Dd7+ Kf8 29. Dd5 Kg7 30. Lxc5 Pf6 31. Lxb6 Pxd5 32. Txe8 Zwart geeft op.||https://www.volkskrant.nl/sport/ging-de-commotie-rond-carlsen-in-st-louis-ten-koste-van-de-concentratie-van-anderen~b64fa82d0/
2022-09-16||Uitzonderlijk noodweer in midden-Italië: zeker negen doden, vier vermisten||‘In een paar uur is er eenderde van de regen gevallen die normaal in een jaar valt’, verklaarde het hoofd van de burgerbescherming, Fabrizio Curcio, vrijdag. Op sommige plekken kwam twee keer zoveel regen naar beneden als normaal in de hele zomer. De Misa, de rivier die dwars door het getroffen gebied loopt, steeg in een paar uur van een lage 21 centimeter naar vijf meter. Bij de overstromingen die daarop volgden verdronken zeker negen mensen, verspreid over verschillende dorpen langs de rivier. Vijftig inwoners belandden in het ziekenhuis, van wie het grootste deel vanwege onderkoeling en botbreuken, na te zijn uitgegleden in de modderstroom. Vier mensen worden nog vermist, onder wie twee kinderen. De ‘waterbom’ die donderdagnacht ontplofte boven de regio Le Marche, in het achterland van Ancona, veranderde straten in rivieren. Burgemeesters in de regio riepen de bevolking ook vrijdagochtend nog op om binnen te blijven. ‘De situatie is dramatisch’, verklaarde wethouder Alberto Agarbati van het getroffen Ostra op de Italiaanse radio. ‘Er is overal modder, auto’s zijn meegesleept, mensen zijn alles kwijtgeraakt. Er kwam een muur van water op ons af die snel groeide, er was niet genoeg tijd om iedereen te waarschuwen.’ President Sergio Mattarella en demissionair premier Mario Draghi betuigden vrijdag hun medeleven aan de regiogouverneur van Le Marche. Draghi bood zijn hulp aan de regio aan, waar de reddingsacties van de brandweer vrijdagochtend nog in volle gang waren. Vrijdagmiddag kondigde de regeringsleider aan af te reizen naar het rampgebied, waar de noodtoestand uitgeroepen is. Draghi verklaarde ook dat de gebeurtenissen ‘nogmaals laten zien hoe fundamenteel de strijd tegen klimaatverandering is’. De omvang van de materiële schade is nog onbekend. Ook is het noodweer nog niet definitief voorbij: vrijdag blijft het rustig, maar in het weekeinde zou er opnieuw zware regen kunnen vallen. Eurocommissaris Paolo Gentiloni uitte vrijdag zijn steun op sociale media, en voegde daaraan toe dat ‘Italië en Europa klimaatverandering serieus moeten nemen’. Net als de verzengende droogte van de afgelopen zomer hoort ook ongewoon zware regenval in korte tijd bij een steeds extremer klimaat, bevestigen experts. Het is niet de eerste keer dat Italië deze zomer te maken heeft met extreme weersomstandigheden. Al sinds begin juli geldt de noodtoestand vanwege ongewone droogte. In dezelfde periode brak de Marmolada-gletsjer in het noorden van het land af doordat er smeltwater onder de oppervlakte kwam, met de dood van elf bergbeklimmers tot gevolg. Hoewel Mario Draghi ook toen erkende dat de oorzaak klimaatverandering was, speelt het onderwerp in de campagne voor de verkiezingen van 25 september tot nu toe geen grote rol.||https://www.volkskrant.nl/nieuws-achtergrond/uitzonderlijk-noodweer-in-midden-italie-zeker-negen-doden-vier-vermisten~b2548547/
2022-09-16||Opinie: Kabinet, blijf niet achter en stel een prijsplafond in voor energie||De Russische inval in Oekraïne en het dichtdraaien van de gaskraan hebben de gasprijzen in Europa fors opgestuwd. Ook met de recente prijsdaling dreigt de energierekening onbetaalbaar te worden. In de media verschijnen zelfs verhalen over mensen die vrijwillig het gas laten afsluiten, of kinderen die wegens geldgebrek zonder eten naar school moeten. Economen vinden doorgaans dat overheden moeten wegblijven van prijsingrepen, en steun moeten bieden via inkomenspolitiek. Er zijn echter goede redenen om de markt voor een essentieel product als energie anders te bekijken. Nu inkomenssteun onuitvoerbaar blijkt, zal de overheid ook instrumenten als een tijdelijk prijsplafond voor de verkoop aan consumenten moeten overwegen. Bijvoorbeeld door de prijzen te maximeren op het niveau van begin 2022. Vanuit economisch perspectief zijn goede argumenten aan te dragen. We noemen er twee. Idealiter biedt een overheid gerichte ondersteuning aan kwetsbare huishoudens via inkomenspolitiek – bijvoorbeeld via het stelsel van uitkeringen, belastingen en toeslagen. Dan kan de prijs vraag en aanbod in balans brengen. Aanvullende inkomenssteun lijkt helaas onuitvoerbaar voor de Nederlandse uitvoeringsorganisaties. Economen leren dat je dan de nadelen van een prijsplafond, moet afwegen tegen de prijs van stilzitten. En die prijs stijgt met de dag. Niet handelen betekent een grote toename van onzekerheid, stress, schulden en armoede. Dat kan grote negatieve gevolgen hebben voor de samenleving. Denk aan afnemende schoolprestaties, toenemende zorgkosten en een groter beroep op gemeentelijke dienstverlening. Het voorkomen van zo’n scenario levert veel op. Een prijsplafond kent weliswaar nadelen, maar die moeten we afwegen tegen de kosten van stilzitten. Een prijsingreep is een acceptabel instrument als alternatieven niet voorhanden zijn. Ten tweede destabiliseren de hoge energieprijzen de economie en worden de inflatieverwachtingen van huishoudens erdoor beïnvloed. Hogere inflatieverwachtingen kunnen de inflatie voor langere tijd opstuwen. Wanneer de overheid direct ingrijpt op de energiekosten beperkt dit juist de inflatie. Met het aanbrengen van een prijsplafond maak je het bovendien makkelijker voor werknemers om toekomstige inflatie in te schatten en wordt de kans op een loon-prijsspiraal kleiner. Ook leidt het direct tot een groter besteedbaar inkomen voor huishoudens. Via hogere bestedingen neemt hiermee ook de kans op een recessie af. Een slim prijsplafond zou aan drie voorwaarden moeten voldoen. In de eerste plaats moet de maatregel tijdelijk zijn. De ingreep zou moeten worden teruggedraaid, zodra het mogelijk is huishoudens via inkomenspolitiek afdoende te ondersteunen, de marktprijzen weer genormaliseerd zijn, of we erin geslaagd zijn afdoende te verduurzamen. Een termijn van zes maanden, tot het einde van de winter, lijkt op het eerste gezicht redelijk. In de tweede plaats moeten energiebedrijven gecompenseerd worden voor de meerkosten die zij maken bij inkoop van energie op de markt. Tot slot is het verstandig om het plafond slechts toe te passen op een bepaald deel van het energieverbruik. Daarmee houden huishoudens een prikkel om energie te besparen. Het is belangrijk op te merken dat een prijsplafond de energietransitie niet belemmert. Met de voorgestelde vormgeving blijft een prikkel bestaan om op het energieverbruik te letten. Voor lagere inkomens geldt dat ook met lagere tarieven de prikkel tot besparing stevig is. Bovendien is het maar zeer de vraag hoeveel effect de prijs nog heeft op energiebesparing. Snelle isolatie is voor veel mensen geen optie, door een tekort aan vakmensen of materialen. Op een gegeven moment is de verwarming uitzetten de enige optie. Een hogere prijs leidt dan niet tot meer besparing, maar tot armoede. In ons omringende landen zijn prijsingrepen niet langer een taboe. Ook gezaghebbende buitenlandse economen pleiten er nu voor. In Duitsland, het Verenigd Koninkrijk en Frankrijk werken regeringen aan voorstellen voor snelle ingrepen in de energiemarkt. Nu Brussel een belasting op overwinsten heeft voorgesteld kunnen lidstaten ruim 110 miljard euro aan extra belastingopbrengsten tegemoetzien. Dat kan via een prijsplafond direct terugvloeien naar de burger. De Europese voorstellen voor energiebesparing hebben hopelijk tot gevolg dat de energieprijzen verder zullen dalen. Dit vergroot de betaalbaarheid van dit voorstel. In normale tijden zal je economen niet snel horen pleiten voor prijsplafonds. De huidige energiemarkt is echter geen perfecte markt. Als je in ogenschouw neemt dat een slim prijsplafond voor energie de noodzakelijke verduurzaming niet vertraagt, uitvoerbaar is, geld snel op de juiste plek krijgt en de inflatie kan dempen, menen wij dat het een stuk gereedschap is dat serieus bekeken moet worden. Hoogleraren economie: Dirk Bezemer, Rijksuniversiteit Groningen Wimar Bolhuis, Universiteit Leiden Jaap Bos, Universiteit Maastricht Erwin Bulte, Wageningen Universiteit Arnoud Boot, Universiteit van Amsterdam Clemens Kool, Universiteit Maastricht Hans Schenk, Universiteit Utrecht Esther-Mirjam Sent, Radboud Universiteit Irene van Staveren, Erasmus Universiteit Rotterdam Tom van Veen, Universiteit Maastricht||https://www.volkskrant.nl/columns-opinie/opinie-kabinet-blijf-niet-achter-en-stel-een-prijsplafond-in-voor-energie~bc3721a9/
2022-09-16||De trui was af, ik trok hem aan. Niemand had door welk een herculeaans zwoegen erin zat||Tijdens de eerste lockdown had ik een keer lang staan praten op straat, want dat was destijds de enige vorm van live entertainment. Mijn zoon vond dat het te lang duurde, en had mij na afloop toegebeten: ‘Je zou een trui moeten breien met ‘blablabla’ erop!’ Wat een fantastisch idee. Ik zag het voor me: een trui met heel veel bla’tjes. En ik begon te breien. Flashforward naar een totaal andere wereld, waarin we het weer te druk hebben voor eindeloze gesprekken op straat. De trui was af, ik trok hem aan. Niemand had door welk een herculeaans zwoegen erin zat. Misschien maar goed ook. ‘Weet je wat je zou moeten doen’, opperde mijn man, ‘Een heel dikke trui breien met ‘Fuck Poetin’ erop, vanwege de gasprijzen!’ Leuk idee, wederom. Maar hoe is het over twee jaar? Is Poetin dan nog in ons leven? Hoe zitten we dan qua gas? Breien is een extreme vorm van slow journalism.||https://www.volkskrant.nl/columns-opinie/de-trui-was-af-ik-trok-hem-aan-niemand-had-door-welk-een-herculeaans-zwoegen-erin-zat~b7d39b9e5/
2022-09-16||Korter, minder, maar de EuroPride-mars in Belgrado gaat tóch door ||De mars werd afgelopen dinsdag verboden door de politie, in opdracht van de regering − opvallend in een land dat sinds 2017 een lesbische premier heeft: Ana Brnabić. Hoewel al drie jaar bekend is dat de Pride in Belgrado plaats zal vinden, achtte de Servische regering de mars enkele dagen van te voren te onveilig. De Prideweek was toen al een dag bezig. De mars is het hoogtepunt van de EuroPride, een omvangrijke lhbti-manifestatie die een week duurt en ieder jaar een andere Europese stad aandoet. Met de Servische hoofdstad Belgrado koos de organisatie voor het eerst voor een stad op de Balkan. Eind augustus riep de Servische president Aleksandar Vucic echter al dat de hele EuroPride geannuleerd moest worden. Hiermee speelde hij in op conservatieve sentimenten: de volgende dag trokken duizenden nationalisten, orthodox-christenen en voetbalhooligans door de straten van Belgrado om te protesteren tegen de Pride. Afgelopen zondag herhaalde dat tafereel zich, en ook aanstaande zaterdag worden veel tegendemonstranten verwacht. In eerste instantie stelden de Servische regering en politie zich alleen maar repressiever op: een bezwaar van de organisatie werd direct afgewezen, en een opzet met meerdere, kleinere optochten werd eveneens verboden. Donderdagochtend waarschuwde de politie dat demonstranten zaterdag opgepakt zouden worden. Dinsdag verstoorden lhbti-activisten een mensenrechtenconferentie in het kader van de Prideweek, die werd geopend door de Servische premier. De organisatie haalde tevens 27 duizend handtekeningen op voor het doorgaan van de mars. Onder meer de Duitse regering en de Europese Commissie spoorden de Servische regering de mars door te laten gaan. Vrijdagochtend bevestigt de organisatie van de EuroPride na berichtgeving van Servische media dat de Servische regering toch overstag is gegaan. Wel is de mars, na overleg met de organisatie, flink uitgekleed qua duur en route. Eerst zou de mars nagenoeg de hele dag door het centrum van Belgrado trekken. Nu begint de mars pas om 5 uur ’s middags en trekken de demonstranten van de nationale rechtbank naar een openluchttheater waar ’s avond een concert is. Die wandeling, van zo’n 650 meter, is buiten het stadscentrum.||https://www.volkskrant.nl/nieuws-achtergrond/korter-minder-maar-de-europride-mars-in-belgrado-gaat-toch-door~b2f95f71/
2022-09-16||Oekraïense leger vindt massagraf in bevrijd Izjoem met mogelijk 440 lijken: ‘Dit is nog maar het begin’||‘Boetsja, Marioepol en nu helaas Izjoem’, zei president Volodymyr Zelensky, die de lugubere vondst bekendmaakte. ‘Rusland laat overal de dood achter.’ Zelensky, die woensdag nog de stad in de provincie Charkiv had bezocht, zei dat Moskou ter verantwoording moet worden geroepen. De Mensenrechtenraad van de VN stuurt onderzoekers naar het gebied. Op foto’s en beelden van het massagraf zijn talloze houten kruizen te zien tussen de bomen, de meeste zonder namen. Op één plek is aangegeven dat er zeventien Oekraïense soldaten liggen begraven. Volgens een hoge onderzoeker van de politie in de regio, Serhej Bolvinov, is uit de eerste opgravingen duidelijk geworden dat zich onder de slachtoffers doodgeschoten burgers bevinden. Verder zijn er volgens het OM sporen van martelingen gevonden. ‘Sommigen kwamen om door artillerievuur en luchtaanvallen’, aldus Bolvinov tegen het Britse Sky News over de andere slachtoffers. De meeste doden zijn nog niet geïdentificeerd. Izjoem werd vorige week bevrijd bij het grote offensief van het Oekraïense leger in de regio Charkiv. De strategische stad werd in april zwaar beschoten door de Russische artillerie. Na de Russische inname werd Izjoem gebruikt als een belangrijke bevoorradingspost voor de operaties van het bezettingsleger in het oosten van Oekraïne. Volgens een bewoner zouden zich in het massagraf ook de tientallen slachtoffers bevinden, onder wie kinderen, van een Russische luchtaanval waarbij een flat werd geraakt. De bewoner zegt geholpen te hebben bij het bergen van de doden. De Oekraïense autoriteiten vrezen dat in het 9.000 vierkante kilometer grote gebied dat tot nu toe bij Charkiv is heroverd op de Russen, meer grove mensenrechtenschendingen aan het licht zullen komen. Zo publiceerde het Oekraïense leger een foto van wat een Russische martelkamer in het stadje Balaklia zou zijn geweest. Op een muur zijn gebeden geschreven door de gevangenen. Volgens staatssecretaris van Binnenlandse Zaken Yevhen Enin zijn er meerdere van deze martelkamers gevonden. Op een van de locaties zouden Russische soldaten volgens de bewindsman ook studenten uit een Aziatisch land zijn vastgehouden. Hij zegt niet uit welk land ze afkomstig waren. Uit onderzoek van diverse lijken zou zijn gebleken dat de slachtoffers een gewelddadige dood zijn gestorven. ‘Er waren ook sporen van martelingen, met name afgesneden oren’, aldus Enin tegen een Oekraïense radiozender. ‘Dit is nog maar het begin.’ Het Oekraïense leger is de afgelopen dagen nog verder opgerukt, onder andere ten zuidwesten van Izjoem en bij de stad Lyman, een ander belangrijk doelwit van Kyiv. Het Russische leger versterkt de posities bij Lyman om te voorkomen dat ze ook hier onder de voet worden gelopen door de Oekraïense eenheden. Russische bronnen erkenden dat het Oekraïense leger opnieuw terreinwinst boekte tussen Izjoem en Lyman. Ook ten zuiden van Lyman, in de provincie Donetsk, zou zwaar worden gevochten. Als het Oekraïense offensief niet wordt gekeerd, dreigen de Russische posities in de Donbas in de komende maanden in gevaar te komen. ‘De Russische troepen in Oost-Oekraïne zullen waarschijnlijk moeite hebben om hun verdedigingslinies vast te houden als de Oekraïense eenheden verder naar het oosten blijven trekken’, aldus de Amerikaanse militaire denktank Institute for the Study of War die de strijd nauwgezet volgt.||https://www.volkskrant.nl/nieuws-achtergrond/oekraiense-leger-vindt-massagraf-in-bevrijd-izjoem-met-mogelijk-440-lijken-dit-is-nog-maar-het-begin~b98b4ff97/
2022-09-16||Het Engelse voetbal floreert, waar de fan steeds vaker op een houtje moet bijten||Als de zege op Ajax is besproken, krijgt trainer Jürgen Klopp van Liverpool een aparte vraag. Wat voelt hij voor een plan van de nieuwe eigenaar van Chelsea, Todd Boehly, om analoog aan demonstratiewedstrijden in Amerikaanse sporten het noorden van Engeland te laten voetballen tegen het zuiden. Dus profs van Newcastle, van de clubs uit Manchester en Liverpool, tegen mannen van Chelsea, Spurs en Arsenal. Gewoon, voor de lol en geld. Klopp grijpt naar de klep van zijn pet, denkt even na, lacht met lichte spot en antwoordt: ‘Als Boehly een datum heeft gevonden, laat hem dan bellen met mij. Amerikaanse sporten hebben een onderbreking van maanden tussen de seizoenen door. Voetbal gaat altijd door.’ Het voorstel, alsmede Klopps antwoord, is tekenend voor de wereld die de grenzen van de commercie voortdurend verlegt, zonder de cirkel van traditie te willen verlaten. Klopp praat geregeld over de drukte van het speelprogramma, met blessures en uitgeputte spelers tot gevolg. Anderzijds: de stadions zitten vol. De Premier League is het wereldmerk van het voetbal. Van Seoul tot Senegal, overal kijken ze naar de grootste clubs met hun brede selecties topspelers, met optredens in klassieke stadions. Top diep in Afrika dragen ze verwassen tenues van Engelse topclubs. Duizenden Moldavische supporters van Manchester United verlekkerden zich donderdag in hun Tiraspol aan het elftal van coach Erik ten Hag. De topclubs leveren zich uit aan vreemde geldschieters. Eigenaren zijn Amerikanen, Chinezen, Thai, Arabieren, een Iraniër. Steeds minder Britten. De meeste topspelers zijn buitenlanders. Zelfs supporters komen uit de hele wereld. Ze maken foto’s, kopen shirts, boeken hotels, bezoeken restaurants, gaan naar het museum en maken een kruisteken bij de monumenten voor de doden. Voetbal is godsdienst, en in de tempel is de handel in zilverlingen toegestaan. Verplicht zelfs. Veel Amerikaanse zakenlieden verschuiven hun aandacht van traditioneel Amerikaanse sporten naar voetbal, in de wetenschap dat de Amerikanen straks in 2026 het WK ontvangen. Dan komen alle lijnen van internationale handel bij elkaar. Chris Woerts, marketingdeskundige en voormalig directeur van Sunderland, wijst op die alsmaar toenemende interesse van de wereld in de Premier League. ‘Vooral de internationale opbrengsten uit tv-rechten zijn enorm gestegen, tot een bedrag van ongeveer 6 miljard euro voor de periode 2022-2025. Dat is zelfs iets hoger dan het bedrag uit de binnenlandse tv-markt, ruim 5,8 miljard voor drie jaar. Ter vergelijking: de eredivisie krijgt 86 miljoen euro per jaar uit het binnenland en 13 miljoen uit het buitenland.’ Het verschil is niet te bevatten, zelfs bij inachtneming van de grotere Britse markt. De geweldige voorsprong is te danken aan onder meer uitgekiende marketing, de banden met het Gemenebest, traditie en de optredens van topclubs in Amerika, Azië en het Midden-Oosten tijdens de zomerstop. De Premier League is de maatstaf. De eredivisie? Luister naar aanvallende middenvelder Zian Flemming, die Fortuna Sittard inruilde voor Millwall uit Londen, op het tweede niveau, de Championship. ‘Ik vond de eredivisie echt heel leuk om in te spelen, maar de jongens hier kennen de competitie helemaal niet. Een paar van hen hebben misschien wat opgezocht, maar ze weten niet wat ik voor Fortuna Sittard heb betekend, dat ik in de laatste ronde die bal van de lijn hield tegen NEC (waardoor Fortuna niet degradeerde). Andersom weten wij alles van de Premier League. Het is giga, het voetbal hier. Het is zo groot dat het het zelfs waard is om in de tweede liga te spelen. De Premier League is het walhalla, en in het Championship is de passie dezelfde, alleen in wat kleinere stadions.’ Giga dus, de Premier League. En dus zei trainer Alfred Schreuder van Ajax na de nederlaag dinsdag dat Liverpool gewoon een paar spelers van 50 tot 100 miljoen kon laten invallen, zoals ze bij RKC zullen zeggen dat Ajax een speler van 30 miljoen op de bank kan zetten. In de jaarlijkse ranglijst van Deloitte & Touche over 2020 is het weinig verrassend dat in de top-10 met de hoogste omzetten vijf Engelse clubs staan. Opvallend is de notering in de top-20 van Leicester City (15), West Ham United (16), Wolverhampton Wanderers (17) en Everton (18). Dat is dus bovenkant, de wereld van het record van meer dan 2 miljard euro aan transfers in één zomer, van Antony en Haaland, van Anfield en Stamford Bridge. Nee, dan naar stadion The Den aan Zampa Road in Londen, even ten zuiden van de Theems. Millwall is een rauwe arbeidersclub, waar supporters zingen dat ‘niemand van ze houdt, maar dat maakt ze niets uit’. Achter de Dockers Stand aan de lange zijde, waar de arbeiders staan, achter reclames voor steigerbouwers en metselaars, rijzen de torens van het nieuwe geld, van de nieuwe City. De grond waarop het stadion van Millwall staat, dicht bij probleemwijken, is peperduur, maar de club wil en kan niet weg. Cultuur, traditie en passie zijn immers de stille krachten van het Engelse voetbal. Flemming, die tegen QPR (0-2) de onderkant van de lat raakt met een ziedend schot: ‘De hele ambiance, de cultuur, de passie, het voelt alsof het beter bij mij past. In Nederland was ik soms een vreemde eend in de bijt.’ Maar in die cultuur sijpelt ook kritiek door. Het is alsof het topvoetbal steeds verder opstijgt in zijn luchtballon en wegdrijft van de basis. ‘Het is allemaal inhaligheid, hebzucht. Het draait allemaal om geld’, zegt Robert Parker, 73 jaar, gepensioneerd monteur, over het voetbal in zijn algemeenheid. En, over Millwall: ‘Het is bijna niet meer te betalen. Ik krijg gelukkig forse korting op mijn seizoenkaart, die me 225 pond kost (260 euro). Ik ga ook naar alle uitwedstrijden. Hup, 33 pond voor een busreis naar Sunderland, 23 pond voor een kaartje. Het is minder leuk geworden. Weet je wat het probleem is? Millwall is mijn grote passie. Ik ben twee keer getrouwd geweest. Maar als ik weg was met het voetbal, deed mijn ex het met een ander. Dat heb ik er allemaal voor over.’ Millwall ligt in de buurt van wijken met piepkleine arbeiderswoningen. De misdaadcijfers behoren tot de hoogste in Engeland. Steekpartijen. Florerende gangs. Sean Daley, ceo van de maatschappelijke tak van Millwall, loopt in het clubgebouw langs de wand met foto’s van spelers van het eerste elftal en benoemt hun rol in de samenleving. Spits Benik Afobe is gelieerd aan gehandicapten. Tyler Bury, die uit de buurt komt, is het lokale rolmodel. ‘Nee, Zian Flemming is nog niet ingedeeld’, zegt Daley. ‘Laat hem eerst maar wennen aan het voetbal.’ De stichting probeert jeugd uit de criminaliteit te houden. Regelt voetballen tegen vetzucht. De club beheert zijn eigen voedselbank. ‘Tot de huidige crisis hadden we hier ongeveer twintig mensen per dag. Nu zijn het er bijna honderd.’ Dagelijks komen 54 kinderen naar een speciale Millwall-school. Ze zijn elders overal weggestuurd en kijken op tegen de lokale profs. Met allerlei projecten wordt geld opgehaald. Daley: ‘Ik kreeg onlangs een brief van een supporter wiens bril stuk was gegaan. Hij kon geen nieuwe betalen. Hebben we van onze gelden gefinancierd.’ Zian Flemming is bij Millwall aanmerkelijk meer gaan verdienen dan bij Fortuna in de eredivisie. Waarom hij koos voor de relatief onbekende club? Hier was hij eerste keus. ‘Ze zijn hier zo oprecht gepassioneerd over voetbal. Het gevoel zit veel dieper dan in Nederland, en dat is niets ten nadele van Nederland. Het is een cultuurverschil. Als ik terugkijk, vind ik de eredivisie ook een beetje saai, met één wedstrijd per week. Hier is het woensdag, en dan zaterdag weer.’ Natuurlijk beseft hij dat het een vreemde wereld is. Het zijn twee werelden eigenlijk, die van de voetballer en die van de supporter. Ze komen bij elkaar in het stadion. ‘Als voetballer verdien je gelukkig wat meer en kom je niet gelijk met je kop onder water in tijden van crisis. Voetbal betekent zoveel voor de mensen. Omdat ze vaak niet veel meer hebben dan elkaar en hun club, die zo’n belangrijke rol speelt in hun leven. Wij zijn daarom verplicht iets moois terug te geven.’ Millwall zou graag promoveren naar de Premier League, maar dat is lastig, ook omdat de uit de Premier League gedegradeerde clubs nog drie seizoenen ruim 40 miljoen euro ontvangen, als parachute om de val te breken. De strijd is derhalve ongelijk, zoals de strijd op zovele vlakken in het voetbal ongelijk is. En stel dat Millwall zou promoveren, dan ziet directeur Daley van het maatschappelijke werk ook nadelen. Willen spelers dan nog zo vaak opdraven voor sociaal werk? Anderzijds: een stad als Liverpool leeft ook van het voetbal. Daley: ‘Een van mijn beste vrienden doet hetzelfde werk als ik bij Liverpool, dat een van de grootste werkgevers is van de stad.’ De voetbalclub leeft. Anfield is een tempel. De poort met de tekst You’ll never walk alone, het monument voor de doden van Hillsborough, de foto’s van spelers op de muren, de spreuken, de smalle gangen, de akoestiek. En wie vanuit het centrum van de stad door het park naar het stadion loopt, verbaast zich over de brandschone nieuwe volkswijk vlakbij het stadion. In sommige straten staat op een bord: ‘Hier geen balsport.’||https://www.volkskrant.nl/sport/het-engelse-voetbal-floreert-waar-de-fan-steeds-vaker-op-een-houtje-moet-bijten~b8fdd977/
2022-09-16||Laten we het voor de apocalyps losbarst nog even over de energieprijzen hebben||Leden van de Staten Generaal, Vorig jaar liet de minister-president Ons hier zeggen dat elke tijd een overgangstijd is. Een stoplap natuurlijk, in verband met de demissionaire status van het kabinet toen. Thans zijn er die vinden dat het over de eindtijd zou moeten gaan, in verband met het klimaat. Laten we het voordat de apocalyps losbarst nog even over de energieprijzen hebben, want het halve mkb dreigt failliet te gaan en ook voor de gewone man zijn gas en licht onbetaalbaar. Een goede zaak dus dat het kabinet daar nog voor Prinsjesdag wat aan wilde doen. Wij vroegen ons wel af of die plotselinge haast iets te maken heeft met het optreden van Frans Timmermans zondag bij Buitenhof, waar hij zei ‘urgentie’ te missen, om daarna het plan van GroenLinks en PvdA uit te venten om de energieprijzen te maximeren. Deze week sprak zijn luitenant Diederik Samsom de natie al tweemaal toe, onder meer over het waarom van de prijsexplosie. Samsom verklaarde dat de vraag naar energie alsmaar groeit, terwijl het aanbod afneemt. Geen speld tussen te krijgen. Hij noemde een heleboel oorzaken van die wanverhouding, maar jammer genoeg niet de belangrijkste, namelijk het Europa-breed opzettelijk afknijpen van het aanbod. Als je het gebruik van elektriciteit geweldig stimuleert en onderwijl kolencentrales sluit, de gasbel versneld afbouwt, niet wil horen van kernenergie, en eigenlijk helemaal inzet op wind en zon terwijl je weet dat die bij lange na niet aan de behoefte kunnen voldoen, dan moet je niet raar opkijken als op zeker moment de prijzen de pan uitvliegen. Dat had Poetin beter in de gaten dan de Europese Commissie. Bij zowel Timmermans als Samsom weet je nooit precies wie er zit, de Europese ambtenaar of de PvdA-politicus met ambities? Timmermans vond ook dat het tijd wordt dat de minister-president net als Den Uyl in 1974 tijdens de oliecrisis op televisie gaat zeggen dat ‘die tijd nooit meer terugkomt’. Minister Jetten kweet zich deze week van die taak. Mag ik eraan herinneren dat ‘die tijd’ van goedkope brandstof na 1974 verrassend snel terugkwam? Iets minder bangmakerij zou het landsbelang beslist dienen. Nu we het toch over de jaren zeventig hebben. Twee weken geleden werd in het Catshuis een dik boek over die jaren gepresenteerd, getiteld Grote idealen, smalle marges. Redacteur Carla van Baalen vergeleek onze tijd met die woelige jaren – zeer gepolariseerd, ook een algeheel gevoel van somberte, hoge inflatie en een Club van Rome die de eindtijd proclameerde. Premier Rutte zag in zijn praatje in het Catshuis één verschil: de kemphanen Wiegel en Den Uyl konden het privé goed vinden, terwijl nu de woede in het parlement daarbuiten wordt voortgezet. Mogen Wij hier twee verschillen aan toevoegen, die allebei bijdragen aan het chagrijn. Tegenwoordig is er een flink rechts deel van de Kamer dat wel veel herrie maakt, maar nooit mee bestuurt. Dat is zonder twijfel grotendeels de eigen schuld van PVV, Baudet en consorten. Het gaat om het gevolg: Nederland wordt langjarig linkser geregeerd dan past bij de werkelijke verhoudingen. Om een voorbeeld te geven: in de krant van vrijdag reageerde Gert-Jan Segers van de ChristenUnie op het feit dat zijn partij zich onlangs heeft neergelegd bij een mager asielakkoord waarin de gezinshereniging van vluchtelingen een paar maanden wordt opgeschort. Segers vond het ‘pijnlijk’, maar wees erop ‘dat 80 zetels in de Kamer juist een strenger asielbeleid willen’. Het is maar een voorbeeld, maar het helpt het vertrouwen niet als een meerderheid van de bevolking zich in haar opvattingen door het kabinet structureel gepasseerd weet. Tweede verschil met de jaren zeventig. De rechter. Toentertijd was het nog geen usance dat organisaties met idealen en geld van de Postcodeloterij, hun gelijk haalden bij de rechter. Ook dat gebeurt tegen het gevoelen van de meerderheid in. Wij lezen op Huis ten Bosch het AD en daarin stond de laatste actie van stikstofactivist Johan Vollenbroek. In zijn eentje, dat wil zeggen samen met een beschermde orchidee, is hij bezig een overheidsproject van 2 miljard te torpederen om via de Maasvlakte CO2 af te voeren. Ik hoorde dat het kabinet in de Trêveszaal siddert in afwachting van de uitspraak van de Raad van State. Aangezien Wij naar het woord van de Britse constitutionele denker Walter Bagehot het kabinet mogen aanmoedigen en waarschuwen: kunt u na weer een omstreden rechterlijke uitspraak niet eens iets anders verzinnen dan alleen maar prevelen dat de rechtsstaat heilig is? Zo is het tijdens de toeslagenaffaire een tijdlang ook gegaan, tot de rechter zelf het geitenpaadje vond van de evenredigheidstoets – wat betekent dat de schade die een vonnis teweegbrengt in geen verhouding staat tot de overtreding. Wij zijn geen jurist, maar spreken wel eens iemand in het land en als je nu vraagt om maatschappelijk explosiegevaar, moet u vooral Vollenbroek zijn gang laten gaan. Leden van de Staten-Generaal. Aan de overkant van Het Kanaal wordt maandag mijn achteroudtante bijgezet. Wij zullen daar zeker aanwezig zijn. In de Volkskrant, die Wij van de hofarts maar eens per week mogen lezen, zag ik de brief van een zuurpruim over de overdreven aandacht voor het overlijden van een 96-jarige vrouw. Wie na alle tranen in Groot-Brittannië nog niet begrijpt dat de monarchie het enige instituut is dat de boel bij elkaar houdt, heeft – excusez-le-mot – een bord voor zijn kop. Voor het overige hoop ik dat Gods zegen op u neerdaalt.||https://www.volkskrant.nl/nieuws-achtergrond/laten-we-het-voor-de-apocalyps-losbarst-nog-even-over-de-energieprijzen-hebben~be3d017c/
2022-09-16||Korte boekrecensies: ook interessant, en wel hierom||Ze had alle godsdiensten bestudeerd. Ze hadden allemaal hun voor- en nadelen maar uiteindelijk koos ze voor de katholieke kerk. Tot ongenoegen van de katholieke geestelijken die erbij waren toen ze haar keuze in een geheime bijeenkomst bekendmaakte. Maar ze zwegen. Want Christina had hun dan misschien irritant de maat genomen, ze had ook besloten katholiek te worden. De protestantse koning van Zweden, een land waar katholieke geestelijken voor hun leven moesten vrezen (vandaar ook haar geheime bezoek), werd katholiek! Ze droeg de kroon over aan haar neef en verliet Zweden. Dat was in juni 1654. Ze wilde naar Rome, maar dat wist bijna niemand. Het vertrek van Christina, gevolgd door haar bekering (eerst in het geheim in Brussel, daarna officieel in Innsbruck) veroorzaakte een schok in heel Europa. Het was een geweldige triomf voor de katholieke kerk, uiteraard. Maar eenmaal in Rome veroorzaakte de intelligente, eigenzinnige (en biseksuele) koningin een reeks schandalen. In Passage naar Rome beschrijft Frans Godfroy haar reis en alle intriges helder en minutieus. Zo geeft hij een levendig beeld van Europa halverwege de 17de eeuw. Frans Godfroy: Passage naar Rome. IJzer; 464 pagina’s; € 32,50. Families zijn uitermate bedreven in het in stand houden en doorgeven van problemen, met erover zwijgen als favoriete techniek. De Britse psychotherapeut Julia Samuel laat in Elke familie heeft een verhaal aan de hand van acht families zien hoe gezinstherapie vastgelopen conflicten weer kan lostrekken. In de beschreven families lopen de problemen uiteen van een Holocaustverleden, onverwerkte scheidingen en een vader die de echte vader niet blijkt te zijn tot een sterfgeval en zelfmoord. Zo vraagt de familie van de 78-jarige Patience om hulp als de breuklijnen in de familie, ontstaan na de dood van een 3-jarige kleindochter, vijf jaar later nog steeds onoverkomelijk lijken. En willen de volwassen dochters van Sarah na jaren van mooi weer spelen openheid over de zelfmoord van hun Italiaanse vader. Het zijn mooie verhalen met de overtuigende boodschap dat zwijgen weliswaar de makkelijke weg is, maar tegelijk een zich door de generaties heen vretend gif. Julia Samuel: Elke familie heeft een verhaal – Over de erfelijkheid van liefde en verdriet. Uit het Engels vertaald door Henriette Gorthuis. Balans; 350 pagina’s; € 23,99. Liefde in tijden van haat is een heerlijk boek voor wie zich aan onuitstaanbare mensen – overwegend mannen – wenst bloot te stellen. Ze trekken in groten getale aan de lezer voorbij in deze mozaïekvertelling van de Duitse kunsthistoricus Florian Illies (1971): Bertolt Brecht, die er volgens de auteur ‘een sadistisch genoegen in schept om al zijn vrouwen tegelijkertijd te zien lijden’. Pablo Picasso, die de ene muze verleidt als de andere nog ontkleed in zijn bed ligt. Jean-Paul Sartre, die zelf ‘de levenslange vrijheid’ consumeert die hij Simone de Beauvoir zegt te hebben geschonken. Thomas Mann, die zich bij voorkeur geringschattend uitlaat over iedereen die hij in zijn biotoop moet dulden – zijn eigen kinderen incluis. Regisseur Leni Riefenstahl, voor wie een minnaar een wegwerpartikel is. Schrijver Louis-Ferdinand Céline die, kort voor de Tweede Wereldoorlog, betoogt dat het wel meevalt met de Jodenvervolging in nazi-Duitsland. In eigen land daarentegen, meent hij door ‘de Joden’ te worden vervolgd. ‘Het waren geen gouden tijden voor de grote liefde’, schrijft Illies, doelend op de periode 1929-1939. En hij lijkt de archieven uitsluitend te hebben geraadpleegd om deze stelling te kunnen onderbouwen. Gelukkige huwelijken en rimpelloze liefdes ontbreken in Illies’ boek – alsof in de schaduw van de naderende wereldoorlog niets meer wilde bloeien. Hij wekt de indruk dat de harmonieuze relatie van Claus von Stauffenberg met Nina von Lerchenfeld de enige uitzondering was op de regel van relationeel en existentieel ongeluk. En dat hangt weer samen met het feit dat Illies voor de documentatie van Liefde in tijden van haat geen dagboeken of brieven heeft geraadpleegd van gewone mensen die probeerden er het beste van te maken, maar uitsluitend te rade ging bij de beau monde van die tijd: de habitués van het Romanische Café in Berlijn, gearriveerde kunstenaars die er met elkaars geliefden vandoor gingen, Duitse schrijvers die zich na de machtsovername van Hitler vestigden in Sanary-sur-Mer. Alleen op Thomas Mann kreeg het gevoel ontheemd te zijn geen vat: ‘Waar ik ben, is Duitsland.’ Florian Illies: Liefde in tijden van haat 1929-1939. Uit het Duits vertaald door Chiara Tissen. Atlas Contact; 367 pagina’s; € 24,99. Sinds Aya Sabi in 2017 op haar 21ste debuteerde met de verhalenbundel Verkruimeld land geldt ze als veelbelovend literair talent. Nu is er de eerste roman, die de verwachtingen moet inlossen. Half leven is een familiekroniek die begint bij een zwijgzaam Marokkaans meisje dat in de jaren vijftig als keukenmeid werkt. 14 is ze, maar ze heeft al een heel leven achter de rug. Belangrijkste wapenfeit: ze heeft haar man verlaten. Verderop lezen we brieven van haar dochter die naar Nederland is geëmigreerd. Ze schrijft haar geliefde in Marokko, in de overtuiging dat ze op een dag weer herenigd zullen worden. De derde stem is voor de mondige kleindochter, die via een aantal essays de vrouwen in haar familie beter probeert te begrijpen. Sabi schrijft hartstochtelijk, grote woorden schuwt ze niet: ‘Ik zou mijn ziel open willen snijden zoals we doen met ingewanden op het offerfeest.’ Het maakt de roman ook wat ongebalanceerd, topzwaar geladen met gevoel. De drie verschillende stemmen overtuigen niet helemaal; de schrijfster is te aanwezig in de tekst, met anachronismen als gevolg (zou een 14-jarig ongeletterd meisje uit de vorige eeuw over zichzelf beweren dat ze ‘getraumatiseerd’ is? Of zeggen dat ze ‘niet meer weet hoe het is om je lijf te voelen, om in je hoofd te zitten’?). Wat Sabi wel mooi laat zien is dat er binnen drie generaties veel kan veranderen maar dat pijn pijn blijft, waar en wanneer je ook leeft. Aya Sabi: Half leven. Das Mag; 305 pagina’s; € 23,99. De boze buitenwereld lijkt ver weg in Drie zomers, een zogeheten ‘herontdekte’ Griekse roman uit 1946. Drie zusjes groeien op in een welgesteld milieu in de buurt van Athene bij hun gescheiden moeder, hun tante en grootvader. De oudste is druk in de weer met de liefde, de middelste veinst uitsluitend belangstelling voor haar paard, de eigenzinnige jongste, tevens de verteller, fladdert overal tussendoor. En dan is er nog de Poolse grootmoeder van wie de meisjes alleen weten dat ze beeldschoon was en er op een dag vandoor ging met een musicus. Auteur Margarita Liberaki (1919-2001), die zich later vooral zou toeleggen op scenario’s, schrijft beeldend en levendig, met een scherp oog voor de schoonheid van het Griekse landschap. Ook weet ze heel goed de doorgaans onbegrepen emoties op te roepen die behoren bij de ontluikende puberteit. Helemaal vrij van bakvisromantrekjes is Drie zomers helaas niet. Erg Joop ter Heul is bijvoorbeeld de onmogelijke huishoudster die in het gezin rondloopt. Hetzelfde geldt voor verzuchtingen als: ‘Zo ben ik nu eenmaal: ik stel me allerlei dingen voor of bedenk die in mijn eentje, en vervolgens denk ik dat het ook echt zo is.’ Margarita Liberaki: Drie zomers. Uit het Grieks vertaald door Hero Hokwerda. Meulenhoff; 352 pagina’s; € 24,99.||https://www.volkskrant.nl/cultuur-media/korte-boekrecensies-ook-interessant-en-wel-hierom~b141dba8/
2022-09-16||Waarom Fabio Jakobsen, Richard Carapaz en Jonas Vingegaard bij de WK wielrennen ontbreken||De kans is nihil dat de wegwedstrijd van de WK wielrennen in een massasprint wordt beslist. Aan het einde hebben de renners er 270 kilometer op zitten en, belangrijker, circa 4.000 hoogtemeters. Die zitten merendeels in korte klimmetjes waar worstelende sprinters doorgaans worden gedropt. Fabio Jakobsen begreep de boodschap na een telefoontje van de Nederlandse bondscoach Koos Moerenhout, die plechtig zei: ‘Op dit parcours gaat zich een ander scenario voltrekken dan een sprint.’ Daar zijn alle deelnemende landen het wel over eens, blijkt uit de lijst van sprinters die thuisblijven. Onder hen de Franse topsprinter Arnaud Démare en de Britse winnaar van liefst 155 massasprints, Mark Cavendish. De Australische sprinter Caleb Ewan wilde dolgraag in eigen land meedingen naar de wereldtitel, maar werd niet geselecteerd. ‘Hartverscheurend’ vond hij dat. ‘Ik begrijp het ook niet.’ Van de zestien beste sprinters van het voorbije seizoen is alleen de 35-jarige Noor Alexander Kristoff present. De aanvoerder van die lijst, de Belg Jasper Philipsen, moet aanvaarden dat de Belgische ploeg volledig is gebouwd rondom alleskunner Wout van Aert en Vuelta-winnaar Remco Evenepoel. Reden ook om, tot diens verbijstering, Dylan Teuns niet mee te nemen. Die is volgens de Belgische bond simpelweg te goed om voor Van Aert en Evenepoel te knechten. Teuns heeft immers de kwaliteiten om in Wollongong voor eigen succes te gaan. Mondiale sprinter nummer twee, de Deen Mads Pedersen, de wereldkampioen van 2019 en recentelijk winnaar van drie Vuelta-etappes en de groene sprinttrui, weet dat het parcours niet op zijn lijf is geschreven. Dat maakte het makkelijk om te besluiten niet te gaan. ‘Het is te veel reizen en ik ben al 200 dagen per jaar van huis. Ik heb ook nog een vrouw en een leven.’ Pedersen is bepaald niet de enige renner die het welletjes vindt na een zwaar seizoen. De beoogde kopman van de Amerikaanse ploeg, Brandon McNulty, zijn landgenoot en junior-wereldkampioen van 2019 Quinn Simmons en de Fransman Benoît Cosnefroy zijn op grond van hun resultaten geknipt voor het WK-parcours. Maar ze zijn eenvoudigweg te vermoeid en zien een lange reis met jetlag niet zitten, zeggen ze alle drie. ‘Ik heb geen zin om daar een beetje rond te rijden en dan te worden gelost’, stelt Simmons. De Brit Tom Pidcock verklaarde rond de jaarwisseling iets te gaan doen wat geen mannelijke renner ooit lukte: in één jaar wereldkampioen worden in het veld, op de mountainbike en op de weg. Deel één lukte, maar op de mountainbike werd hij vorige maand slechts tiende. ‘Vervolgens was ik de weg een beetje kwijt’, zei Pidcock. Nu zijn missie is mislukt, is hij klaar. ‘Mentaal kan ik mezelf niet nog eens opladen voor zo’n grote wedstrijd, helemaal in Australië.’ Of dat ook voor de winnaar van Tour de France geldt, is ook de Deense wielerbond onduidelijk. Die moet het tot groeiende frustratie doen zonder Jonas Vingegaard. Alwéér, want sinds de 25-jarige Vingegaard wielrenner is, dong hij slechts één keer naar de wereldtitel: in 2018 werd hij 65ste bij de beloften. ‘Het allerliefst zit ik thuis op de bank met vrouw en dochter’, vertelde de Deen tijdens de Tour. Is dat het, of heeft zijn ploeg Jumbo-Visma liever niet dat Vingegaard naar Australië afreist, omdat hij dan met ‘lege batterijen’ terugkomt? Alleen de Tourwinnaar weet het antwoord. De olympisch kampioen ontbreekt ook al in Australië. Richard Carapaz kan zich niet meer opladen voor de reis, nu hij, naar verluidt, in conflict is gekomen met de wielerbond van zijn land Ecuador. Die mag zes renners opstellen, maar het wordt er één: Jonathan Narváez. Een kanshebber voor een hoge klassering, maar dat geldt sterker voor Carapaz. Hij won deze maand in de Vuelta drie bergritten en het bergklassement. De Ecuadoraanse bond betreurt de kleine selectie, een gevolg van ‘fysieke en/of familiale problemen bij onze topwielrenners’. Ook de Nieuw-Zeelandse kanshebber George Bennett laat verstek gaan. Hij had de twaalf rondjes in Wollongong mee willen fietsen op 25 september, maar zijn voorbereiding op het volgende seizoen laat het niet toe. Hij wil per se met zijn UAE-ploeg op trainingskamp in Maleisië. Als hij dat zou combineren met de WK, was hij acht weken van huis. ‘Dat is onmogelijk, dus dat kost me mijn WK.’ Wel zin, maar fysiek niet in orde is Primoz Roglic, die met een val uit de Vuelta verdween. De gevolgen daarvan beletten deelname met de Sloveense ploeg die draait om tweevoudig Tourwinnaar Tadej Pogacar. De Nederlandse wielerbond, de KNWU, is een kwart van zijn jaarbudget kwijt aan deze WK: 200.000 euro. Dat is te veel voor Ierland, dat renners voortbracht als Sean Kelly en Stephen Roche. Omwille van de kosten vaardigt de Ierse wielerbond niemand af. Bovendien: ‘Dit is een evenement waar succes verre van gegarandeerd is.’ Sprinter Sam Bennett, winnaar van twee van de drie Vuelta-etappes in Nederland, blijft dan ook thuis. Tot irritatie van wielerlegende Sean Kelly, die in zijn loopbaan 159 overwinningen behaalde. ‘Ik betaalde vaak alles zelf om mijn land maar te kunnen vertegenwoordigen.’ Ook Nieuw-Zeeland heeft geen geld. Het ligt weliswaar naast de deur, maar de renners moeten uit Europa komen. Ze dienen hun vliegticket zelf te betalen, maar doordat die plots duurder zijn geworden – Wout van Aert zag de door hemzelf betaalde upgrade naar business class oplopen van 3.500 naar 8.000 euro – is dat voor de Nieuw-Zeelandse renners buiten bereik. Alleen James Fouché verdedigt op 25 september de Nieuw-Zeelandse eer. Alejandro Valverde had zo graag zijn lange carrière in stijl willen afsluiten met een vijftiende deelname aan de WK, maar hij mag niet naar Australië van zijn werkgever Movistar. De Spaanse nummer 16 van de wereld, op 25 april 42 jaar geworden en veruit de oudste profrenner op het hoogste niveau, is het meest opvallende slachtoffer van een noviteit van wereldwielerbond UCI. Die komt erop neer dat de 23 beste wielerploegen zoveel mogelijk punten moeten scoren in elke koers. De UCI telt alleen de punten die de tien beste renners per ploeg in het seizoen behalen. De achttien teams die de afgelopen drie jaar de meeste punten hebben gehaald, krijgen voor de komende drie jaar een licentie van het hoogste niveau, de WorldTour. Dat brengt kostbare verplichtingen met zich mee, zoals minimaal 27 renners in vaste dienst en verplichte deelname aan 27 van de 35 wedstrijden op het hoogste niveau. Maar drie jaar gegarandeerde deelname aan de Tour de France maakt alles goed. De vijf die naast het WorldTour-ticket grijpen, komen een flinke stap lager uit in de ProTour, waar nu 16 ploegen actief zijn. De strijd tegen degradatie nadert zijn climax, want op 18 oktober valt de bijl. Dan eindigt in Maleisië de Ronde van Langkawi, de laatste wedstrijd waarin punten zijn te halen. Zeven ploegen (waaronder Cofidis, EF en BikeExchange) cirkelen rond de degradatiestreep, met puntentotalen die dicht bij elkaar liggen. Ze hebben de wielerkalender minutieus uitgeplozen op koersjes met namen als de Gooikse Pijl, de Grand Prix d’Isbergues en de Omloop van het Houtland waar ze voorheen hun neus voor ophaalden. Nu zijn ze van het grootste belang, omdat er verhoudingsgewijs veel punten te verdienen zijn. De winnaar van de WK-wegwedstrijd op 25 september krijgt 600 punten, genoeg om in één keer een eind te maken aan alle degradatiezorgen. Op dezelfde dag liggen 17 duizend kilometer verderop 125 punten klaar voor de winnaar van de gemoedelijke Classique Paris-Chauny. Het Spaanse, van Netflix bekende Movistar van de taaie Valverde, wereldkampioen in 2018, verzamelde veel punten in de Vuelta met de nummer twee van de einduitslag, Enric Mas. Maar Movistar voelt zich niet veilig. Dat is een probleem voor Pascual Momparler, de Spaanse bondscoach. Acht renners had hij geselecteerd voor de Spaanse WK-ploeg voor de wegwedstrijd op 25 september. Op papier een ijzersterke equipe. Momparler moest door de promotie-degradatiestrijd liefst zes namen doorstrepen, waaronder die van Valverde en Mas. Twee ploegen van naam staan nu op degraderen. Het Belgische Lotto-Soudal komt sinds zijn oprichting in 1985 onafgebroken op het hoogste niveau uit. Om daar te blijven, stellen Belgische media, gaan tijdrijder Victor Campenaerts en sprinter Arnaud De Lie niet naar Australië. Campenaerts, zegt de ploeg zelf, zou niet worden geselecteerd en 20-jarige De Lie zou na negen profoverwinningen in 2022 geen zin hebben gehad om de WK-titel bij de beloften te betwisten. De Israel-Premier Tech-ploeg van Chris Froome, die naar verluidt een miljoenensalaris verdient als uithangbord, dreigt de UCI voor de rechter te slepen als die niet een eind maakt aan de promotie-degradatiestrijd. De coronapandemie verhinderde Israel-Premier Tech punten te scoren, stelt ploegbaas Sylvan Adams.||https://www.volkskrant.nl/sport/waarom-fabio-jakobsen-richard-carapaz-en-jonas-vingegaard-bij-de-wk-wielrennen-ontbreken~bae50fcd/
2022-09-16||De nieuwe Schiphol-baas worden, je moet er maar zin in hebben: ‘Het blijft een hondenbaan’||‘Simpel gezegd: afgelopen maandag. Toen ging het op de luchthaven weer ouderwets mis. FNV-bestuurder Joost van Doesburg sprak zelfs van de ergste dag sinds eind april. De hoop was dat de problemen op Schiphol na de zomer opgelost zouden zijn, maar het tegendeel bleek het geval. ‘De crux zit ’m in de zomerbonus voor de luchthavenbeveiligers. Die is met ingang van 5 september verlaagd van dik 5 euro naar 1,40 euro per uur. Als mensen voor die bonus komen, zei Van Doesburg al, dan vertrekken ze ook weer als die verdwijnt. ‘Op korte termijn dreigden de problemen alleen maar groter te worden. De positie van Benschop werd daardoor onhoudbaar. Hij schijnt zelf de conclusie te hebben getrokken dat hij moest opstappen. Volgens de officiële lezing heeft hij woensdagavond zijn ontslag aangeboden aan de voorzitter van de raad van commissarissen. Maar als iemand weggestuurd wordt, zegt men wel vaker dat dat op eigen initiatief gebeurt.’ ‘Niet alleen als manager van de reizigersstromen, ook als lobbyist heeft Benschop gefaald. Hij werd in 2018 binnengehaald om de groei van Schiphol in goede banen te leiden. Maar afgelopen juni zei het kabinet dat Schiphol terug moet naar 440 duizend vluchten, in plaats van verder groeien naar 530 duizend. Een ongekende stap was dat. Het besluit over het openen van luchthaven Lelystad, die vakantievluchten over moest nemen, is bovendien uitgesteld tot 2024. Als erkend netwerker heeft Benschop dus gefaald.’ ‘Nee. Veel partijen zijn opgelucht dat Benschop weg is, omdat hij zelf onderdeel van het probleem was geworden, maar de grote vraag blijft: wat nu? Die wachtrijen staan er nog steeds. Donderdag werd bovendien ook bekend dat in oktober 18 procent minder passagiers vervoerd mogen worden. Daardoor dreigt de herfstvakantie in het water te vallen. De hele sector is dus weer woedend. ‘Benschop blijft aan tot er een opvolger gevonden is, maar is totaal vleugellam. Er zal nu wel een interim-baas benoemd worden, die op korte termijn moet redden wat er te redden valt. De naam van Wouter Koolmees wordt genoemd, maar zelf schijnt hij dat te ontkennen. Voorlopig is er geen verbetering in zicht – integendeel, zelfs.’ ‘Eenzelfde type als Benschop zal het niet worden, nee. Officieel gaat de raad van commissarissen daarover, maar Schiphol is voor 70 procent van de Staat en voor 20 procent van de gemeente Amsterdam. Donderdag liet wethouder Shula Rijxman, die Schiphol in haar portefeuille heeft, al weten dat de stad voorstander van ‘de menselijke maat’ is. Ik kan me ook niet voorstellen dat het kabinet iemand accepteert die zich verzet tegen de krimp. ‘De luchtvaartsector, die nog steeds onder de krimp uit probeert te komen, heeft juist graag iemand die met de vuist op tafel slaat. De sector heeft het over een frisse wind. In De Telegraaf werd de naam Pier Eringa al genoemd, tot 2019 de markante baas van ProRail. ‘De nieuwe baas van Schiphol zit straks tussen alle partijen in: de overheid en de luchtvaartsector, maar ook de omwonenden en Greenpeace, dat binnenkort weer bij de luchthaven gaat protesteren. Het is de ‘moeilijkste baan van Nederland’, zei Jan van Ingen Schenau al, een vriend van van Benschop. Je staat aan alle kanten onder druk.’ ‘Nee, al zei Marnix Fruitema, de voorzitter van Barin, de belangenvereniging van de luchtvaartmaatschappijen, wel dat hij ‘goede hoop’ had dat er snel een opvolger zou komen. Hij hoorde weleens wat, zei hij. Blijkbaar wordt op en rond Schiphol gedacht dat er snel iemand benoemd kan worden. ‘Op zich is dat ook niet zo raar. Het vertrek van Benschop hing al langer in de lucht. Ik kan me voorstellen dat de raad van commissarissen, wiens werk dat is, al voor deze week voorzichtig nagedacht heeft over wie Benschop zou kunnen opvolgen. ‘Het is wel nog afwachten of degenen die Schiphol benadert er zin in hebben. Het blijft een hondenbaan. En met Schiphol weet je het nooit. Het werkwoord ‘schiphollen’, de feiten verdraaien, staat zelfs in de Dikke Van Dale. Er kan in dit dossier nog van alles gebeuren.’||https://www.volkskrant.nl/nieuws-achtergrond/de-nieuwe-schiphol-baas-worden-je-moet-er-maar-zin-in-hebben-het-blijft-een-hondenbaan~b2487357/
2022-09-16||Op zoek naar een gat in de heg bij woning Jumbo-topman||Toen fotograaf Rob Engelaar (37) op dinsdagochtend zijn cameratas greep om naar Heeswijk-Dinther te rijden, wist hij niet wat hij daar zou aantreffen, maar wel dat hij op elke situatie was voorbereid. In die tas zit alles wat hij tijdens een klus mogelijk nodig heeft. Dus ook de bovenmatig lange telelens, die Engelaar zelden gebruikt, maar die verdraaid handig is op de momenten dat hij bijvoorbeeld, verzin eens iets, door een heg heen moet fotograferen. Toen opdrachtgever ANP belde, zat Engelaar al zo ongeveer in de auto. Als freelance fotograaf houdt hij het nieuws nauwlettend in de gaten, altijd gespitst op gebeurtenissen die hij kan vastleggen. Deze morgen was het de inval van de politie en de Fiod in een huis, dat volgens Omroep Brabant van Jumbo-topman Frits van Eerd zou zijn. Dat huis bleek bij aankomst zo goed verstopt – hek, poort, oprijlaan, heg – dat bijna elke activiteit onzichtbaar was. ‘Groot nieuws dat in beeld gebracht moet worden, maar visueel eigenlijk niet te pakken is’, zo omschrijft Engelaar het zelf aan de telefoon. In dat soort situaties weet hij dat hij naast zijn volle tas ook twee andere hulpmiddelen bij zich moet hebben. Eén: Het Oog, ook wel Het Zicht – iets wat je tijdens je carrière kunt ontwikkelen en trainen, maar wat je vooral van nature moet hebben. Twee: een journalistieke antenne, zodat je in staat bent enigszins te voorspellen waar op zo’n ochtend de actie en dus de fotomomenten zullen zijn. Hoogste prioriteit bij aankomst: een beeld doorzetten naar de redactie. De eerste foto’s die hij maakte, waren van de politiemensen op de oprijlaan en van de bakstenen zuil naast het smeedijzeren hek, met de (halve) naam van het huis, de bel en … ‘Heb je dat papiertje onder dat afdakje gezien? Dat is een post-it. Daar zit een camera onder. Voordat de agenten aanbelden, plakten ze eerst de camera af, zodat de bewoners niet zagen dat de politie voor het hek stond.’ Daarna was het een kwestie van rond het huis lopen, op zoek naar de gaten in de heg. Hij fotografeerde het dak van het huis dat boven de heg uitstak (‘Ja, die foto ziet er geheimzinnig uit, maar daar heb ik niets mee gedaan, hoor. Zo was het.’) En hij vond een plek waar hij door de heg heen kon fotograferen. Tadaa: bovenmatig lange telelens. Alle foto’s, benadrukt Engelaar nog even, zijn vanaf de openbare weg genomen. Uiteraard voelde hij zich met die knoeperd van een lens wel even een paparazzo-fotograaf, maar hij was toch heel blij met dat beeld van politiemensen op het terras van het huis van Van Eerd. ‘Toen kwam ik even heel dichtbij.’ Ongeschreven regel: geen mensen in beeld brengen die bezig zijn met het strafonderzoek, omdat je zowel die mensen als het onderzoek zou kunnen schaden. Zijn gevoel zei hem dat hij snel weer terug moest naar de voorkant van het huis, wilde hij nog een kans maken op een foto waarop de Fiod met dozen en computers de oprijlaan zouden komen aflopen. Dat moment kwam niet, althans: niet zo spectaculair als hij had gehoopt. Hij was wel op tijd voor agenten die door het hek kwamen met tassen en vuilniszakken. Hij fotografeerde hoe ze de post-it weer van de veiligheidscamera afhaalden. Al met al is Engelaar tevreden met het resultaat. ‘Er zijn leukere klussen,’ lacht hij. ‘Maar alles wat ik had kunnen maken, heb ik gemaakt. Juist in dit soort, fototechnisch gezien, oninteressante situaties moet je het van de reportagevorm hebben. Er is nooit één beeld dat alles zegt. De combinatie is belangrijk.’ Zijn foto’s samen vertellen het verhaal van die ochtend in Heeswijk-Dinther.||https://www.volkskrant.nl/cultuur-media/op-zoek-naar-een-gat-in-de-heg-bij-woning-jumbo-topman~b72a61ee/
2022-09-16||Politie waarschuwt voor populair speelgoedpistool gelblaster en moest al uitrukken voor ‘schietpartijen’||‘Schiet op een nietsvermoedende voorbijganger en film zijn schrikreactie.’ Aldus de opdracht achter de zogeheten Gelblaster Challenge, een rage op het populaire sociale medium Tiktok. Het ‘wapen’ dat daarbij komt kijken, is een moderne variant van het speelgoedpistool en vuurt bij wijze van kogels gelballetjes af. Het klinkt onschuldig, maar het speelgoed kan mensen de stuipen op het lijf jagen. Niet alleen omdat de vaart waarmee de balletjes worden afgeschoten zo groot is dat ze iemand pijnlijk kunnen raken, ze kunnen er ook nog eens uitzien als een echt wapen. In Rotterdam, Amersfoort, Den Haag en Utrecht moest de politie de afgelopen weken al uitrukken nadat er meldingen binnenkwamen over ‘schietpartijen’. Achteraf bleek het te gaan om gelblasters. De Amsterdamse burgemeester Femke Halsema is bezorgd, zei ze woensdag in de raadsvergadering. Ze wil met politie en justitie in de stad bekijken of het mogelijk is om de verkoop van gelblasters aan banden te leggen door winkels die de speelgoedpistolen verkopen te wijzen op het misbruik ervan. Directe aanleiding was de regen van gelkogeltjes die gasten op het terras van de Amsterdamse homobar Prik vorige week over zich heen kregen. Iemand werd daarbij in het oog geraakt. Internetwarenhuis Bol.com haalde donderdagmiddag de gelblaster al uit de webshop. Het speelgoed voldoet volgens een woordvoerder niet aan de ‘gezondheids- en veiligheidseisen’ van het bedrijf, door toezichthouders is het wel toegelaten op de markt. De speelgoedpistolen, van model glock tot kalasjnikov, zijn nog wel op andere websites te bestellen. Kinderen tot 14 jaar oud mogen op straat met een gelblaster spelen, mits het neppistool een CE-keurmerk heeft en dus aan de wettelijke eisen voldoet. Na die leeftijd mag niemand over straat met een voorwerp dat voor een echt vuurwapen door zou kunnen gaan. Dat veel gelblasters vrolijke kleurtjes hebben, maakt niet uit, zegt een woordvoerder van de Rotterdamse politie. ‘Een crimineel zou een echt wapen ook kunnen beschilderen. Het gaat om de vorm en afmeting.’ Als een jongere zijn gelblaster op iemand richt, kan hij aangeklaagd worden wegens baldadigheid, zegt een woordvoerder van de politiekorpsleiding. Als hij schiet en letsel veroorzaakt, een blauwe plek of erger, kan dat tot een veroordeling wegens mishandeling leiden. Maar er zijn meer risico’s. ‘Als wij een melding krijgen dat er iemand met een vuurwapen rondloopt, zijn wij volgens de Benaderingstechniek Gevaarlijke Verdachten (BtGV) genoodzaakt om die persoon met getrokken wapens te benaderen. Dan luistert het heel nauw of iemand de instructies goed opvolgt.’ De politie probeert te voorkomen dat jongeren de straat op gaan met gelblasters door op sociale media de hashtag ‘beter blijft je blaster thuis’ te verspreiden. De politie waarschuwt tevens op eigen site: ‘Het is wachten tot er een keer een dodelijk schot valt en dan is de wereld te klein.’||https://www.volkskrant.nl/nieuws-achtergrond/politie-waarschuwt-voor-populair-speelgoedpistool-gelblaster-en-moest-al-uitrukken-voor-schietpartijen~b14cfcff/
2022-09-16||Opinie: Maatschappelijk verantwoord ondernemen is niet afhankelijk van wetten of regeltjes||Het weggeven van alle aandelen van Patagonia-oprichter Yvon Chouinard, om zo het dividend van het bedrijf te investeren in duurzame projecten, trok donderdag de nodige en terechte aandacht. Een mooi voorbeeld om een bedrijf door middel van een juridische structuur in dienst te zetten voor de maatschappij en te vechten tegen de klimaatcrisis. Het vergroten van maatschappelijke impact door middel van ondernemerschap krijgt ook in Nederland de nodige belangstelling. Ambitieuze bedrijven in de Benelux hebben sinds 2015 de mogelijkheid om een B Corp-certificaat te behalen, en binnenkort zal een aantal ingrijpende Europese duurzaamheidsrichtlijnen zijn intrede maken in onze nationale wetgeving. Allemaal belangrijke initiatieven, maar waar blijft onze eigen wetgever? Het ontbreekt in Nederland nog aan een rechtsvorm die maatschappelijk gedreven ondernemers daadwerkelijk ondersteunt en wellicht zelfs een stapje vooruit helpt ten opzichte van vervuilende bedrijven. Hiermee lopen we achter op landen zoals Italië, Frankrijk en het Verenigd Koninkrijk, met ieder een aparte rechtsvorm voor ondernemende weldoeners. Is het dan niet mogelijk? Zeker wel. In 2018 heeft de ChristenUnie al een initiatiefnota ingediend, waarin wordt voorgesteld om een nieuwe juridische rechtsvorm te introduceren voor maatschappelijk gedreven ondernemingen: de BV-maatschappelijk (BVm). Voor de juridische fijnproever: dit moet een lex specialis van de BV worden in plaats van een nieuwe rechtspersoon of een modaliteit daarvan. Vele Kamervragen en een consultatie verder, lijkt de BVm te zijn kaalgeplukt tot slechts een jasje voor betere herkenning en erkenning van maatschappelijke ondernemingen. Zonder fiscale voordelen lijkt ons dit een dunne basis voor invoering. Daarnaast is het een gemiste kans dat de coöperatie en de NV geen maatschappelijke variant zullen krijgen (dus geen Coöpm en NVm). Het daarvoor aangevoerde argument, dat deze rechtsvormen al een ander doel dienen (de stoffelijke/economische belangen van leden/aandeelhouders), miskent dat dit bij de BV niet anders is. Het onthouden van een ‘m’ aan een coöperatie of NV met een maatschappelijk doel, doet die onderneming tekort. Want dat ook (en vooral) miljardenbedrijven impact kunnen maken, blijkt uit het voorbeeld van Patagonia. Maar waarom zou je als ondernemer wachten op de invoering van de BVm? Vier jaar na de initiatiefnota is het wetsvoorstel deze zomer weer uitgesteld, naar begin 2023. Belangrijker is dat al hetgeen met de BVm wordt beoogd, nu al juridisch kan (en beter). De vorm waar Patagonia voor heeft gekozen komt overeen met het steward-ownership-model. Een structuur waarbij de onderneming zichzelf in eigendom heeft, en de strategie niet gedreven wordt door aandeelhouders. Steward-ownership trekt zeggenschap en economisch belang uit elkaar, bijvoorbeeld door een separate stichting op te richten met bijzondere zeggenschap. Alles om de missie van het bedrijf te beschermen. Door middel van een passende juridische structuur een onderneming echt in te zetten voor de maatschappij is allang mogelijk, en bovendien niet voorbehouden aan stichtingen of BV’s. Waar een wil is een weg. Daar is geen nieuwe wet voor nodig.||https://www.volkskrant.nl/columns-opinie/opinie-maatschappelijk-verantwoord-ondernemen-is-niet-afhankelijk-van-wetten-of-regeltjes~b517d2ec/
2022-09-16||Op het tweede gezicht: Camilla Parker Bowles||Strikt genomen herhaalt de geschiedenis zich nooit, maar vaak doet iets typisch zich meermaals voor. Dat koning Edward VIII eind 1936 bereid was voor de liefde afstand te doen van de Britse troon, had bovenal te maken met één kwaliteit van de toen al tweemaal gescheiden Amerikaanse Wallis Simpson: haar gebrek aan onderdanigheid. Eindelijk was hier een vrouw die niet tegen hem opkeek, die heel brutale dingen zomaar durfde te zeggen, die er, nu ja, in zijn gezelschap in slaagde volledig zichzelf te blijven. Bijna 35 jaar later, in 1971, sloeg de vonk over tussen de latere Britse koning Charles III en Camilla Shands, dochter van een cavalerieofficier die een fortuin had verdiend in de wijnhandel. Wat nou typisch was: ook Camilla stond bekend om die kunst helemaal zichzelf te blijven. Op veinzen werd ze nooit betrapt, op onderdanigheid evenmin. In o zo ongemakkelijke formele situaties kon ze met o zo aardse humor het ijs breken. Door rangen, titels, medailles, uniformen en protocollen was ze niet te intimideren. Dat deze toen 24-jarige vrouw de toen 23-jarige Brits kroonprins uit een gouden kooi bevrijdde, laat zich begrijpen. Toch durfde die kroonprins pas na zijn 50ste te zeggen dat zijn relatie met haar ‘niet onderhandelbaar’ was. Die latere Charles III miste dat royale zelfvertrouwen van oudoom Edward VIII: hij was een notoire twijfelaar. Behalve bekwaam in piekeren, bleek hij gevoelig voor druk van buitenaf en behept met de neiging mensen niet te willen teleurstellen. Er bestaan vele lezingen over de krachten die samenzwoeren om hem de gewenste kant op te krijgen, maar het resultaat was dat hij in 1981 precies het soort huwelijk aanging dat hij niet wilde, met een 20-jarig meisje dat in zijn bijzijn nerveus was. Gelukkig was Camilla er nog, want tja, Camilla mocht in 1973 gehuwd zijn met de heer Andrew Parker Bowles (die het eerder had aangelegd met prinses Anne), ze bleef, in de woorden van de latere Charles III, ‘een heel dierbare vriendin’. Toen Charles’ timide bruid uitgroeide tot het mediafenomeen Lady Di en de wereld lucht kreeg van haar vreselijke lot, werd de ‘dierbare vriendin’ van Charles de meest gehate vrouw van Groot-Brittannië. Weinigen spanden zich in die jaren in om de zaak vanuit Camilla’s perspectief te bekijken. Ze kwam uit een tijd dat huwbare upperclass meisjes als ‘debutantes’ in de Londense high society werden gelanceerd en ouders machtig waren. Camilla werd, ook toen al, omschreven als nuchter. Iemand met zo’n karakter legde zich neer bij ouderlijke ‘info’ dat ze de kroonprins moest vergeten. De man met wie ze wel mocht trouwen, de heer Parker Bowles, was een notoire echtbreker. Dat Camilla Parker Bowles tijdens dat huwelijk de tijd nam voor de latere Charles III als die weer eens wanhopig belde, laat zich enigszins begrijpen. Na het verongelukken van Lady Di in 1997 huurde Charles pr-firma’s in om Camilla voor een Brits publiek ‘acceptabel’ maken. En toen bleek Camilla dat helemaal zelf voor elkaar te kunnen krijgen, met dank aan die kunst ‘zichzelf te blijven’. Toen Britten leerden dat ‘die vrouw’ door wie hun people’s princess zo had geleden, aardig en nuchter was en nog humor had ook, schoot ze in populariteitspolls omhoog. De modebranche blijft altijd objectief: in 1995 werd Camilla uitgeroepen tot ‘slechtst geklede vrouw van het Verenigd Koninkrijk’, in 2018 was ze met dezelfde garderobe de best geklede. Elizabeth II bepaalde voor haar dood dat Camilla zich queen-consort mag noemen. Of Charles III en deze koningin-gemalin de monarchie kunnen bestendigen, valt te bezien. Ze belanden sowieso in de geschiedenisboeken voor het definitief discrediteren van het gearrangeerde koninklijke huwelijk.||https://www.volkskrant.nl/nieuws-achtergrond/op-het-tweede-gezicht-camilla-parker-bowles~b7a2d1e9/
2022-09-16||Frits van Eerd: van joviale Jumbo-directeur tot verdachte in een witwaszaak||Tussen de roze tutu’s en jonglerende clowns stond de Jumbo-topman te swingen. In een wit met goud bekleed pak, een trompet in zijn hand. Onder het toeziend oog van 65 duizend dolblije fans, niet van Frits van Eerd, maar van De Toppers. Ergens in zijn drukke agenda had de supermarktbaas nog tijd gevonden om Gerard Joling en René Froger met zijn bigband te begeleiden in de Amsterdam Arena. Als erfgenaam van het Jumbo-imperium, zwager van Rituals-oprichter Raymond Cloosterman en partner van Famke Heinrichs, een telg uit de ondernemersfamilie Van der Valk, is Van Eerd wel wat aandacht gewend. Toch hoeft de succesvolle topman van Jumbo echt niet continu in de schijnwerpers te staan, vertelde zijn zus Colette Cloosterman-van Eerd vorig jaar in de Volkskrant. ‘Met elk artikel in de krant wordt er een stukje van je afgenomen.’ Nu haar broer het nieuws haalt als verdachte in een witwasonderzoek, heeft die uitspraak een andere betekenis gekregen. In zijn geliefde Brabant ging het afgelopen week mis voor de supermarktbaas. Dinsdagochtend stond daar, bij zijn eigenzinnig ingerichte villa in Heeswijk-Dinther, de fiscale opsporingsdienst Fiod op de stoep. Terwijl die het huis en het wagenpark van de topman doorzocht, vonden er ook invallen plaats bij andere woningen en bedrijfspanden in Brabant, Drenthe en Groningen. Negen verdachten werden opgepakt, onder wie Van Eerd. Justitie verdenkt hen ervan in meer of mindere mate te hebben meegewerkt aan frauduleuze praktijken. Grote sommen geld zouden zijn witgewassen middels ‘onverklaarbare contante stortingen’, handel in onroerend goed en auto’s, en sponsorcontracten in de motorcross sport. Niet geheel verrassend dus dat de vermeende hoofdverdachte, de 58-jarige Theo E. uit Gasteren, een voormalige motorcrosser en autohandelaar is. E. zat al eerder vast voor witwassen en fraude. Ook zou hij een bekende zijn van Fred Ros, een kroongetuige uit het liquidatieproces van Willem Holleeder, met wie hij de Amsterdamse onderwereld voorzag van luxe wagens. De grote vraag is hoe een succesvolle en joviale ondernemer uit de Jumbo-familie in dit rijtje veroordeelde criminelen past. Het is geen geheim dat Van Eerd gek is op de auto- en motorsport. Hij spaart Formule 1-wagens, sponsort al jaren F1-kampioen Max Verstappen en baseerde de gele kleur van supermarktketen Jumbo op de geelzwarte Minardi-bolides die hij als tiener zag racen op Zandvoort. Hoewel hij zijn droom om topcoureur te worden opgaf voor het familiebedrijf, kruipt de topman zelf graag achter het stuur. Of het nu op asfalt is voor de Formule Renault of in een woestijn voor de Dakar Rally. In 2016 richt Van Eerd een eigen raceteam op: Racing Team Nederland. Drie jaar later wint hij samen met teamgenoten en topcoureurs Nyck de Vries en Giedo van der Garde de ‘6 uur van Fuji’, een langeafstandsrace in het World Endurance Championship. Van Eerd blijft bescheiden. In de TV Show benadrukt hij dat hij geen professionele autocoureur is, ‘al probeer ik het wel’. Maar de term hobbyist is niet aan hem besteed. Alles wat Van Eerd doet, wil hij goed doen. De motorsport, die hem naar eigen zeggen een betere ceo maakte, lijkt nu zijn positie te bedreigen. Theo E. en Van Eerd kennen elkaar uit de motorsport. Zo was E. jarenlang teammanager van een door Jumbo gesponsord motorcrossteam. Het is onduidelijk of en in welke mate de twee nog contact hadden. Met het onderzoek naar Van Eerd is er op zijn minst een klein scheurtje ontstaan in de reputatie van het familiebedrijf Jumbo. Het bedrijf dat hij nota bene zelf naar grote successen heeft geleid. Het was zijn vader, Karel van Eerd, die het familiebedrijf van groothandel omtoverde tot een supermarkt en succesformule van Jumbo vormgaf. Toch stond de teller pas op net iets meer dan honderd supermarktfilialen toen Frits algemeen directeur werd in 2009. Dankzij de overname van Super de Boer wist de kersverse topman daar in een klap ruim driehonderd winkels aan toe te voegen. Drie jaar later slokte het concern met succes C1000 op, gevolgd door La Place en Hema. Met ruim zevenhonderd filialen is het familiebedrijf inmiddels goed voor een jaaromzet van 9,9 miljard euro. Een razendslimme strateeg, zo omschreef Paul Moers, oud-adviseur van Jumbo, de topman. Een conventionele zakenman is Van Eerd niet. Zijn omgeving omschrijft hem als een joviale man, het type baas dat aan alle medewerkers uit zijn dure wagenpark een luxe auto uitleent als ze gaan trouwen. Iemand die zijn schoonmaker uitnodigt voor het feest ter ere van zijn 50ste verjaardag. Als werkgever van tienduizenden medewerkers ziet Van Eerd voor zichzelf ook een maatschappelijke rol weggelegd. Zeker in Veghel, waar het hoofdkantoor van Jumbo staat. ‘Het gaat om hard werken’, zegt hij eind vorig jaar tegen de Brabantse Omroep Meierij, ‘maar mensen moeten in hun vrije tijd ook kunnen sporten of naar een festival kunnen gaan. Dat er leuke dingen gebeuren in je eigen gemeenschap, daarvoor voel ik me medeverantwoordelijk.’ Dat ‘verantwoordelijkheidsgevoel’ en bovenal de grote liefde voor sport, maakten dat het geel van ‘zijn’ Jumbo een vaste kleur werd op vele sporttenues en bij evenementen. Die lijken nu minder smetteloos dan voorheen. Wat de verdenkingen rond Van Eerd betekenen voor Jumbo blijft vooralsnog gissen. De supermarktketen laat desgevraagd weten niet in te gaan op vragen over de positie van Van Eerd.||https://www.volkskrant.nl/nieuws-achtergrond/frits-van-eerd-van-joviale-jumbo-directeur-tot-verdachte-in-een-witwaszaak~bee3774a/
2022-09-16||Biden staat pal achter Amerikaans spoorwegpersoneel en wendt grootste treinstaking in decennia af||Voor het eerst in dertig jaar zou vrijdag het treinverkeer stil komen te liggen in grote delen van de Verenigde Staten door een enorme staking van treinpersoneel met klachten over werkdruk en ziekteregeling. De gevolgen zouden desastreus zijn geweest voor de economie. De Biden-regering bemiddelde en op het nippertje werd een ‘voorlopige’ deal gesloten tussen de industrie en de vakbonden. ‘Deze overeenkomst voorkomt grote schade’, zei Biden donderdag vanuit de rozentuin van het Witte Huis. ‘Het treinpersoneel krijgt beter loon, betere arbeidsomstandigheden en gemoedsrust wat betreft hun zorgkosten: allemaal zaken die ze zeer verdienen.’ De onderhandelingen begonnen woensdag en gingen door tot diep in de nacht. Spoorwegmaatschappij Amtrak annuleerde uit voorzorg lange treinritten, bijvoorbeeld van Los Angeles naar Chicago. Vanwege het voorlopige akkoord worden die nu weer voor zover mogelijk hersteld. De geschatte kosten van de staking kwamen neer op 2 miljard dollar per dag. Afgezien van de miljoenen treinreizigers die geraakt zouden worden door de uitval van treinen, gaat 30 procent van het goederenvervoer in de Verenigde Staten per spoor. Toeleveringsketens zouden verstoord raken, terwijl die nog aan het herstellen zijn van de pandemie. Prijzen van producten zouden stijgen, terwijl consumenten al lijden onder de toenemende inflatie. Er bestaat al maandenlang onenigheid over de arbeidsvoorwaarden van 50.000 machinisten en conducteurs die zijn aangesloten bij diverse vakbonden. Niet alle details van het akkoord zijn bekend, maar het lijkt erop dat het treinpersoneel grotendeels krijgt waarom het vroeg: meer doorbetaalde ziektedagen en de garantie om op vrije dagen niet oproepbaar te zijn. Daarbij komt een loonsverhoging van 14 procent, die de komende jaren zal oplopen. ‘Dit heeft met kwaliteit van leven te maken’, reageerde Dennis Pierce, voorzitter van de vakbond. ‘Sinds de onderhandelingen begonnen, probeerden we dit voor onze leden te bereiken.’ Het akkoord betekent een grote overwinning voor de vakbonden en het treinpersoneel, maar ook voor president Biden. Niet alleen omdat hij, twee maanden voor de tussentijdse verkiezingen, een economische en politieke crisis wist af te wenden, maar ook omdat hij graag de geschiedenisboeken in wil als een president die de positie van de vakbonden versterkte. De president schoof belangrijke regeringsfunctionarissen naar voren om te bemiddelen, maar nadat de marathonvergadering haar twaalfde uur in ging, werd Biden persoonlijk ingeschakeld voor advies. De partijen waren in een patstelling terechtgekomen. De president herhaalde wat hij de afgelopen weken al zo vaak zei: falen was geen optie. Volgens ingewijden zou hij eerder zijn woede hebben geuit richting managers van het treinpersoneel: de redelijke eisen van machinisten en conducteurs hadden wat hem betreft allang ingewilligd moeten worden. Amerikaanse vakbonden beleven een periode van wederopstanding, na decennia van aftakeling. Werknemers waren in de loop der jaren steeds cynischer geworden over de strijd voor gezamenlijke rechten, de regels voor het oprichten van vakbonden werden bovendien steeds moeilijker. In veel staten voerden Republikeinen wetten in die niet-leden dezelfde rechten toekennen als vakbondsleden, wat lidmaatschap ontmoedigde. Maar dit jaar wisten medewerkers van bedrijven als Amazon en Starbucks honderden nieuwe vakbonden op te richten. Biden prees deze acties en sprak lovende woorden over hoe vakbonden de fundering zijn van de Amerikaanse middenklasse. Er klonk echter kritiek dat hij zelf te weinig zou hebben gedaan ter ondersteuning van de vakbonden. Nu de treinstaking op het nippertje is afgewend, kan hij in dit conflict enigszins als overwinnaar weglopen. Het treinpersoneel krijgt betere arbeidsvoorwaarden en de consument hoeft daarvoor niet op hoger prijzen te rekenen. ‘Dit akkoord bevestigt wat ik altijd al heb geloofd’, zei Biden donderdag. ‘Vakbonden en management kunnen samenwerken in het voordeel van iedereen.’||https://www.volkskrant.nl/nieuws-achtergrond/biden-staat-pal-achter-amerikaans-spoorwegpersoneel-en-wendt-grootste-treinstaking-in-decennia-af~b86157f4/
2022-09-16||Het eerste aandeel ooit is meer dan een papiertje; een symbool van wanpraktijken is het ook ||Op dit bonnetje is een nieuwe wereldorde gebouwd. Dat had Pieter Harmensz, stadsbode te Enkhuizen, niet kunnen vermoeden toen hij op 9 september 1606 het bewijs in handen kreeg gedrukt dat hij 150 gulden had betaald om de activiteiten van de Kamer Enkhuizen van de Vereenigde Oost-Indische Compagnie mede mogelijk te maken. Al zal hij hoge verwachtingen hebben gehad van zijn investering: 150 gulden (vijf keer de maandinkomsten van een geschoolde arbeider) was een heel bedrag voor een ambtenaar die voor de burgemeesters werkte. Pieter Harmensz had evenmin kunnen bevroeden dat deze kwitantie vier eeuwen later uit de archieven zou worden gevist als ’s werelds oudste aandeel. Hij had ook niet kunnen weten dat hij een financiële vernieuwing in handen had die het ondernemingen mogelijk zou maken om uit te groeien tot organisaties die rijker kunnen zijn dan overheden en machtiger dan staten, met de tentakels uitgeslagen over continenten. Dikwijls krijgen ze hulp van overheden, zoals speciale belastingvoordelen of financiële steun. Tegenwoordig noemen we ze multinationals. De VOC geldt als de eerste. Door het ondernemingskapitaal in kleine, verhandelbare stukjes te hakken, was het niet langer nodig om voor de financiering van riskante activiteiten uitsluitend te leunen op het vermogen van vorsten of rijke regenten. Ook Pieter Harmensz kon meedoen, en met hem de kleine vrouw of man – voor een gulden of 50 had die al een aandeel in de VOC. Wie er vanaf wilde, mocht aandelen doorverkopen; zo werd de Amsterdamse beurs geboren. En zo werd vermogen vergaren voor een groeiende groep burgers haalbaar en nastrevenswaardig. Door het verhandelbare aandeel werden twee dingen mogelijk waar ’s werelds multinationals nog altijd op drijven: schaalvergroting (zo haalde de VOC bij aanvang in 1602 het immense bedrag van 6,4 miljoen gulden op) en spreiding van het financiële risico. Omdat beleggers delen in de winsten én in de verliezen, kan een onderneming zich krankzinnige risico’s permitteren. En er waren nogal wat risico’s in de specerijenvaart: schepen vergingen, lading ging verloren door roof of bederf, bemanningen stierven, prijzen kelderden. Daarbij werd geplunderd en gemoord, maar dat telde niet als ondernemingsrisico. Net zoals het tot diep in de moderne tijd ‘niet meetelde’ voor de boekhouding als fabrieksdirecteuren rivieren vergiftigden of textielboeren hun T-shirts in elkaar lieten zetten door kinderen in een wrak naaiatelier zonder nooduitgangen, zolang voornoemde rivieren of naaiateliers zich ver weg van hier bevonden. Bij klachten was de reactie dat multinationals juist veel goeds brengen naar (voormalige) koloniën. Werk, nieuwe spullen, inkomen. Het bonnetje van Pieter Harmensz staat mede symbool voor een kwestie die nog altijd knelt: de belegger financiert activiteiten zonder dat hij goed zicht heeft op (of zicht wil hebben op misschien) de effecten van die activiteiten. Tegenwoordig gaat het om sportschoenenfabrikanten die profiteren van Oeigoerse dwangarbeid, om olieverwerkers die het leefgebied van de Ogoni in de Nigerdelta vernietigen, om makers van mobieltjes die delfstoffen verwerken, gemijnd door kinderen op de bloedvelden van Oost-Congo. In de tijd van Pieter Harmensz beschikte de VOC over de machtsmiddelen van een staat: ze mocht van de Staten-Generaal tussen Kaap de Goede Hoop en Japan oorlog voeren, gebieden bezetten, verdragen sluiten met Aziatische vorsten en slavenarbeid gebruiken. Alles om het monopolie te veroveren in de handel in kruidnagel, peper, kaneel, nootmuskaat, koffie, thee, zijde, opium en nog veel meer. Met een licence to kill, want de autoriteiten zagen de handel als een publieke taak. Later zou de West-Indische Compagnie met een gelijkluidende opdracht gaan varen over het westelijk halfrond. De terreur van Jan Pieterszoon Coen op de Banda-eilanden (zie ook aflevering 5) geldt als een extreem voorbeeld dat toen al omstreden was. Maar Coens handelen is tevens een logisch gevolg van de opvatting dat veroverde gebieden een onbelemmerde bron van grondstoffen zijn voor de bezettende macht. Eigendomsrechten voor de mensen die er al woonden, werden verkwanseld in VOC-‘verdragen’ vol vage juristerij. Die waren soms alleen in het Nederlands opgesteld, zodat ondertekenaars niet wisten wat ze weggaven. Nog altijd voeren inheemse volkeren juridische strijd voor erkenning en bescherming van hun woongebied. Nog altijd worden ze daarbij tegengewerkt door advocaten. Nog altijd zijn er multinationals die bijvoorbeeld in vlees handelen van vee dat geweid wordt op illegaal onteigende en ontboste grond. Nog altijd is protest daartegen levensgevaarlijk. Op 31 december 1800 kwam een einde aan ’s werelds eerste multinational. De VOC ging ten onder aan mismanagement, corruptie en de veranderende tijd. Pieter Harmensz heeft zijn aandelen nooit verkocht. Hij stierf als een vermogend man.||https://www.volkskrant.nl/cultuur-media/het-eerste-aandeel-ooit-is-meer-dan-een-papiertje-een-symbool-van-wanpraktijken-is-het-ook~bcded6c2/
2022-09-16||Gevallen in New York en Israël: keert polio terug?||De noodtoestand. Voor een ziekte die de laatste tijd maar één patiënt trof, lijkt het nogal veel eer. Maar in de Amerikaanse staat New York ziet men dat anders. Met polio is het als met ijsbergen: vind één patiënt, en er zijn gegarandeerd nog veel meer besmettingen, waarvan je het niet weet. De infectie openbaart zich in de regel als onopvallende keelverkoudheid, als je er al wat van merkt. Maar bij wie niet is gevaccineerd, gaat het eens in de pakweg honderd tot duizend keer mis, valt het virus het zenuwstelsel aan en raakt de patiënt verlamd. De beruchte kinderverlamming, die soms dodelijk is en slachtoffers die het overleven vaak voorgoed verzwakt of gehandicapt achterlaat. Intussen is het virus in en rondom New York op vijf plekken opgedoken. Alle reden voor de noodtoestand, die er in de praktijk op neerkomt dat er luidere alarmbellen gaan rinkelen, medici meer bevoegdheden krijgen en instanties in een hogere staat van paraatheid komen. ‘Met polio kunnen we gewoon geen risico nemen’, zei Mary Bassett, gezondheidscommissaris van de staat begin deze week. ‘Als u of uw kind nog ongevaccineerd rondloopt, is het gevaar van verlammingsziekte reëel. Ik roep New Yorkers op geen risico te nemen.’ De ontwikkelingen in New York vormen de jongste tegenslag in een gevecht dat nu al dertig jaar duurt en zeker 16 miljard euro heeft gekost. Eigenlijk had de WHO zich voorgenomen het virus rond het jaar 2020 de wereld uit te krijgen – nadat men dat voor 2000, 2004 en 2012 ook al had beloofd. Maar het virus glipte medici alweer door de vingers in Pakistan en Afghanistan, twee landen die worden geplaagd door geweld, religieus gemotiveerde vaccinscepsis en algehele onherbergzaamheid. Lastig, want de laatste jaren duikt de ‘Pakistaanse’ polio ook weer elders op. Zoals in Malawi, waar het virus vorig jaar opdook, en Mozambique, waar sinds mei een uitbraak is. Maar dat is niet wat er in New York gebeurde, of in Jeruzalem, een andere plek waar een ziektegeval aan het licht kwam. Daar heeft het virus een andere, verrassender oorsprong: de vaccins ertegen. Zoals men soms vuur met vuur bestrijdt, zette men in veel landen een oraal vaccin in dat bestaat uit levend, verzwakt poliovirus. Goedkoop, makkelijk in te nemen en effectiever tegen doorgifte van polio dan de geïnjecteerde vaccins die men gebruikt in westerse landen zoals Nederland. Maar het heeft wel één nadeel: het vaccin ‘leeft’ nog, voor zover je dat woord voor virussen mag gebruiken. Meestal is dat geen probleem. Polio-expert Erwin Duizer van het RIVM schetst hoe men in mei nog levend poliovirus aantrof in een riool in de Nederlandse ‘bijbelgordel’, die van Zeeland tot Drenthe schuin door het land loopt. Nader onderzoek wees uit dat het slechts een restje uitgepoept poliovaccin was. ‘Dat is dan een opluchting. Dan weten we: kennelijk is dit van iemand die kortgeleden in het buitenland is gevaccineerd en daarna hierheen is gekomen.’ Wie is gevaccineerd, geeft immers nog een paar weken lang vaccinvirus af via de ontlasting. In onder meer Niger, Nigeria, Congo, Somalië en Nieuw-Guinea liep het anders: daar muteerden de onschuldige virussen uit het vaccin tot ziekmakende versies, kennelijk omdat ze konden rondgaan in slecht gevaccineerde gemeenschappen of konden ‘rijpen’ in het lichaam van iemand met een slecht werkend immuunsysteem. ‘Vaak leveren die mutaties geen gevaarlijker virus op. Maar aan de andere kant: het virus heeft maar zes tot tien mutaties nodig om weer te veranderen in iets wat ziekmakend kan zijn’, vertelt Duizer. En nu waart zo’n weer opgepept vaccinvirus ook rond in westerse landen. Al in juni sloegen Britse virologen alarm. In het riool van Londen vond men vier maanden achtereen restjes genetisch nauw aan elkaar verwant poliovirus. Een teken dat een vaccinstam was gaan evolueren en nu een manier had gevonden om weer rond te gaan tussen mensen. Die poliovirussen die zijn opgedoken in Londen, Jeruzalem en New York hebben een gemeenschappelijke voorouder. ‘Die stam is dus al behoorlijk verspreid’, vertelt Duizer. De remedie daartegen is, een beetje paradoxaal, méér vaccineren. Met het ‘gewone’ injectievaccin, dat in westerse landen zoals Nederland bij de kindervaccinaties zit – polio is de ‘p’ uit de DKTP-prik bij baby’s, om precies te zijn. Het vaccin voorkomt weliswaar niet alle doorgifte van het virus, maar remt die wel flink af, legt Duizer uit, vooral omdat het ervoor zorgt dat de keel minder virus kan aanmaken. ‘En die uitscheiding uit de keel – bij hoesten bijvoorbeeld – kan een heel efficiënte verspreidingsroute zijn.’ Verder zal men in New York en Israël weer de nadruk leggen op handen wassen. Polio verspreidt zich immers vooral via ontlasting en handen, waarvandaan het – onsmakelijk maar waar – in de mond kan komen, al dan niet via voedsel. ‘Oplevingen zoals in New York zijn opmerkelijk, en heel jammer. Maar het wil niet zeggen dat het slechter gaat met de uitroeiing van polio’, duidt Duizer. ‘Eigenlijk was dit gewoon voorzien. En we weten ook wat we ertegen moeten doen: de vaccinatiegraad verhogen en goede handhygiëne nastreven.’ In Nederland was de laatste polio-uitbraak in 1992, in de omgeving van Streefkerk bij Rotterdam. Bij een reeks infecties onder protestantse mensen die zich niet hadden laten vaccineren, werden toen 71 patiënten ontdekt. Twee kwamen om het leven. Die uitbraak werd overigens nog veroorzaakt door een ‘natuurlijk’ poliovirus, geen gemuteerde versie van het vaccinvirus.||https://www.volkskrant.nl/nieuws-achtergrond/gevallen-in-new-york-en-israel-keert-polio-terug~bb6eb454/
2022-09-16||Is er geen regen? Dan máken we regen, denken steeds meer landen||Negen piloten staan om de beurt paraat, 24 uur per dag, 365 dagen per jaar. Zodra ze van de meteorologen in Abu Dhabi horen dat ze moeten opstijgen, gaan ze. Aan hun vliegtuigen zijn ronde cilinders bevestigd, zo groot als keukenrollen, met daarin strooizout voor in de lucht. Ghaith staat er op die cilinders, een Arabisch woord dat een dubbele betekenis heeft: ‘regen na lange droogte’, maar ook ‘vertrouwen in de toekomst’. Dit zijn de regenmakers van de Verenigde Arabische Emiraten, een van de droogste landen ter wereld, en ook een land dat serieus werk maakt van weermodificatie. ‘Je moet je angst voor de wolken kwijtraken’, vertelde een van de piloten aan de Duitse krant Die Zeit. Toen hij nog met een passagiersvliegtuig vloog, was het zijn opdracht regenwolken zo veel mogelijk te vermijden. Het kan riskant zijn om er dwars doorheen te vliegen. Nu vliegt hij met een klein propellervliegtuig recht de wolken in, om daar zijn lading los te laten, in de hoop dat de regen even later als manna uit de hemel valt. Wolken zaaien, zo noemen experts wat hier gebeurt. Al bij de oprichting in 1971 wisten de leiders van de Emiraten hoe belangrijk regen is: er werd bij die gelegenheid zelfs een regengedicht voorgelezen, omdat een land van olie alleen niet leven kan. Sindsdien is water alleen maar schaarser geworden. De bevolking van de oliestaat is geëxplodeerd, het watergebruik ook en ondergrondse waterreservoirs drogen in rap tempo op. Regenbuien worden steeds zeldzamer, een gevolg van klimaatverandering. Bijna al het water komt uit dure ontziltingsinstallaties. Dan is regen maken wel zestig keer zo goedkoop, zeggen ze in Abu Dhabi. Bij het nationaal meteorologisch centrum van de Emiraten, waar zes meteorologen de hemel en vooral de radars afspeuren naar veelbelovende wolken, vertelt de voorman in Die Zeit dat de beregeningsvliegtuigen 98 procent van de wolken op tijd weten te bereiken. Het laat zien hoezeer elke regendruppel hier van belang is, zelfs als je ’m alleen met grote moeite uit de lucht kunt wringen. Regen maken is allang niet meer iets van de verre toekomst. Wereldwijd kennen meer dan vijftig landen een programma voor weermodificatie: van Duitsland tot Marokko, van de Verenigde Staten tot India. Voorloper is China, gevolgd door landen in het Midden-Oosten als de Verenigde Arabische Emiraten en Saoedi-Arabië. Maar hoe werkt dat, regen maken? Wérkt het ook echt – dat wil zeggen, neemt de neerslag uiteindelijk toe? En wat zijn de nadelen? ‘Er zijn grofweg twee methoden om regen te maken’, legt Pier Siebesma uit, hoogleraar atmosfeer, weer en klimaat aan de TU Delft, die zijn hele carrière heeft gewijd aan het bestuderen van wolken. Bij de eerste methode, die in warme streken zoals het Midden-Oosten vooral wordt gebruikt, gaan de vliegtuigen ongeveer een kilometer de lucht in. Op die hoogte beginnen wolken te ontstaan uit kleine waterdruppeltjes, zó klein dat ze nog niet naar beneden vallen. ‘Het gaat erom: hoe krijg je die druppeltjes zo groot dat ze gaan vallen? Wat je kunt doen, is grote zoutdeeltjes toevoegen aan de lucht. Iedereen weet: zout trekt water aan, het is heel hydrofiel.’ Ziedaar waarom het zo effectief is om zout te strooien als je een glas rode wijn hebt omgestoten. ‘Hoog in de lucht trekken de zoutkristallen ook het water aan, waardoor er grotere druppels groeien, die op den duur naar beneden vallen.’ Dit, zegt Siebesma, is ook vaak de natuurlijke manier waarop regen ontstaat. ‘In Nederland is dit boven zee de allerbelangrijkste bron voor regen’, verzekert hij. Ook interessant: wanneer er beneden een schip vaart dat flink wat roet uitstoot, kan de regen juist worden uitgesteld. De roetdeeltjes zijn klein, en als de waterdeeltjes daaraan hechten, ontstaan er heel kleine druppeltjes in plaats van grote, waardoor ze hoog in de lucht blijven zweven. Dan de tweede methode. Daarbij moeten de vliegtuigen veel hoger de atmosfeer in, tot 5 kilometer. Uiteraard is het daar stukken kouder, tussen de 0 en 40 graden onder nul. Het bewijs zie je als je in het vliegtuig de ijskristallen ziet verschijnen op het raampje. Toch zijn de watermoleculen in de lucht daar niet bevroren. ‘Die bevriezen pas als ze in contact komen met een stofdeeltje’, weet Siebesma. ‘Daaraan moeten ze zich hechten.’ Denk maar aan wat er gebeurt als je in de winter fietst in de mist: in de lucht hangen waterdruppeltjes, maar je jas slaat wit uit van het ijs dat wordt gevormd. Als er eenmaal een paar waterdeeltjes bevriezen tegen zo’n stofdeeltje aan, hoog in de lucht, dan begint het geheel als vanzelf te groeien: het ene waterdeeltje trekt het volgende aan, allemaal bevriezen ze, net zo lang totdat die ijsdeeltjes zo groot zijn dat ze beginnen te vallen. Tegen de tijd dat ze op aarde aankomen, zijn ze meestal ontdooid en valt er regen. Bij het wolken zaaien worden er ook bij deze tweede methode dus extra stofdeeltjes toegevoegd aan de atmosfeer, zodat zich sneller druppels in wording vormen. Meestal wordt hiervoor zilverjodide gebruikt: dat lijkt qua kristalstructuur op water, zodat de waterdeeltjes er gemakkelijk aan vast plakken. Maar ook droogijs (bevroren CO2) is een optie. Daarmee begon het ooit allemaal. In 1946 experimenteerde Vincent Schaefer, een Amerikaanse scheikundige, met het loslaten van een lading droogijs in een wolk in de buurt van Mount Greylock in Massachusetts. Het gevolg was dat er een dik pak kunstmatige sneeuw viel. Niet lang daarna vroeg Schaefer, die nauw samenwerkte met het Amerikaanse leger, een patent aan op ‘wolken zaaien’. Het Amerikaanse leger paste de methode ook echt toe: tijdens de Vietnamoorlog werd geprobeerd om de moesson te verlengen, zodat de wegen onbegaanbaar zouden blijven en het Noord-Vietnamese leger moeite zou hebben met de bevoorrading. Toen dat uitkwam, leidde dat tot publieke controverse, waarop er een internationaal verdrag kwam dat weermodificatie voor militaire doeleinden verbood. De Amerikaanse interesse en investeringen in het ‘wolken zaaien’ namen vervolgens snel af. ‘Er was twijfel of de kosten nog wel opwogen tegen de baten’, zegt Pier Siebesma. ‘Ook Israël heeft om die reden zijn programma voor weermodificatie afgeschaald.’ Pas de laatste jaren is het opwekken van kunstmatige regen terug in de belangstelling, nu vooral in de strijd tegen klimaatverandering, als wapen tegen de droogte. Toch blijft die vraag staan: werkt het wolken zaaien, of werkt het niet? Een recente Amerikaanse overzichtsstudie noemt percentages van 12 tot 19 procent extra sneeuwval in de winter nadat er zilverjodide de lucht in werd geblazen. Volgens de World Meteorological Organization varieert de toename van de neerslag van ‘een verwaarloosbare hoeveelheid tot 20 procent’. ‘Voor landen als Saoedi-Arabië en Oman is dat natuurlijk aanzienlijk, daar telt elke liter’, overweegt Siebesma. ‘Tegelijkertijd blijft het moeilijk te bewijzen hoe effectief weermodificatie is. Je komt nauwelijks boven de natuurlijke ruis uit. De hoeveelheid neerslag verschilt nu eenmaal nogal van jaar tot jaar, dat zie je in Nederland ook.’ Het scheikundige principe is plausibel, erkent Siebesma. Maar, benadrukt hij: een wolk is zo dynamisch en onvoorspelbaar, die zet de mens niet zomaar even naar zijn hand. Er gaat dan ook weleens iets mis bij de weersbeïnvloeding. Toen China het wilde laten sneeuwen voor de Olympische Winterspelen in Beijing, ontstond er zo’n sneeuwjacht dat meerdere wedstrijden moesten worden uitgesteld. Toch boekt het Chinese regime ook genoeg successen: de nationale feestdag kent altijd een stralend blauwe hemel, zonder smog, omdat het Bureau Weersbeïnvloeding het van tevoren heeft laten regenen. Uit officiële documenten blijkt dat de Chinese meteorologische dienst weersbeïnvloeding daarnaast ziet als ‘een krachtig middel’ om rampen te voorkomen, de landbouw te ondersteunen en de watervoorraad op peil te houden. Frank Biermann, hoogleraar internationaal duurzaamheidsbeleid aan de Universiteit Utrecht, kijkt met argwaan naar de ontwikkelingen in China. Hij is bang dat het beïnvloeden van het weer een opmaat kan zijn tot iets veel ingrijpenders: het beïnvloeden van het klimaat. Ook daarbij worden met vliegtuigen deeltjes in de atmosfeer gespoten, met het idee het zonlicht te weerkaatsen, zodat de opwarming wat minder snel gaat. ‘Als mensen eenmaal open staan voor het idee het weer bewust te veranderen, wordt die volgende stap, naar klimaatmodificatie, kleiner’, zegt hij. En dat is volgens hem gevaarlijk: als ingrijpen in het klimaat een optie wordt, kan dat als excuus worden gebruikt om onbezorgd door te gaan met het opmaken van fossiele brandstoffen. Bovendien kan het leiden tot nieuwe conflicten, want wie bepaalt dan welk klimaat de aarde moet hebben? Waar dat misschien nog een zorg voor de toekomst is, kan de beïnvloeding van het weer al veel eerder leiden tot nieuwe discussies. Nu al twisten landen met elkaar over rivieren en over grondwater. Zal dat zich in de toekomst uitbreiden naar een strijd om het hemelwater? ‘Absoluut, zeker in regio’s waar droogte een groot probleem is’, denkt Susanne Schmeier, universitair hoofddocent Waterrecht en -diplomatie aan IHE Delft, een instituut voor watereducatie. Toch ziet ze dat de discussies op dit moment vooral plaatsvinden in het selecte gezelschap van waterrechtsgeleerden. Schmeier: ‘De vraag is: van wie zijn de wolken? Dat is nog niet zo gemakkelijk. Elk land zou soevereiniteit kunnen hebben over de wolken boven zijn grondgebied. Tegelijkertijd: volgens het milieurecht mag je andere landen niet ernstig benadelen. Je mag bijvoorbeeld geen rivier vervuilen en het vieze water naar het buurland laten stromen. Maar heeft wolken zaaien een significant effect op het milieu van een ander land? Als juristen doen we een oproep om hier nu over na te denken, voordat de ruzies zo hoog oplopen dat praten geen optie meer is.’ De eerste beschuldigingen van regendiefstal zijn immers al een feit. ‘Zowel Israël als een ander land is bezig om Iraanse wolken niet te laten regenen’, zei een Iraanse militaire leider in 2018. Dat andere land, dat was de Verenigde Arabische Emiraten – met zijn negen piloten die constant klaarstaan om uit te rukken.||https://www.volkskrant.nl/wetenschap/is-er-geen-regen-dan-maken-we-regen-denken-steeds-meer-landen~b1172a4e/
2022-09-16||Kunstmatige intelligentie kraakt een van de grote raadsels in de biologie||Wat decennialang onmogelijk leek, is nu dan toch gelukt. Niet door een briljant collectief wetenschappers, maar door DeepMind, het bedrijf dat met kunstmatige intelligentie de ingewikkeldste problemen te lijf gaat en eerder al ’s werelds beste go-speler vernederde. De nieuwste grote doorbraak? Het voorspellen van de structuur van vrijwel alle bekende eiwitten in de natuur – en dat zijn er zo’n 200 miljoen. Eiwitten zijn belangrijk voor al het leven, van planten tot mensen en van het immuunsysteem tot seksuele reproductie. Meer kennis over de structuur ervan helpt dus talloze processen in het menselijk lichaam te begrijpen en opent de deur naar het bestrijden van ziekten als kanker, alzheimer en parkinson, die worden veroorzaakt door slecht functionerende eiwitten. Maar eerst maar eens: wat zijn eiwitten eigenlijk en waarom zijn ze zo complex? Ze bestaan uit aminozuren, aan elkaar gebonden als kralen aan een ketting. In het menselijk lichaam komen twintig aminozuren voor, elk met hun eigen chemische structuur en elektrische lading. De aminozuren kunnen onderling bindingen vormen en elkaar aantrekken of juist afstoten, waardoor de ketting buigt en vouwt, met uiteindelijk een 3D-eiwit als gevolg. In de natuur gebeurt dit allemaal spontaan, binnen enkele duizendsten van een seconde. Wetenschappers willen dat proces al decennia begrijpen, door te proberen de 3D-structuur van een eiwit te voorspellen. Informatie over de structuur geeft kennis over de werking van deze essentiële moleculen in het lichaam. Zo zijn er eiwitten met pootjes, die door de cel heen ‘lopen’, terwijl andere met slechts één molecuul kunnen binden. ‘Eiwitten zijn moleculaire machines, de werkpaarden van het leven’, zegt Alexandre Bonvin, hoogleraar computationele structurele biologie aan de Universiteit Utrecht. ‘Ze zijn verantwoordelijk voor allerlei complexe taken in het lichaam, van het ontvangen van chemische signalen als smaak en geur tot het repareren van gemuteerd dna.’ En waarom is het voorspellen van de structuur van eiwitten zo lang zo gruwelijk moeilijk gebleken? Een van de manieren om greep te krijgen op de exacte structuur (en dus op de functie) is het doen van uitgebreide experimenten, maar die zijn voor één eiwit al tijdrovend, laat staan voor 200 miljoen. Daarom gelden rekenmodellen al sinds begin jaren zeventig als de snelste weg naar kennis van de structuren van eiwitten. Dat was eenvoudiger gezegd dan gedaan, want niet alleen zijn er miljoenen eiwitten bekend, ook is het aantal mogelijkheden waarin een lange streng aminozuren zich in de ruimte kan opvouwen gigantisch. In 1969 berekende de Amerikaanse moleculair bioloog Cyrus Levinthal dat een doorsnee-eiwit 10^300 (een 1 met driehonderd nullen) mogelijkheden heeft om dat te doen. In de natuur gebeurt dit allemaal vanzelf, maar computers (of mensen) moeten op zoek naar die ene optimale configuratie zoals die in de praktijk plaatsvindt. Zelfs met de krachtigste supercomputers bleek het probleem een te harde noot om te kraken: tijdens het vouwen spelen zó veel interacties en bewegingen een rol, dat het simuleren van een milliseconde aan vouwen weken kan duren. Lang bleven de resultaten hangen bij inaccurate schetsen van eiwitten. De wetenschappelijke gemeenschap van eiwitvoorspellers kwam daarom met creatieve oplossingen. Zo organiseren onderzoekers sinds 1994 elke twee jaar een wedstrijd om te kijken welke onderzoeksgroep de meest accurate voorspellingen kan maken, om zo het vakgebied te stimuleren. Een andere ludieke actie met serieuze ondertoon was Foldit, een onlinegame waarin spelers een aminozuurketen volgens bepaalde natuurkundige regels moeten vouwen tot een eiwit. De hoogst scorende eiwitten werden vervolgens eens goed bekeken door wetenschappers, in de hoop dat die eiwitten waardevolle voorspellingen bleken te zijn. Soms met indrukwekkend resultaat: gamers genereerden in samenwerking met wetenschappers zo nu en dan betere voorspellingen dan wetenschappelijke simulaties deden. Maar het bleven incidenten met enkele eiwitten. Totdat alle burgers, wetenschappers, gamers en de brute rekenkracht van supercomputers gezelschap kregen van kunstmatige intelligentie. Dat gebeurde in 2018, toen een DeepMind besloot om een eerste versie AlphaFold mee te laten doen aan de tweejaarlijkse wedstrijd Casp (Critical Assessment of protein Structure Prediction). Met onmiddellijk succes: al in het eerste jaar van deelname behaalde AlphaFold de hoogste score van alle deelnemers door de juiste structuur in 58 procent van de gevallen goed te voorspellen. Twee jaar eerder was de hoogste score 40 procent, toen nog behaald door een menselijk team. In 2020 kondigde DeepMind aan dat het een compleet nieuwe methode had om via zijn AI-modellen de structuur van eiwitten te kunnen voorspellen en niet veel later was de score 87 procent in de moeilijkste categorie. En nu is er dan het nieuws dat het model bijna alle eiwitten juist kan voorspellen. Het AI-bedrijf zette zich in 2016 al op de kaart toen het met zijn programma AlphaGo de go-wereldkampioen Lee Sedol in een wedstrijd over vijf partijen versloeg. Tot dan toe werd het denkspel als een onneembaar bastion voor kunstmatige intelligentie beschouwd, omdat er simpelweg te veel mogelijkheden zijn om door te rekenen. Niet dat de mens op dezelfde manier te werk gaat: die werd vanwege zijn intuïtie geacht superieur te zijn. Dat bleek niet zo te zijn en Lee Sedol gooide later gedesillusioneerd de handdoek in de ring. Hij dacht altijd dat hij de go-God was, maar dat bleek AlphaGo te zijn. Al snel bleek dat het speciaal getrainde programma AlphaFold net als AlphaGo een schot in de roos was: vorig jaar maakte DeepMind bekend dat het 98,5 procent van alle eiwitten in het menselijk lichaam in kaart heeft gebracht. Leuk, maar het was nog maar een fractie van het totaal aantal bekende eiwitten. En nu is er dan de met tromgeroffel aangekondigde doorbraak dat AlphaFold de 3D-structuren van alle ruim 200 miljoen eiwitten accuraat kan voorspellen. Dat is zo’n beetje de complete catalogus van bekende eiwitten. Reden voor zakenblad Forbes om te koppen: ‘De belangrijkste prestatie van AI. Ooit’. Ook Eric Postma, hoogleraar kunstmatige intelligentie aan de universiteit van Tilburg, is onder de indruk. ‘Het is een typisch voorbeeld van deep learning als technologie de taken kan verrichten waar mensen niet zo goed in zijn. En dat zijn alle gebieden waar een explosie aan mogelijkheden is.’ Dat deeplearningalgoritmen hier veel beter in zijn dan mensen, wil niet zeggen dat de mens voorbij gestreefd wordt, benadrukt Postma. Zonder menselijke hulp slaat AI een modderfiguur, stelt hij. ‘Ik zie dit soort deeplearningmodellen als een fantastisch hulpmiddel voor de mens. De wereld waarin we leven is complex. Wij mensen kunnen daar aardig mee overweg en we hebben geleerd hoe we erin kunnen navigeren. Daar komt AI echt nog niet bij in de buurt. Maar AI is weer goed in andere dingen.’ In het doen van voorspellingen op basis van grote hoeveelheden data bijvoorbeeld. Maar hoe indrukwekkend de prestaties in de laatste jaren ook zijn met go of eiwitvouwen: het blijven specifieke problemen, zegt Postma. Volgens biochemicus Bonvin, die zelf het bio-origami bestudeert, zegt de computervouwer niets over hoe de eiwitten vouwen. AlphaFold neemt een sequentie aminozuren en springt gelijk naar het eindresultaat: ‘Is eiwitvouwen een rekensom, dan is AlphaFold het antwoordenboekje.’ Maar soms is de uitwerking van een som waardevoller dan het losse antwoord: hoe een eiwit vouwt, dus. Ziekten als alzheimer ontstaan door fouten tijdens het vouwen van eiwitten. Wat overigens niets afdoet aan de hooggespannen verwachtingen. ‘Dit is een enorme boost voor de wetenschap’, zegt Postma. De database die AlphaFold heeft samengesteld geeft wetenschappers een schatkist aan kennis over de functie van eiwitten. Medische wetenschappers vinden daarin een beginpunt om nieuwe medicijnen te ontwikkelen, bijvoorbeeld. Volgens Bonvin, die AlphaFold al in zijn eigen onderzoek gebruikt, is de uiteindelijke invloed van de AI niet te voorspellen: ‘We kunnen nu eindelijk de biologische machinerie van eiwitten gaan begrijpen. Daar zitten allerlei onverwachte toepassingen in.’ Het afbreken van afval of het verbeteren van de resistentie van gewassen zijn daar maar twee voorbeelden van. Postma kijkt er reikhalzend naar uit en verwacht door de inzet van AI ‘grootse mogelijkheden voor de nabije toekomst’. Niet alleen op het toepassingsgebied van eiwitten, maar eigenlijk overal waar er sprake is van enorme hoeveelheden data. Postma noemt astronomie als voorbeeld: ‘Denk aan alle gegevens die via de Webb-ruimtetelescoop van de Nasa beschikbaar komen. Ook hier zal AI een fantastisch hulpmiddel zijn bij het herkennen van exoplaneten.’ DeepMind en andere AI-bedrijven hoeven zich de komende jaren dus niet te vervelen.||https://www.volkskrant.nl/wetenschap/kunstmatige-intelligentie-kraakt-een-van-de-grote-raadsels-in-de-biologie~bed17720/
2022-09-16||Waarom de duurste en meest uitgebreide versie van een tablet of laptop kopen duurzamer is||Na bijna negen jaar wordt het nu dan toch echt tijd om onze oude tablet te vervangen. En net als de vorige keer ga ik de duurste versie kopen, zodat we goedkoper uit zijn, én duurzamer. Onze iPad Air uit 2013 krijgt sinds 2019 geen updates meer, alleen nog essentiële beveiligingsupdates. De nieuwste besturingssystemen gingen eraan voorbij, omdat de hardware dat niet trekt. Je kunt er nog wel muziek op luisteren, een beetje nieuws lezen, recepten opzoeken en de jongens spelen er zelfs nog weleens een spelletje Minecraft op, maar hij wordt wel echt traag en begint zich te verslikken in sommige apps. Maar goed, bijna negen jaar oud dus. En dat terwijl een panelonderzoek van de Consumentenbond liet zien dat consumenten hun tablet na zo’n vierenhalf jaar vervangen, vanwege gebreken of verminderde werking. De branchevereniging van elektronicaverkopers Techniek Nederland houdt zelfs maar drie jaar aan als de ‘te verwachten gebruiksduur’. Triest eigenlijk, dat de elektronicabranche zelf haar producten als wegwerpproducten ziet. De milieubelasting van consumentenelektronica is namelijk stevig. Schrijver en ontwerper Babette Porcelijn vroeg voor haar boek De Verborgen Impact aan milieuonderzoeksbureau CE Delft om te onderzoeken wat de grootste vervuilers zijn in het leven van een gemiddelde consument. Op nummer 1: niet vliegen, niet vlees eten, maar ‘spullen’. En een kwart daarvan komt voor rekening van consumentenelektronica, omdat daarvoor veel schaarse metalen nodig zijn, waarvan de winning verre van milieuvriendelijk is. Mijn tablet ging mede zo lang mee omdat ik destijds het nieuwste model koos en daar de maximum hoeveelheid geheugen in heb gepropt. Dat doe ik eigenlijk steeds met laptops, tablets en telefoons. De aanschaf doet – zeker met de huidige prijzen voor computerchips – bijna fysiek pijn, maar je raakt minder snel aan de ondergrens van wat qua prestaties acceptabel is, doordat je een snellere processor, meer werkgeheugen en meer opslag hebt. En daar is met elke software-update meer van nodig. Dus in het begin zit je met een tablet waarvan je denkt, ‘zo snel, moet dit?’, daarna volgt de ‘nou, precies goed zo’-fase, om uiteindelijk terecht te komen in de ‘oké, gaat nog’-fase. Deze strategie werkt alleen als de fabrikant gedurende de hele levensduur het product digitaal blijft ondersteunen. En nu is er een hoop aan te merken op de repareerbaarheid van Apple-producten, maar als het gaat om support en updates is het bedrijf duidelijk een voorloper. Apple ondersteunt z’n producten al langer gedurende minimaal vijf jaar, Samsung begint nu net die kant op te gaan. Levensduur is een belangrijk onderdeel van duurzaamheid: voor die laptop of tablet die bijna twee keer zo lang meegaat, zijn niet ineens twee keer zoveel materialen nodig. Dus om de wereld minder wegwerp te maken, moet je soms meer kopen dan je nu nodig hebt, om straks minder weg te hoeven gooien. Jasper van Kuijk op Twitter: @jaspervankuijk||https://www.volkskrant.nl/wetenschap/waarom-de-duurste-en-meest-uitgebreide-versie-van-een-tablet-of-laptop-kopen-duurzamer-is~b0dd4c3e/
2022-09-16||‘Mijn Nobelprijs is gebaseerd op toeval’||‘Wetenschap is een avontuur: je gaat voorbij de grenzen van de kennis, je loopt van het bekende pad af. Daar kom je verrassende dingen tegen, dat is juist de bedoeling. Dat leidde me twintig jaar geleden ook tot het kunnen ontwerpen van de eerste moleculaire machines, zoals een minuscule rotatiemotor, waar we later een autootje van een miljoenste millimeter groot mee konden laten rijden. Dat werk leverde me een leuke medaille in Stockholm op, maar het onderzoek is gebaseerd op toeval, een onverwachte ontdekking. ‘Ik deed toen met mijn masterstudenten en promovendi onderzoek naar moleculaire schakelaars. Dat zijn schakelaars zoals je kent van je lichtschakelaar of de aan-uitknop op je laptop, maar dan op moleculaire schaal. Ze kunnen de ene of de andere kant op staan, een concept dat achter informatieopslag zit, in de nullen en enen waar computers mee werken. Met onze moleculaire schakelaars konden wij informatie opslaan in plastics, als een soort nano-usb-stick. ‘Onze moleculaire schakelaars konden bewegen door lichtenergie. In eerste instantie gebruikten we voornamelijk blauw licht, omdat dat veel energie draagt. We waren aan het sleutelen met de ontwerpen van schakelaars, bijvoorbeeld om te kijken of we de schakelaars ook met andere kleuren licht konden laten werken. ‘Na wat veranderingen in het molecuul van een bepaalde schakelaar wilde die niet meer terugschakelen. Hij ging wel heen, maar niet terug. Dat was vreemd, we zaten een tijd lang met de handen in het haar. Maar wat bleek: in plaats van dat de schakelaar 90 graden draaide en daarna weer terug, draaide hij nog 90 graden door, in totaal een draaiing van 180 graden. Toen ging er een lichtje branden. ‘Als zo’n schakelaar 180 graden kan draaien, kan hij dat misschien ook wel twee keer: een complete cirkel. We gingen daarmee aan de slag, met het doel een draaiend moleculair wiel te maken, dat met lichtenergie kon draaien. Dat lukte, en zo ontstond de moleculaire motor. Uiteindelijk konden we deze moleculaire technologie gebruiken om een nano-auto te maken, met vierwielaandrijving. ‘Wat we wilden bereiken, een nieuwe moleculaire schakelaar, was dus mislukt, maar we vonden iets veel mooiers. Het ontwerpen van deze en andere moleculaire machines leverde me in 2016 zelfs een Nobelprijs op. We zijn nooit gestopt met het ontwikkelen en verbeteren van moleculaire schakelaars, dus de moleculaire motor was echt een extra ontdekking. ‘Met wetenschap zoeken we naar het onverwachte: de vragen waar je het antwoord al op weet, moet je links laten liggen. De beste vragen zijn die waarvan je nog niet precies weet hoe die te stellen. Dit soort toevallige ontdekkingen horen er dus gewoon bij: onverwachte resultaten leveren het meest op. Mits je ze niet terzijde schuift natuurlijk. Het is de uitdaging om ze te herkennen tussen echte mislukkingen.’||https://www.volkskrant.nl/wetenschap/mijn-nobelprijs-is-gebaseerd-op-toeval~b5b6599e/
2022-09-16||Nemen de Britten wel genoeg tijd om te rouwen? ‘Dit afscheid voelt vluchtig en gehaast’||Vorige week overleed koningin Elizabeth en vandaag wordt de kist al naar Westminster Hall gebracht. Daar zal ze slechts vier dagen opgebaard liggen en hebben veel Britten amper tijd om waardig afscheid te nemen van hun koningin. Het roept de vraag op: nemen de Britten wel genoeg tijd om te rouwen? ‘Het is in twee weken tijd drie keer knipperen met je ogen en die vrouw ligt al onder de grond. Dat is echt absurd’, zegt koningshuisdeskundige Marc van der Linden. ‘Hier in Nederland kijken we daar zeer sceptisch naar. Als je zelf zoiets zou meemaken, dan wil je toch ook de tijd krijgen om dat rustig een plekje te geven? Wat dat betreft mogen de Britten wel wat meer uitstralen dat ze waarde hechten aan hun tradities.’ De Britse rouwdeskundige Laura Popsil vindt ook dat het allemaal wel erg vluchtig en gehaast voelt. ‘Als je niet genoeg tijd neemt om te rouwen, kan het een onverwerkt trauma worden voor de Britten. Zoiets kan jaren doorsluimeren als je niet oppast. Als je nu ziet dat ze het hele proces in twee weken zo gehaast doorlopen, maak ik me wel zorgen. Er wordt zelfs alweer wordt gevoetbald, op de BBC zie ik alweer programma’s die niet over Elizabeth gaan. Ik snap niet dat mensen voor de herfstvakantie doodleuk alweer naar hun werk gaan.’ Popsil vervolgt: ‘Rouw moet je ook durven voelen. Verdriet mag er zijn. Die treurnis moet gewoon even goed door je aderen vloeien. Onze koningin Elizabeth is dood, laat dat de komende tien weken maar even goed tot je doordringen.’||https://www.volkskrant.nl/columns-opinie/nemen-de-britten-wel-genoeg-tijd-om-te-rouwen-dit-afscheid-voelt-vluchtig-en-gehaast~ba5462fe/
2022-09-16||Wat is het toch met al die bedrijven die om de drie seconden de mening van hun klanten vragen?||Laatst kocht ik een bril. Bij het afrekenen smeekte mijn opticien of ik een enquête wilde invullen over haar service. Het was daarbij wel belangrijk om te weten dat de winkel bij een Amerikaans bedrijf hoorde en dat elk cijfer onder de 9 werd gezien als een onvoldoende. Ik vroeg me af wat erger was voor haar beoordeling: als ik haar dienstverlening een welgemeende 7 zou geven, of als ik de enquête helemaal niet invulde. Voordat ik verder ga, zou ik heel graag even uw mening vragen over de alinea die u net gelezen heeft. Hoe beoordeelt u deze column tot nu toe? 😞 Waardeloos, stond Sander Schimmelpenninck ook maar op zaterdag in de krant. 😐 Neutraal, maar ik hoop niet dat er straks weer heel veel getallen komen in deze column. 😀 Geweldig, ik vind hem nu al leuk en ik ben nog maar net begonnen. Het lijkt wel of dit soort klantenonderzoekjes exponentieel groeit. Een kleine greep uit de verzoeken van de laatste tijd: mijn kapper wil dat ik de knipbeurt van mijn dochter beoordeel, de webwinkel waar ik een paar hardloopsokken voor mijn vriend kocht, vraagt hoeveel sterren ik hun geef, mijn hypotheekverstrekker wil dolgraag mijn mening over hun dienstverlening, in het winkelcentrum staat een zuil met een smiley waarin je kunt aangeven hoe je beleving is, het hotel waar ik een nachtje sliep, verzoekt me om hun check-out te beoordelen, bij de wc op het tankstation mag ik weer met smileys aangeven hoe mijn ervaring was, PostNL vraagt als ik één postzegelcode koop of ik even tijd heb om mijn mening te geven en het drukke terras waar ik moest reserveren om één drankje te drinken is reuzebenieuwd naar mijn ervaringen in het uurtje dat ik daar zat. Wat is het toch met al die bedrijven dat ze om de drie seconden de mening van hun klanten vragen? Wat valt er bijvoorbeeld te beoordelen aan een check-out? Ik gaf mijn hotelsleutel af, de man achter de receptie vroeg mijn kamernummer, zei dat alles betaald was en we wensten elkaar een fijne dag. De check-out zelf kostte minder tijd dan het invullen van de enquête erover. Kijkt ooit iemand naar al die antwoorden? (Dat zou overigens verklaren waarom er zo belachelijk veel vacatures voor data-analisten zijn.) En zo ja: wat doen mensen dan met de resultaten? Ik vrees niet veel goeds. Zoals Berend van der Kolk beschrijft in zijn boek De meetmaatschappij, draagt dit alles bij aan meer gesjoemel met cijfers en ‘zijn we door al dat meten en vergelijken van prestaties in een continue competitie beland’. Maar als u ten slotte nog heel even heeft, dan zou ik u nog graag kort uw mening willen vragen om mijn dienstverlening te verhogen. Eerder in deze column vond u een enquête over de eerste alinea van deze column. Hoe beoordeelt u het invulgemak van die enquête? 😞 Waardeloos, Smeets is de boel weer eens aan het neppen met een enquête met rare keuze-opties die je niet eens echt kunt invullen. 😐 Neutraal, wel fijn dat er bijna geen getallen instonden. 😀 Geweldig, waren alle enquêtes maar zoals deze en stond deze column maar elke dag in de krant.||https://www.volkskrant.nl/wetenschap/wat-is-het-toch-met-al-die-bedrijven-die-om-de-drie-seconden-de-mening-van-hun-klanten-vragen~bc902926/
2022-09-16||Memetechno valt net als elk ander internetfenomeen uiteindelijk ten prooi aan geldbeluste volwassenen||Het had de premisse kunnen zijn van een zielig kinderboek: ‘Toen ik 8 jaar oud was, heeft mijn moeder mij achtergelaten in de Aldi.’ Dat kinderboek zou dan waarschijnlijk een logisch vertelperspectief hebben, een concreet thema en een begin en een eind. Als lezer zou je je precies kunnen voorstellen hoe die 8-jarige daar verweesd tussen de kreukelfrieten en dozen River Cola moest staan, zo invoelbaar zou het zijn beschreven. Misschien zou je het verhaal zelfs nog kunnen ontleden zoals je dat ooit op de middelbare school leerde: thematiek, perspectief, titelverklaring, motieven. Het had allemaal zo overzichtelijk kunnen zijn, maar het is niet de premisse van een zielig kinderboek. Het is een tekst uit het nieuwe nummer Samen naar de Aldi van Vieze Asbak en Vaselinefanaat, twee producers die tot de onnavolgbare muziekstroming memetechno behoren. Dat is althans de term die 3voor12-journalist Timo Pisart bedacht voor de muziek van anonieme jonge producers als Dikke Baap, Natte Visstick, Gladde Paling en Opgekonkert, maar ook benamingen als wanker techno, troeprave en troll ’n bass komen voorbij, en zelfs voor TikTok-techno valt iets te zeggen. Thematiek, perspectief, titelverklaring en motieven? Geen beginnen aan. Memetechno is chaotisch en willekeurig, een samenraapsel van harde muziekstromingen en obscure internetcultuur. De grap is dat het gros van de mensen de grap niet begrijpt. Het is dan ook een ondankbaar taakje om de charme uit te leggen aan een lezerspubliek dat bij de woorden ‘gladde paling’ allereerst denkt aan het zorgwekkende palingbestand en daarna aan Sywert van Lienden. Toch moet het gebeuren, want nummers als Visstick Gooi Die Kanker Kick en Ik Trip ’m werden in korte tijd miljoenen keren gestreamd, en memetechno verovert plekjes in de Spotify Top 50. Dan maar aan de hand van wat voorbeelden. ‘Dat is een lekkere kankerboterham, of niet?’, klinkt het in Lekkere boterham van Vieze Asbak en Natte Visstick. In Vissticks nieuwe track Samson en Ket hoor je het bekende Vlaamse man-hondduo huiselijk over ketamine praten. Als profielfoto gebruiken de producers bijvoorbeeld een portret van Shakespeare met een joint in zijn mond, en als artwork een winkelkarretje vol sigaretten. Uit de bio van Gladde Paling: ‘Gladde paling is een paling en hij is ook glad.’ Het kan alles en het kan niets betekenen. Maar wát het ook betekent, elk organisch gegroeid internetfenomeen valt op een zeker moment ten prooi aan volwassenen die er een financieel slaatje uit proberen te slaan – neem al die grote bedrijven met hun geforceerd aandoende challenges op TikTok (‘Tag ons!’). Ook memetechno blijft dat lot niet bespaard. Via 3voor12 lekte deze week een mail uit van de grote muziekpublisher Cloud 9 met een bijzondere opdracht voor zijn producers. Het bedrijf had gesignaleerd ‘dat er de afgelopen tijd een trend gaande is in de Nederlandse streaming en TikTok-charts’ en wilde wel een graantje meepikken. Er werden ook vast wat artiestennamen geopperd: Natte Vloei, Lange Tuinslang, Zoute Drop, Gele Rakker en, nomen est omen, Muntenharker. Hadden ze even gerekend buiten Natte Visstick en consorten, die zich direct verenigden onder de naam Pestcore Collectief om hun geesteskind te beschermen tegen epigonen. In de reacties onder hun statement doemde meteen een perfecte naam op voor een nieuw nummer: wack-ass mannen in pak.||https://www.volkskrant.nl/cultuur-media/memetechno-valt-net-als-elk-ander-internetfenomeen-uiteindelijk-ten-prooi-aan-geldbeluste-volwassenen~b9c71382/
2022-09-16||Het stikstofmodel van het RIVM bevindt zich in het centrum van een crisis: hoe werkt het eigenlijk?||‘Vanochtend kon je de mest nog ruiken’, zegt Margreet van Zanten als ze de lage poort opent naar het veldje. Ze is hoofd emissieregistratie in Nederland en werkt bij zowel het RIVM als Wageningen Universiteit. Achter haar staan enkele masten met glazen buizen en peperdure spiegels: die meten allemaal stikstof. Hier, net buiten Wageningen, komt dat niet van ver. In de omgeving staan heel wat boerderijen waar dagelijks ammoniak uit mest verdampt, een belangrijke stikstofverbinding. In de metingen op het veldje zien de onderzoekers de ammoniak voorbijkomen en in de grond dwarrelen. Belangrijk, want iets verderop ligt De Blauwe Hel, een natuurgebied waar volgens Europese afspraken niet te veel stikstof in de bodem mag zitten. De rekenmodellen waarover zoveel van de stikstofdiscussie gaat, lijken hier ver weg. Maar schijn bedriegt. Dit veld is maar één meetlocatie. Zoveel daarvan zijn er niet eens in heel Nederland, vertelt RIVM-onderzoeker Roy Wichink Kruit. Althans niet met zulke geavanceerde apparatuur. ‘In Nederland hebben we bijvoorbeeld vijf Cotag-meetpalen in totaal, die meten hoeveel ammoniak via luchtwervelingen de bodem bereikt.’ Weliswaar houdt een groot meetnet op honderden locaties ook op andere manieren de stikstofuitstoot en -neerslag bij, maar alles meten kan niet. Van Zanten: ‘Toen een politicus tien jaar geleden al een keer opperde om op elke plek te gaan meten, dacht ik meteen: kom maar op met die miljarden.’ Vandaar de computermodellen van onder meer het RIVM en Wageningen Universiteit. Daar gaan meetgegevens in. Vervolgens berekenen de modellen, voor heel Nederland en elk natuurgebied, hoeveel stikstof er rondgaat en hoeveel er neerslaat. Handig, want volgens de Wet stikstofreductie en natuurverbetering moet er, wederom voor heel Nederland, onderbouwd beleid zijn om de stikstofuitstoot te reguleren en natuurschade in te perken. Tegelijk roepen de modellen ook vragen en controverse op, meestal juist met het argument dat het uiteindelijk om berekeningen gaat in plaats van metingen. Zo stemden VVD-leden op hun partijcongres over een motie die stelde dat de modellen ‘achterhaald’ waren en ‘niet met de feiten’ stroken. Kamervragen gaan ook vaak over ‘onjuistheden’ en ‘onzekerheden’ in de stikstofmodellen van het RIVM. Tegelijkertijd hekelt een groep wetenschappers in Trouw juist al die twijfel: de modellen zijn zelfs mét onzekerheden en andere wetenschappelijke kennis voldoende om in actie te komen. De vraag is dus: hoe werken die stikstofmodellen nou eigenlijk? Kloppen ze altijd wel met de metingen en in hoeverre zijn ze doorslaggevend voor het stikstofbeleid? Dat is ’m dan: hét stikstofmodel. Op de eerste verdieping van het RIVM-gebouw in Bilthoven, waar een groen bladerdek het uitzicht bepaalt, wijst stikstofprojectleider Wim van der Maas naar een groot tv-scherm dat een kaart van Nederland laat zien. Het stikstofrekenwerk verschijnt wanneer Van der Maas met de kaart inzoomt op een natuurgebied. De bossen, duinen en graslanden gaan dan over in zeshoekige honingraatvakjes van elk 1 hectare groot. Ze zijn ingekleurd, van licht tot donker. Van veel tot weinig stikstofneerslag. Elk natuurgebied heeft een grenswaarde aan stikstof die het aankan: de kritische depositiewaarde (kdw). Daarboven is de kans op natuurschade door stikstof groot, blijkt uit wetenschappelijk onderzoek. Daarom berekent het RIVM-model waar uitgestoten stikstof precies heen waait en wat de kans is dat het ergens in de bodem terechtkomt. Met metingen en internationale vergelijkingen controleert het RIVM of het model klopt; over het algemeen is dat zo, concludeerde de onafhankelijke commissie-Hordijk eerder al. Blijkt dat ergens meer stikstof in de bodem belandt dan de grenswaarde aangeeft, dan kleurt het model zo’n zeshoekig vakje in een natuurgebied donkerpaars: de kdw is overschreden. Op de kaart zijn heel wat paarse vakjes te zien in de Nederlandse natuur. Deze kritische depositiewaarde is juist een van de stukjes stikstofwetenschap die onder vuur ligt. Sterker: het kabinet heeft zelfs toegezegd een alternatief te gaan zoeken, nadat boerenorganisaties LTO, Agractie en Farmers Defence Force daar eind augustus op hadden aandrongen. De methode erachter is volgens de landbouwsector te onbetrouwbaar en een te eenzijdige manier om natuurbeleid op te baseren. Volgens een nog te verschijnen Europees wetenschappelijk onderzoek is de kdw echter juist niet streng genoeg, aldus de NOS. ‘Ik geef direct toe dat de kritische depositiewaarde onzeker is en er voor de natuur meer telt dan alleen stikstof’, zegt hoogleraar Wim de Vries over de kritiek. Hij onderzoekt stikstofeffecten aan Wageningen Universiteit en doet sinds de jaren tachtig bodemonderzoek. ‘Als je in elk natuurgebied onder die grenswaarden wil gaan zitten, moeten we met z’n allen Nederland uit.’ Al is het maar omdat er ook nog stikstof uit het buitenland komt waaien. De boeren hebben volgens De Vries een punt als ze zeggen dat de stikstofdoelen niet een eigen leven moeten gaan leiden, alsof ze het enige zijn dat natuurbeheer nodig heeft. Maar als graadmeter ziet hij de kritische depositiewaarde als onmisbaar. ‘Te veel stikstof is schadelijk’, zegt hij. ‘Het verzuurt de bodem en maakt andere voedingsstoffen schaarser. En de kdw is daarvoor toch wel de beste norm die we hebben.’ Zomaar van die norm afstappen lijkt hem – en andere experts – niet logisch. ‘Met de argumenten die je nu hoort kun je rustig alle normen die we in de wereld hebben uit het raam gooien. Bloedwaarden, waterkwaliteitsnormen, je kunt het zo gek niet bedenken, ze zijn allemaal onzeker en ze vertellen nooit het hele verhaal. Als je daarmee stopt, heb je niets meer om naar te handelen.’ Daarbij komt, zegt De Vries, dat de kdw niet gebaseerd is op ‘een kleinigheid’. Nee: die is onderbouwd met veldproeven, metingen in natuurgebieden waar stikstof bijkomt of verdwijnt, en modelberekeningen. Daar komt consistent uit dat elk natuurgebied moeilijker herstelt naarmate zich boven een bepaald niveau meer stikstof opstapelt. Een bekend experiment komt uit Nederland en loopt al sinds de jaren vijftig. Onderzoekers verdeelden destijds een lap kleigrond in stroken en bemestten deze afwisselend met extra stikstof of andere plantenvoeding. Op de meest stikstofrijke strookjes stierven de meeste soorten uit. Nadat de stikstofconcentraties waren gedaald, keerden enkele kruidachtige plantjes, zoals het margrietje, na ongeveer tien jaar terug. Opvallend genoeg liet het kabinet al in 2021 onderzoeken of er een alternatief haalbaar is voor de kritische depositiewaarde, bijvoorbeeld andere metingen aan ecosystemen en natuur. De conclusie luidde toen: dat duurt te lang, wordt te duur en er is geen enkele garantie dat een alternatief beter (lees: zekerder) zou uitpakken. De boeren twijfelen al jaren aan de stikstofmodellen, maar de meest recente knuppel in het hoenderhok komt van emeritus hoogleraar zee-ecologie Han Lindeboom. Hij schreef met anderen een rapport voor D66 over het onderwerp waar de partij volgens hem niets van wilde weten. Zijn mening: de RIVM-modellen zijn onbetrouwbaar en kloppen niet, vooral wat betreft stikstofneerslag. ‘Er zijn een paar hotspots in de natuur waar stikstof zich ophoopt’, zegt hij aan de telefoon. ‘Daar groeien dan bramen en brandnetels. Maar dat is aan de randen van de natuurgebieden. Verderop in de natuur zijn de effecten veel kleiner.’ Lindeboom noemt zichzelf stikstofdoctor, omdat hij in 1979 promoveerde op hoe stikstof zich verspreidt uit de mest van een pinguïnkolonie vlak bij Antarctica. Hij zag daar dat de hoogste concentratie ammoniak dicht bij de kolonie neerslaat: daar groeien de meeste grassen. Dat betekent, zegt hij, dat ook rond een boerderij de meeste ammoniak vrijwel direct neerslaat. Ammoniak die verder waait, komt weliswaar ook aan bij natuurgebieden, maar bereikt vooral de bodem bij de bosranden en relatief minder vaak het midden. Om die reden zouden veel boerderijen verder weg van Natura 2000-gebieden volgens Lindeboom hun veestapel niet hoeven verkleinen. Dat klinkt onder meer actiegroep Farmers Defence Force (FDF) goed in de oren, aldus het ANP. Op zich heeft Lindeboom gelijk dat de hoogste ammoniakconcentraties direct rondom een stal neerslaan, erkent Jan Willen Erisman van Universiteit Leiden, die zelf meer dan 35 jaar stikstof onderzoekt. Maar in lagere concentraties komt ammoniak uit boerderijen toch heel ver. En met tienduizenden veehouderijen ontstaat er zo toch een flinke pluim ammoniak, ook boven natuurgebieden. ‘Dat hebben we in de jaren negentig al uitgebreid onderzocht’, zegt Erisman. ‘We deden van alles. We lieten karren met mest uitrijden en konden de ammoniak verderop nog steeds meten. We hebben ook een keer een gasfles ammoniak op een lege parkeerplaats gezet, met voor de beeldvorming een plastic koe eroverheen. Ook dan zie je op verschillende afstanden hoe ver het komt. Zo’n 5 procent van de vrijgekomen ammoniak slaat direct in hoge concentraties neer, de rest waait in verdunde vorm kilometers verder. Precies dat proces zit nu in de modellen.’ Daarnaast wijzen RIVM-metingen van het zogeheten MAN-netwerk – Meetnet Ammoniak Natuurgebieden – erop dat de ammoniak in de buurt van stallen natuurgebieden bereikt en er dieper in trekt, zegt onderzoeker Roy Wichink Kruit. ‘In de Gelderse Vallei staan veel stallen van veehouders, en iets verderop ligt De Hoge Veluwe. Je ziet dat aan de kant van de stallen de concentratie ammoniak in de Veluwe-lucht stukken hoger is dan een paar kilometer dieper in het natuurgebied. Maar ook daar zijn de concentraties hoog. Er komt ammoniak uit de Gelderse Vallei en het slaat in de hele Veluwe neer.’ ‘Wat Lindeboom zegt, is echt aantoonbare onzin’, zegt ook hoogleraar atmosferische chemie Maarten Krol van Wageningen Universiteit. Hij schreef samen met zijn collega Wim de Vries een reactie op Nature Today. ‘Je moet wel heel veel zelfvertrouwen hebben om een compleet internationaal vakgebied aan te vallen, met studies uit Zuid-Amerika, China en de Verenigde Staten, en te zeggen dat iedereen ernaast zit.’ Kritiek en een alternatieve theorie zeggen de onderzoekers prima te vinden. Maar ze zijn van collega-wetenschappers gewend om die verpakt te zien in een gedegen wetenschappelijke publicatie, vol metingen en berekeningen. Daar zegt Lindeboom zelf niets voor te voelen. ‘Met alle respect, dat roept iedereen voortdurend. Maar je hoeft voor mijn hypothese het niet allemaal te meten. Je moet gewoon kijken. Je kunt gewoon zien waar het hartstikke goed gaat met de natuur. En waar dat niet zo is, moet je natuurbeleid voeren. Maar stikstof zelf is het grote probleem niet.’ Dan is er nog de beruchte stikstofkaart. Minister Christianne van der Wal presenteerde die in juni in haar Startnotitie Nationaal Programma Landelijk Gebied, gebaseerd op berekeningen uit het stikstofmodel. In de Natura 2000-gebieden moet de stikstofuitstoot met meer dan 95 procent omlaag, daar vlakbij moet het 70 procent lager. In de regio’s daarbuiten gaat het vaak om 42 procent. In de Gelderse Vallei, waar de uitstoot hoog is, moet een forse 58 procent minder stikstof vrijkomen. Stichting Agrifacts, een landbouwbelangenorganisatie, meent dat de kaart vol fouten zit. Hun belangrijkste punt: de straal van 1 kilometer rond alle natuurgebieden dwingt veel veebedrijven tot absurd strenge stikstofreducties die erop neerkomen dat veel boeren moeten stoppen. Het RIVM heeft niet zelf die kilometerzones rond de natuurgebieden bedacht, aldus Van der Maas. ‘Het kabinet stelde de doelen, inclusief die reductiezones, met de opdracht voor ons om uit te rekenen hoeveel reductie er nodig is om uiteindelijk onder de kritische depositiewaarde te komen. Het is niet zo dat het RIVM hier heeft bepaald welke boerderijen moeten sluiten.’ Stikstofhoogleraar Erisman is het deels eens met de kritiek op de kaart. De extra strenge kilometergrens rond alle natuurgebieden is ietwat arbitrair, omdat niet alle bedrijven die daar zitten per se veel uitstoten. Dat betekent dat in het kabinetsvoorstel er bedrijven zijn, dicht bij de natuur, die onevenredig hard worden aangepakt, zonder dat dat volgens Erisman meteen veel oplevert. Hier tekent zich een duidelijke lijn af: achter het model zitten keuzen en die kunnen om geniepige details gaan. Bijvoorbeeld: bij eerdere vergunningsberekeningen benadeelde het RIVM-model de boeren onevenredig, zegt atmosferisch chemicus Krol. Het model smeerde de boerderij-uitstoot over grote afstanden uit, tot ver in natuurgebieden, terwijl de stikstofuitstoot van snelwegen al na 5 kilometer afstand van de weg uit het model werd gekapt. Volgens het RIVM moest dat om de computers niet te veel te belasten bij elke vergunningsberekening, kreeg Krol te horen. ‘Ik weet zeker dat anders de A15 ook een effect zou hebben op de Veluwe. Het is intussen deels gelijkgetrokken. Maar toen waren het wel de boeren die met de berekening het meest moesten inbinden.’ Voed de berekeningen een ander stikstofplan en er rollen andere resultaten uit. Zo komt Erisman, gebruikmakend van hetzelfde RIVM-model, tot een ander beleidsvoorstel. ‘Het kabinet wil de stikstofuitstoot met 39 kiloton terugbrengen, wij hebben laten zien dat het ook met 23 kiloton kan’, zegt hij. In Erismans plan, dat hij vorig jaar publiceerde met de titel Naar een ontspannen Nederland, zitten geen extra strenge stroken en dat maakt volgens hem alles uit. Simpel gezegd rekent Erisman voor een veel groter gebied uit hoeveel de stikstofuitstoot omlaag kan om kwetsbare natuurgebieden voldoende te ontlasten. ‘Daarmee wijs je eerder de bedrijven met piekbelasting aan en hoeft de rest minder te reduceren.’ Een ander punt: de stikstofmodellen leveren soms opmerkelijke resultaten op. Met dat probleem zitten bijvoorbeeld de kustprovincies, meldde Nieuwsuur onlangs. Liefst een kwart van de stikstof die over de duinen waait, duikt ogenschijnlijk op uit het niets: niemand weet waar die vandaan komt. Het model kan niet voorspellen hoe dat zit. Dat zit de provincies dwars. Als niet duidelijk wordt wie welke stikstofuitstoot veroorzaakt, vinden ze, wordt het lastig om boeren en andere bedrijven te verplichten om hun uitstoot te minderen. Dat schuurt: als de overheid zegt op de modellen te vertrouwen, levert dat problemen op zodra er onzekerheden opduiken. Dat er onzekerheden zijn, is volgens het RIVM geen geheim. ‘Op sommige plekken in Oost-Nederland denkt het model juist dat er een hogere stikstofconcentratie zou moeten zijn’, zegt Roy Wichink Kruit. ‘Maar die meten we daar niet. We werken nu met een meetcorrectie voor die plekken en rekenen daar dus met minder stikstof.’ Intussen is het bedoeling dat het model steeds beter wordt en dat er minder correcties nodig zijn. Zekerheid eisen over lokale details kan eigenlijk niet, zeggen wetenschappers als RIVM-onderzoeker Van der Maas. ‘Het model kan niet precies voorspellen dat een ammoniakmolecuul uit een bepaalde stal precies op deze ene hectare zal neerslaan.’ Sterker: de onzekerheid aan stikstofneerslag loopt in sommige gebieden hoog op. Waar het model zegt dat op een hectare waarschijnlijk jaarlijks 15 kilo neerslaat, zou het ook 8 kilo kunnen zijn, of 22 kilo. Dat kan het verschil zijn tussen een kritische depositiewaarde wel of niet halen, zegt De Vries. Wat te doen met die onzekerheden? Ook dat is weer een keuze. Het is lastig om een stikstofvergunning te verlenen als zo’n aanvraag gaat om kleinere hoeveelheden dan de onzekerheid die in het model zit, zegt atmosferisch chemicus Maarten Krol. ‘Dan wordt de beslissing om wel of geen vergunning te verlenen heel arbitrair. Daarom adviseerden we in het eindrapport van de commissie-Hordijk om het RIVM-model niet te gebruiken voor vergunningverlening’, zegt Krol. Op grotere schaal middelen de onzekerheden elkaar uit, zegt Van der Maas. Het is een beetje zoals met het weerbericht: daarmee valt nooit precies te zeggen in welke Nederlandse gemeenten een bui zal vallen, maar dat het op sommige plekken meer zal regenen dan andere, is een gegeven. Na een heel jaar is het zo goed als zeker dat het overal een bepaalde hoeveelheid heeft geregend, en dat het in sommige regio’s meer zal zijn geweest dan andere. Met die gemiddelden komt er juist meer zekerheid over hoeveel minder stikstofuitstoot wenselijk is, zegt De Vries. In Nederlandse natuurgebieden belandt gemiddeld 21 kilo stikstof per hectare, terwijl de gemiddelde kdw onder de 14 kilo moet komen voor herstel, rekent ook Erisman voor. ‘Zelfs als er 30 procent minder stikstof zou neerslaan, haal je dat nog niet. En je moet niet vergeten dat onzekerheid twee kanten op kan: het zou ook erger kunnen zijn dan we denken.’||https://www.volkskrant.nl/wetenschap/het-stikstofmodel-van-het-rivm-bevindt-zich-in-het-centrum-van-een-crisis-hoe-werkt-het-eigenlijk~b31a0dc8/
2022-09-16||Gidi Heesakkers bezorgt de krant na bij buurmannen Sjaak Sluiters en Peter Simons, die zeker weten dat ze terugkomt||Wie: Sjaak Sluiters en Peter SimonsWoonplaats: BlitterswijckAfstand: 148,5 kmBeweegtijd: 5 uur en 22 minuten Sjaak Sluiters (67) liep zaterdag de halve dag ‘een beetje verdwaasd’ rond, zegt hij. Lichte zelfspot, met de nadruk op lichte, want het is óók waar. Voor het eerst in weken regende het flink door in Blitterswijck. ‘Ik kon niet in de tuin werken, ik kon niet klussen. Ik moet nog wat zagen voor het isoleren van de bovenverdieping, maar dat wil ik buiten doen, anders komt de hele schuur onder het stof te zitten.’ Het was, kortom, een dag om binnen te zitten met de zaterdageditie. Die niet kwam. De vrijdagkrant ook al niet, trouwens. Even langs bij buurman Peter Simons (71), die ook zonder krant bleek te zitten, maar niet zonder koffie. Toch reden tot een beetje bezorgdheid. Sjaak Sluiters ondertekende zijn bericht met ‘sportieve groet’. Ik weet: je kunt niet naar Blitterswijck fietsen zonder eenmaal ter plaatse anekdotes aan te horen over wielrenner Wout Poels, die hier vandaan komt en wiens broer Norbert vroeger in Sjaaks fietsclub iedereen het snot voor de ogen reed. Sjaak is de vader van mijn vrienden Jan en Anneke. Vier jaar geleden stond ik in deze tuin bij zonsondergang op een omgekeerd bierkratje een speech te houden voor Jan en zijn vrouw, die hun trouwfeest vierden. Het veerpontje vanuit Wellerlooi kwam daarnet aan op de camping aan de Maas waar we toen logeerden. In de tussentijd is de ‘Oude Maasarm’ tussen de dorpen Ooijen en Wanssum gereactiveerd, vertelt Sjaak. De dijk voor de deur was een week opgeleverd toen de rivier vorige zomer omhoogkwam. ‘Aan deze kant van de Maas liepen mensen rustig te flaneren over een prachtig nieuw pad, en aan de overkant was er paniek.’ Hij heeft soep gemaakt met groenten uit eigen moestuin. Het was een goed uienjaar en een goed paprikajaar. Sjaaks vrouw Carla haalt friet, viandellen en frikandellen bij de snackbar in Wanssum, waar het zondagavond zo druk is dat er zeven man aan het werk zijn, en zegt erbij dat ze verder altijd vegetarisch eten. De krant wordt hier met de auto bezorgd, tot voor kort door een Corry. Zij haalde haar vrachtwagenrijbewijs en werkt tegenwoordig als vrachtwagenchauffeur. Voor haar opvolgster plakte Carla aan het begin van de warme zomer een cadeaubon aan de binnenkant van de brievenbus, van een ijssalon in Tienray. De nieuwe bezorgster bedankte met een appje, vandaar dat Carla haar nummer heeft. Maar nu een appje sturen over de bezorging gaat Sjaak en Carla toch te ver. We brengen de krant naar buurman Peter, die mooie laatste kilometers naar station Horst-Sevenum belooft. Te ruiken aan de geur die zich ineens opdringt in de tuin, de kunstmestfabriek verderop, draait de wind naar het zuiden. ‘Ik weet zeker dat je terugkomt’, zegt Peter. ‘En dan ben je altijd welkom voor een kop koffie.’ Wilt u ook een krant nabezorgd krijgen door Gidi Heesakkers? Het maakt niet uit waar u woont. didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-buurmannen-sjaak-sluiters-en-peter-simons-die-zeker-weten-dat-ze-terugkomt~b168376e/
2022-09-16||Gefeliciteerd met uw Gouden Gans: alternatieve wetenschapsprijzen concurreren elkaar de tent uit||Een kunsthistorisch onderzoek naar klysma’s bij maya’s. Een studie naar het hoe en waarom van eenden die in formatie zwemmen. Wie van obscuur onderzoek houdt, kon deze week zijn hart ophalen. Vrijdag werden de alternatieve Nobelprijzen uitgereikt, de zogeheten Ig Nobels. De prijzen gaan naar wetenschappelijk onderzoek dat op de lachspieren werkt, maar ook tot nadenken aanzet. Want deden de maya's vroeger ook al aan darmspoelingen? En zo ja, wat zegt dat over hun rituelen? En die eenden, inderdaad zeg, vinden die bewust of onbewust met elkaar een soort optimum om als groep zo min mogelijk waterweerstand te ervaren tijdens het zwemmen? Er was een tijd dat sommige wetenschappers van schrik onder hun bureau doken zodra ze hoorden dat hun onderzoek gehonoreerd werd met een Ig Nobel. ‘Heb ík weer, al mijn financieringsaanvragen voor nieuw onderzoek afgewezen, maar wel een prijs voor grootste mafkees ….’ Maar inmiddels heeft de prijs een cultstatus en zetten wetenschappers hem trots op hun cv. Dat de Nederlands/Brits/Russische IG-Nobelwinnaar Andre Geim later de échte Nobelprijs won, zal daarbij zeker hebben geholpen. Zoals dat gaat met humor: de dosering doet ertoe. Daarom verbaasde het me dat er deze week nóg een persbericht in mijn mailbox viel over een alternatieve wetenschapsprijs. De ‘Golden Goose Awards’ zetten wetenschappers in het zonnetje ‘voor onderzoek dat misschien obscuur of grappig aandoet, of leidde tot onvoorziene uitkomsten, maar desalniettemin tot een doorbraak leidde’. De Gouden Gans ging afgelopen woensdag onder meer naar wetenschappers die een nu veelgebruikte laserchirurgie voor ogen ontwikkelden. De inspiratie kwam van een afstudeerstudent die per ongeluk zijn oog verwondde met een laser. Ook in de prijzen: een origami-microscoop, deels gemaakt van printpapier en luciferdoosjes. Waarom dat meer dan alleen ludiek is? Omdat hij spotgoedkoop is en het gebruik van microscopen veel toegankelijker maakt. De Foldscope wordt inmiddels al in meer dan 160 landen gebruikt om onder meer ziektes te bestuderen en nepmedicijnen te herkennen. De Golden Goose Awards bestaan al sinds 2012, maar ik moet bekennen dat ik er nog nooit van had gehoord. En ervaren collega’s op de wetenschapsredactie tot nu toe ook niet. Aan de laureaten ligt het niet. Nog zo’n spectaculaire winnaar van dit jaar: een team wetenschappers dat bouwsteentjes uit slakkengif wist te plukken, om daar vervolgens een krachtige pijnstiller van te brouwen. Dat het onderzoek behalve obscuur klinkend óók een grote maatschappelijke impact moet hebben, is een krachtig element van de prijs. Vanwaar toch de onbekendheid van de Gouden Ganzen? Dat moet in de timing zitten. Wie reikt er nou ludieke wetenschapsprijzen uit in precies dezelfde week dat ook de Ig Nobels de internationale media bestormen? Dat is alsof de organisatie van de Gouden Kalveren de uitreiking in dezelfde week plant als die van de Oscars. Je ziet direct de redactievergaderingen voor je bij kranten, tv- en radioprogramma’s. ‘Nóg een filmprijs? We doen er maar eentje hoor.’ Dus tip voor de organisatie van de Gouden Gans als ze meer aandacht willen dan één column in een Nederlandse krant: doe het de volgende keer in het voorjaar. Dan is iedereen de afgelopen Ig Nobels allang weer vergeten en roepen ze op alle redacties ‘Wat?! Een Gouden Gans voor een origami-microscoop? Geweldig, doen!’||https://www.volkskrant.nl/wetenschap/gefeliciteerd-met-uw-gouden-gans-alternatieve-wetenschapsprijzen-concurreren-elkaar-de-tent-uit~b87ded06/
2022-09-16||Antwerpen Zoo heeft er een keizerspinguïnnetje bij||Het vergde 54 dagen broeden onder een warmtelamp, maar toen was het zover: de geboorte van een keizerspinguïn in de dierentuin van Antwerpen. Verzorgers moesten hem een klein zetje geven door de eierschaal te helpen breken, maar 72 uur na de eerste barst kwam ‘een flinke, levendige pinguïn’ uit het ei, voor het eerst in drie jaar tijd. Een ander ei bleek onvruchtbaar. Een jongetje, was de conclusie aan de hand van dna uit opgedroogde bloedvaatjes van de eierschaal. Die methode voorkomt dat moeder en kind gestoord moeten worden voor onderzoek. De resten van de eierschaal worden ook gebruikt voor genetisch onderzoek: niet alleen wordt zo het beheer van dierentuinpopulaties over de hele wereld verbeterd, ook draagt genetisch onderzoek bij aan het behoud van de biodiversiteit. De zogeheten Biobank, waarin die gegevens liggen opgeslagen, staat ten dienste van alle wetenschappers. Moeder en kind maken het goed, maar een naam is er nog niet. Publiek mag via Facebook kiezen hoe de nieuwe vogel zal heten: Xabi, Xia of Xin.||https://www.volkskrant.nl/wetenschap/antwerpen-zoo-heeft-er-een-keizerspinguinnetje-bij~b1e4915f/
2022-09-16||Interview met... actrice Anneke Sluiters||AS: ‘Nee.’ Anneke Sluiters speelt Carolien Verbeek in Flikken Rotterdam (Avtrotros), elke vrijdag om 20.30 uur op NPO 1.||https://www.volkskrant.nl/cultuur-media/interview-met-actrice-anneke-sluiters~b0f6ef9f/
2022-09-16||Wanneer ik ook naar de sportschool ga, steeds staat dat mannetje bij míjn apparaten||Ik was erg tevreden met mijn nieuwe sportschool, en vooral met het vaste, uitgekiende rondje dat ik er tweemaal per week langs de apparaten maak. Maar sinds een dikke maand is er een man lid geworden met een kort broekje en witte compressiesokken, die precies dezelfde dingen doet als ik, in precies dezelfde volgorde en, wat meer is, en extra wonderlijk, op dezelfde dagen en tijdstippen als ik, maar dan steeds vijf of tien minuten eerder, zodat ik mijn vaste, uitgekiende rondje niet kan maken, of steeds op hem moet wachten. Nodeloos te vermelden dat het mannetje, de vermoorde onschuld in witte compressiesokken, overal ruimschoots de tijd voor neemt. Hoe kon dit? Hoe was zoiets mogelijk? Als je het zou verzinnen, zou niemand het geloven. Eerst dacht ik nog: ik ga iets eerder of later. Maar iedere keer, al ging ik op een andere dag of een ander dagdeel, zag ik bij binnenkomst dat mannetje al prinsheerlijk op míjn crossfit staan, alsof de duivel ermee speelde – speelde de duivel ermee? Hij deed het erom, de bewijzen stapelden zich op. Want zodra ik de sportschool binnenkwam, zag ik hem zijn hoofd vanaf mijn crossfit al naar me toedraaien, waarna er op zijn gezicht een glimlach verscheen, uitmondend in een brede lach, die vriendelijk leek, al zag ik in zijn ogen ook duidelijk iets gemeens oplichten, kleine vonkjes van een vals genoegen. Ik ging op zondagochtend, op maandagavond, maar of ik het nou wilde geloven of niet, het was steeds hetzelfde verhaal. Ik kreeg een hekel aan het mannetje, maar wat moest ik doen? Hem aanspreken? Mijn beklag doen bij de bedrijfsleider – er is hier een mannetje dat met mijn voeten, kloten én geestelijke gezondheid speelt, alle drie tegelijk. Doe er wat aan. Schors hem. Trek een compressiesok over zijn oren en sleur hem van mijn apparaten voordat ik het doe. Hoe kwam hij aan zijn informatie? Kreeg hij hulp van een overbuurman met een verrekijker in mijn straat, die hem inseinde zodra ik mijn sportspullen bij elkaar begon te zoeken? Door wie werd dit mannetje eigenlijk ingehuurd? Met welk doel? Wie kon er belang bij hebben dat ik slap bleef, verre van fit, of dat ik eens goed flipte en voor korte of langere tijd mijn mentale evenwicht verloor – een liefdes- of een schrijfrivaal? Ik heb besloten voorlopig mijn mond te houden. Niets te zeggen. Niets te laten merken, en gewoon, alsof er niets aan de hand is, mijn vaste, uitgekiende, maar flink vertraagde rondjes te blijven doen. Ondertussen geef ik mijn ogen en oren goed de kost. Hij maakt vanzelf een keer een foutje, begaat vanzelf een keer een onoplettendheid – zo ingenieus kan dit complot niet zijn dat ik dat niet een keer tot de op de draad zal ontrafelen. En dan weet ik nog niet wat ik doe, maar het zal niet mals zijn en heerlijk smaken naar wraak.||https://www.volkskrant.nl/columns-opinie/wanneer-ik-ook-naar-de-sportschool-ga-steeds-staat-dat-mannetje-bij-mijn-apparaten~b7877b26/
2022-09-16||Waar staat de Volkskrant eigenlijk voor? Tijd voor een debat||Vorige week vrijdag, in de krant waarin het overlijden van de Britse koningin Elizabeth werd gemeld, stond op de voorpagina een eigenaardige fout. In een fors lettertype in de ruimte boven het logo van de Volkskrant stond dat de nieuwe koning Charles geboren was op 6 februari 1958. Behoorlijk mis; dat had 14 november 1948 moeten zijn. Iedereen met gevoel voor geboortedata had kunnen zien dat het niet klopte. Maar de fout bleef onopgemerkt, tot en met de corrector. De chef die aan het stuur zat, is nota bene zélf geboren in 1958. Het zou hem zeker zijn opgevallen als hij de tijd had genomen de tekst te lezen, zegt hij. ‘Maar dit leek af en klaar, en ik had genoeg te doen.’ Over die specifieke fout gaat deze rubriek níét; wel over de symboliek ervan. Komende week is het namelijk 25 jaar geleden dat de eerste ombudsman van de Volkskrant zijn werk begon. Hij was de eerste ombudsman bij een landelijke krant en werd onder meer aangesteld om verantwoording af te leggen aan de mondige, steeds beter opgeleide Volkskrantlezer. Niet alleen over (veronderstelde) fouten maar ook over redactionele keuzes. Want lezers begrijpen daar soms weinig van. Fouten zullen vermoedelijk nooit verdwijnen omdat de krant vaak in een moordend tempo moet worden gemaakt. Enkele jaren geleden werd dat verergerd door een gebruiksonvriendelijk redactiesysteem, dat onder meer geen spellingcorrectie had. Dat euvel is verholpen maar nu zijn de vervroegde sluittijden de stressfactor. En opnieuw kijkt de redactie machteloos toe. Zij levert tijd in om het bezorgprobleem te helpen verlichten, wat mede nodig is omdat uitgever DPG Media uit winstbejag een drukkerij heeft gesloten. De resterende drukcapaciteit wordt daardoor nog zwaarder belast. In de rectificatierubriek Aanvullingen & Verbeteringen worden nu soms wel vier onjuistheden tegelijk rechtgezet. Dat is pijnlijk en deels vermijdbaar met meer inspanning. Maar minder pijnlijk dan te doen alsof de fouten niet zijn gemaakt. Dat laatste was wel lang de gebruikelijke praktijk. Van de 100 jaar dat de Volkskrant bestaat, heeft de krant het bijna 80 jaar zonder rectificatierubriek moeten doen. Die kwam er pas, na diens vertrek, op langdurig aandringen van de eerste ombudsman. Verantwoording afleggen aan lezers is niet de tweede natuur van krantenmakers, wil ik maar zeggen. Mijn voorganger van 25 jaar geleden; de al lang gepensioneerde redacteur Jan Kees Hulsbosch, had op zijn computer een spreuk als schermbeveiliger: ‘Niet door kracht holt de druppel de steen uit, maar door vaak te vallen.’ Dat uithollen zal vast een beetje zijn gelukt, denkt hij, maar behalve de geboorte van de rectificatierubriek is het moeilijk om concrete successen te noemen. In het voorkomen van taalfouten, onnauwkeurige citaten, verkeerde cijfers en ‘foute’ feiten ziet hij de laatste 25 jaar bijvoorbeeld niet veel verbetering. Maar het nieuws wordt in de de krant wel beter behandeld en aan prachtige verhalen en reportages is geen gebrek, luidt zijn oordeel. ‘Wel mag het wat mij betreft wat linkser, als tegenwicht voor soms zoetige, licht populistische verhalen.’ Dat laatste betreft de identiteit van de krant; een ander onderwerp waarmee ik het afgelopen jaar vaak ben geconfronteerd – en waarbij de redactie níét machteloos zou hoeven toekijken. Een opvallend deel van die klachten betrof artikelen waarbij de lezer twijfelde aan de intentie waarmee ze waren gemaakt. Bijvoorbeeld over verhalen over activisten die mochten uitleggen waarom ze de ernst van de corona-epidemie in twijfel trokken. Of artikelen waarin geradicaliseerde boeren een stem kregen. Of stukken waarin tegenstanders van asielzoekers aan het woord kwamen, zonder dat de verslaggever hun deels racistische argumenten direct weersprak. Zo werd afgelopen juni varkensboer Mark van de Oever geïnterviewd; leider van de Farmers Defence Force en het gezicht van de radicaalste boeren. Hij vergeleek het lot van boeren met dat van Joden in het nazi-tijdperk en noemde het gezin van de minister van Natuur en Stikstof ‘pussy’s’ omdat het zich bedreigd voelde door boeren die zich bij de voordeur posteerden. Dat Van den Oever als toonaangevend activist de ruimte kreeg dit allemaal te zeggen, was voor de redactie vanzelfsprekend maar voor veel lezers niet. Het is al snel verkeerd, zei de verslaggever toen ik hem de kritiek voorhield. Bij te veel kritiek zou hem vooringenomenheid worden verweten. Bij te weinig weerwoord heeft zo iemand ‘te veel podium gekregen’. Zijn grootste zorg was dat lezers niet vanzelf hadden begrepen dat Van den Oever, ook in de ogen van de krant, de ‘bad guy’ was van het verhaal. Misschien was dat twintig jaar geleden nog wel duidelijk toen de krant een links profiel had, denkt hij. Maar het was de keuze van achtereenvolgende hoofdredacteuren om dat beeld te corrigeren en in het midden te willen blijven. Dan krijg je dit soort misverstanden. ‘Het gesprek hierover wordt op de redactie ook nauwelijks gevoerd, helaas.’ Iets vergelijkbaars hoorde ik van de redacteur die tamelijk onvermoeibaar in debat blijft gaan met lezers (en anonymi op sociale media) die de wetenschap rond corona en stikstof bestrijden. Ook dat levert veel kritiek op. Voor de echte ‘wappie’ die niets meer wil aannemen is het ongetwijfeld te laat, maar hij ziet een groep twijfelaars die de krant nog wel zou kunnen bereiken. Zij vertrouwen er echter niet meer op dat de Volkskrant per definitie kritisch staat ten opzichte van de macht, en opkomt voor de belangen van de doorsnee burger. Het zou helpen als de redactie dat beeld over zichzelf zou corrigeren. Daar ben ik het mee eens. Onder de vorige hoofdredactie nam de krant afscheid van de solidaire beginselverklaring met de ‘ontrechten en verdrukten’ van de samenleving. Dat was immers een overtollig overblijfsel uit de tijd dat de Volkskrant een katholieke vakbondskrant was. Inhoudelijk is daar echter weinig voor teruggekomen, terwijl er wel ruimte bleef bestaan voor cultureel-conservatieve en ‘rechtse’ commentaren. Ik bespeur daarover ongemak bij lezers en redacteuren. Zes jaar geleden al schreef de toenmalige ombudsvrouw dat het tijd werd dat de krant zich zou gaan verzetten: ‘Als journalistieke waakhond die opkomt voor feiten, voor nuance, voor fundamentele rechten en voor de ‘verdrukten’ in de breedste zin van het woord. Die extreme opvattingen serieus neemt en waakt voor het normaliseren van het ontoelaatbare.’ Die boodschap is gehoord, zegt hoofdredacteur Pieter Klok desgevraagd. Ook hij wil een nieuw intern debat over de identiteit van de krant en hoe de redactie die voor zichzelf kan vastleggen. Dat is mooi. Ik denk dat het haast heeft.||https://www.volkskrant.nl/columns-opinie/waar-staat-de-volkskrant-eigenlijk-voor-tijd-voor-een-debat~bd9bf5f9/
2022-09-16||Sterrenkundigen vinden verklaring voor raadsel ringen van Saturnus||Het is een beetje alsof je een foto bekijkt van een mens en niet weet of het een baby is of iemand van pensioengerechtigde leeftijd. Zo duidt sterrenkundige Simon Portegies Zwart van de Universiteit Leiden het raadsel over de leeftijd van de ringen die van de Saturnus de meest herkenbare planeet in het zonnestelsel maken. ‘Afhankelijk van wie je het vraagt, bestaan ze al zo lang als het zonnestelsel zelf, of zijn ze juist relatief recent verschenen’, zegt hij. Het feit dat we zoiets basaals niet weten over één van de meest in het oog springende verschijnselen van ons zonnestelsel - de ringen zijn voor iedereen met een hobbytelescoop aan de nachtelijke hemel te zien - onthult vooral hoe weinig we eigenlijk nog weten van ons kosmisch thuis. In het vakblad Science tekent een groep astronomen donderdag echter een nieuwe verklaring op voor het ontstaan van die ringen. Daarmee ontraadselen ze en passant ook een tweede kwestie rond Saturnus: waarom de planeet een tikje scheef in de ruimte hangt, onder een hoek van iets meer dan 26 graden ten opzichte van de baan die de planeet rond de zon maakt. Die hoek verraadt dat er in het verleden ‘iets’ met de planeet moet zijn gebeurd. Maar omdat Saturnus vrij groot is en als gasplaneet bovendien een ‘zachte’ buitenkant heeft, biedt een historische kosmische botsing, in dit soort kwesties normaliter de hoofdverdachte, geen oplossing. In het artikel beschrijven de onderzoekers daarom een ander scenario, een kosmische samenloop van omstandigheden die tot de huidige verschijningsvorm van Saturnus kan hebben geleid. Dat verhaal begint zo’n 150 miljoen jaar geleden toen iets de baan van een voormalige Saturnusmaan - eentje die ze Chrysalis doopten - verstoorde. Daardoor kwam deze te dicht bij de reuzeplaneet, waarna de zwaartekracht van Saturnus de maan vermaalde tot de kosmische kiezels die tegenwoordig gedrapeerd in ringen rond de planeet hangen. Diezelfde gebeurtenis gaf tegelijk ook Saturnus-maan Titan een zet, zodat deze verder van de planeet af kwam te staan. Een samenspel tussen de zwaartekracht van Titan en van buurplaneet Neptunus, zo blijkt uit computersimulaties van de onderzoekers, heeft Saturnus vervolgens in z’n huidige stand getrokken. ‘Dat dit nieuwe artikel deze twee vraagstukken in één keer verklaart, vinden we als wetenschappers heel mooi. Je bent dan veel sneller geneigd die verklaring te geloven’, zo duidt Portegies Zwart het resultaat van zijn vakgenoten. ‘Dit lijkt van een afstandje misschien een hee gekunsteld scenario, maar dat valt erg mee. Op de nieuwe maan na, zijn alle benodigde elementen al in het zonnestelsel aanwezig.’ Maar hoewel hij onder de indruk is van de nieuwe theorie, moeten we volgens Portegies Zwart ook voorzichtig blijven. Dit type computersimulaties is volgens hem ‘notoir gevoelig voor kleine fouten’. De mysteriën van Saturnus zijn daarom volgens hem nog altijd niet definitief opgehelderd.||https://www.volkskrant.nl/wetenschap/sterrenkundigen-vinden-verklaring-voor-raadsel-ringen-van-saturnus~be0e50b3/
2022-09-16||De beerput van Hilversums misbruik ging halverwege de jaren tachtig al open ||Op mijn stukje over Fred Emmers erotische verhalenbundel, onlangs in de krant, kwamen veel reacties. Daarvan behelsde slechts ongeveer een kwart grappen over sperma-emmers: de meerderheid was weemoedig, in het genre ‘ach ja, dat waren andere tijden’. Andere tijden waren het zeker. Met verbazing las ik een interview met het echtpaar Emmer, ook in deze krant, uit de jaren negentig. Daarin gebeuren vreemde dingen. ‘Op slag van vijven gaat in huize Emmer de bar open. Een haast sacraal ritueel. Drie tot vier neuten, dat is de limiet. Warm eten komt er niet meer op tafel. Geen kano ook, geen sprits, geen bokkenpootje. Dat is vloeken in de kerk.’ Wat is hier aan de hand? De Emmertjes zijn doodsbang om dik te worden. ‘Op het strand wordt het schaarse fraaie uitzicht mij ontnomen door amorfe mensen. Volgevreten, schaamteloze mensen in kleine broekjes. Ronduit aanstootgevend vind ik dat.’ Aldus Fred. Zelf ontbijt hij hoogstens ‘soms twee centimeter mee van haar roggebrood met kaas’. Ook zijn vrouw Karen van den Winkel verklaart: ‘Ik vind eten de-erotiserend, weerzinwekkend bijna.’ Gefascineerd door het stel googlede ik wat rond en vond een boekje van mevrouw Van den Winkel, uit die zo illustere andere tijden, namelijk 1984. De Gooise matras heet het. Op het omslag een foto van de schrijfster, een très petite verschijning, in een kort roze o-là-là-ponnetje met ruches, geknield op een slordig opgemaakt bed. ‘De schrijfster heeft zo’n 13 jaar als radio-omroepster meegedraaid in het Hilversumse wereldje. (…) Karen van den Winkel toont aan wat er allemaal valt te ‘regelen’ in Hilversum.’ En dat blijkt héél wat. Van den Winkel heeft de namen van de betrokkenen veranderd. De heren passeren de revue onder pseudoniemen als Flip van der Anst, Carl van der Laat of Hubert van Geenen. Het lijken wel namen van personages uit de jeugdboeken van J.B. Schuil, maar hun belevenissen zijn van heel andere aard dan ravotten met kornuiten, of tweeën halen voor algebra bij de Huzaar of de Salamander. ‘‘Ik kan lekker koken’, had Huub gezegd. Daar ben ik die avond niet achter gekomen. Want op zijn twijfelaar serveerde hij me diner noch souper. Daar bereikte hij zijn doel zonder dat ik daarvoor in actie hoefde te komen. Hubert vertrouwde me toe dat hij op zulke ogenblikken altijd aan zijn moeder dacht.’ Even verderop is sprake van een hitsige Sinterklaas (‘Ben vouwde zijn witte handschoenen om mijn buik en drukte zijn uitstulpende tabberd tegen mijn paarse pofbroekje aan’) en ook komt er een zekere Aart S. voorbij (het lijkt wel degelijk om Aart Staartjes te gaan met zijn blonde lok en kinderprogramma), die de schrijfster afranselt met een boemerang. ‘Hij had vermoedelijk gelezen dat de vrouw in haar hart wil worden vernederd.’ Die Aart! En dan was die boemerang nog met wederzijdse instemming, maar Karen krijgt ook geregeld te maken met mannen die zich tegen haar wil toegang proberen te verschaffen tot ‘het doodlopend punt tussen haar bovenbenen’, regelrechte (pogingen tot) verkrachting, kortom. Het boek eindigt verrassend, met twee alinea’s die niet van de schrijfster zelf lijken te zijn. ‘Hier eindigt een non-limitatieve opsomming van casuspositie ter adstructie van de stelling dat zowel gewenste als ongewenste intimiteiten bij de omroep voorkomen. De wetenschappelijk medewerksters van de Rijksuniversiteit te Groningen, over deze problematiek gebogen in opdracht van de staatssecretaris Kappeyne van de Copello, zijn er eind 1984 van teruggekomen de omroep daarop te onderzoeken.’ Snapt u het? Het is nogal kras. Halverwege de jaren tachtig ging de beerput van Hilversums misbruik dus al open, maar ze hebben hem schouderophalend weer dichtgegooid. Ja, het waren andere tijden.||https://www.volkskrant.nl/cultuur-media/de-beerput-van-hilversums-misbruik-ging-halverwege-de-jaren-tachtig-al-open~b4c3b16a/
2022-09-16||Rapport Deloitte zet Sywert-zaak opnieuw op politieke agenda||Een gewone order is de mondkapjesdeal met Sywert van Lienden nooit geweest. Het verzet binnen het ministerie en inkooporganisatie LCH was fel, maar de top van VWS drukte door. Een negatief advies werd op de valreep overruled door het departement. De vraag die Deloitte moet beantwoorden: waarom? Zeker is dat er bij de VWS-top grote irritatie bestond over de ‘massieve kritiek’ van twitteraar Van Lienden op de volgens hem rammelende overheidsaanpak. Daarnaast was er bezorgdheid dat Hulptroepen Alliantie zou gaan concurreren met de eigen inkooporganisatie LCH. Om Van Lienden milder te stemmen, ging het ministerie met hem ‘knuffelen’. VWS-minister Hugo de Jonge speelde daarbij een belangrijke rol, onthulde de Volkskrant eerder al. De CDA-bewindsman, die een jaar lang suggereerde dat hij geen enkele bemoeienis had gehad met de deal, zette twee topambtenaren ertoe aan om te gaan praten met Van Lienden. Als het rapport van Deloitte vrijdag aantoont dat zijn rol nog groter was dan tot dusver bekend is, kan De Jonge zelfs in de politieke problemen komen. Zeker is ook dat de naam van Pieter Omtzigt geregeld zal vallen in het rapport. De toenmalige CDA’er steunde Van Lienden, die met hem in de CDA-programmacommissie zat, volop bij diens pogingen om mondkapjes naar Nederland te halen. Hij schreef mee aan teksten van Hulptroepen Alliantie, bracht een aanbieding naar premier Mark Rutte, en Van Lienden benaderde hem zelfs voor een bestuursfunctie bij de stichting. Omtzigt zal het rapport waarschijnlijk met weinig plezier lezen, maar vast staat wel dat hij niet wist dat Van Lienden heimelijk miljoenen verdiende aan de mondkapjes. Dat leidt meteen tot een andere belangrijke vraag in het Deloitte-rapport: wie wist er wél dat alle winst van de deal – uiteindelijk ruim 28 miljoen euro – volledig naar Van Lienden, Bernd Damme en Camille van Gestel zou gaan? Een goed antwoord bestaat er niet voor VWS. Als het ministerie wist dat de drie mannen volledig voor eigen gewin gingen, heeft het ministerie mogelijk meegewerkt aan de benadeling van de charitatieve stichting Hulptroepen Alliantie. Volgens het Openbaar Ministerie hebben de mannen geld van de stichting verduisterd door grote orders door te sluizen naar hun net opgerichte bv Relief Goods Alliance (RGA). Als de VWS-kopstukken níét wisten dat alle winst naar het trio zou gaan, is er zonder goede financiële controle 100,8 miljoen betaald voor mondkapjes die amper gebruikt zouden worden en zelfs deels werden afgekeurd. Een verzachtende omstandigheid voor de verantwoordelijke VWS-kopstukken staat er wel in het rapport. Volgens ingewijden zal Deloitte aantonen dat Van Lienden en zijn compagnons in hun uitingen voortdurend onduidelijk waren over hun rol. Ze factureerden via de commerciële bv RGA, maar bleven zich presenteren als voormannen van de non-profitclub Hulptroepen Alliantie. Deloitte heeft daarbij belastende passages opgenomen uit een transcript van een opgenomen vergadering. Daaruit komt naar voren dat Van Lienden en zijn partners bewust verwarring zaaiden over wie ze vertegenwoordigden: de non-profit of hun eigen bv. Zo merkte Van Gestel volgens het transcript op dat de naam van het dan nog op te richten bv Relief Goods Alliance wel heel erg leek op Hulptroepen Alliantie. Damme antwoordt daarop: ‘Dat is precies de bedoeling.’ Een derde vraag die nog op tafel ligt: waarom heeft VWS niet ingegrepen toen Van Lienden zich richting de buitenwereld ten onrechte bleef voordoen als weldoener? Doordat VWS zweeg over de commerciële deal met hem, bleven partners en medewerkers van Hulptroepen Alliantie in de veronderstelling leven dat ze alleen met een non-profit-initiatief van doen hadden. Pas na een publicatie van de Volkskrant in mei 2021 kwamen ze erachter dat er ook nog een geheime commerciële operatie was opgetuigd.||https://www.volkskrant.nl/nieuws-achtergrond/rapport-deloitte-zet-sywert-zaak-opnieuw-op-politieke-agenda~b2f4c3b3/
2022-09-16||Collegevorming in Nederlandse gemeenten breekt traagterecord; Den Haag heeft pas na zes maanden een nieuw bestuur||In 2018 had Enkhuizen de twijfelachtige eer om het oude duurrecord te breken. Vier jaar geleden benoemde de gemeenteraad daar pas 188 dagen na de verkiezingen een nieuw college. Op dit moment zijn er nog drie gemeenten in de race om dat record te breken: Den Haag, Bergen en Vlieland. Bergen in Noord-Holland - niet te verwarren met Bergen in Limburg - gaat Enkhuizen zeker overtroeven. Daar zijn alle partijen weliswaar al in juli een raadsbreed akkoord overeengekomen, maar de selectie van vier wethouders is nog niet afgerond. Sollicitanten voor het wethouderschap in Bergen konden zich tot eind augustus melden. Volgens Mariëlla van Kranenburg, fractievoorzitter van de grootste fractie Ons Dorp en voorzitter van de wervings- en selectiecommissie, is de procedure nog in volle gang. ‘Maar er is al wel een datum voor de raadsvergadering geprikt: 29 september. Als alles gaat volgens wens, hebben we die avond een nieuw college met wethouders en wordt ook het akkoord op hoofdlijnen vastgesteld en gepubliceerd.’ Daarmee treedt het nieuwe college van Bergen, dat een lange periode van bestuurlijke onrust achter de rug heeft, pas 196 dagen na de gemeenteraadsverkiezingen aan. De beëdiging van de nieuwe wethouders tijdens de gemeenteraadsvergadering geldt als de officiële afronding van het formatieproces. Ook oude wethouders die terugkeren in het college moeten opnieuw beëdigd worden. In Den Haag is de datum van de raadsvergadering nog niet bekend, maar een woordvoerder verwacht dat dit ‘in de laatste week van september of de eerste week van oktober gaat zijn’. Maar niets is zeker in deze onstuimige gemeentepolitieke tijden. Vlieland, een andere gemeente vol politieke onrust, dacht het nieuwe college afgelopen maandag te installeren. Net als in Bergen was er gekozen voor een raadsbreed akkoord en twee wethouders van buiten: een oud-wethouder uit Castricum en een oud-wethouder uit De Fryske Marren. Maar op het laatste moment zag de kandidaat uit Castricum toch af van de post, uit onvrede over de woning op Vlieland die hij moest delen met zijn collega. Omdat de wet voorschrijft dat een college minimaal twee wethouders moet hebben, werd ook de installatie van de andere wethouder uitgesteld. De selectiecommissie van Vlieland moet nu kijken hoe zo snel mogelijk kan worden voorzien in de opnieuw opengevallen vacature. Den Haag, Bergen en Vlieland zijn natuurlijk uitschieters. Maar ook in het algemeen verloopt het samenstellen van nieuwe colleges trager dan ooit, constateert Henk Bouwmans van onderzoeksplatform De Collegetafel, gespecialiseerd in gemeentepolitiek. Ruim dertig gemeenten hadden dit jaar meer dan zestien weken (112 dagen) nodig. Vier jaar geleden hadden slechts vier gemeenten meer dan honderd dagen nodig. De versplintering van de gemeenteraad wordt als de belangrijkste reden genoemd voor de lange formatieduur. ‘Door de fragmentatie van de gemeenteraad, met veel middelgrote en kleine partijen, vergt het doorgaans meer moeite en tijd om tot een meerderheidscoalitie te komen’, zegt de Tilburgse bestuurskundige Julien van Ostaaijen. De vijf Haagse coalitiepartijen D66, VVD, GroenLinks, PvdA en CDA presenteren vrijdagmiddag hun coalitieakkoord. Hoewel het dezelfde vijf partijen zijn die ook het vorige college uitmaakten en hun onderlinge zetelverdeling niet radicaal wijzigde, is Den Haag wel een van de allerlaatste Nederlandse gemeenten die tot een akkoord komen. Hoe hebben de onderhandelingen toch zo lang kunnen duren? ‘Dat begon eigenlijk al in 2019, toen twee wethouders van hun bed werden gelicht’, zegt Anne Mulder, die de afgelopen zes maanden coalitieonderhandelingen voerde namens de VVD. Die twee wethouders, Richard de Mos en Rachid Guernaoui van de partij Hart voor Den Haag/Groep de Mos, werden verdacht van onder meer corruptie. Ze zouden bijvoorbeeld vergunningen hebben geregeld in ruil voor betalingen. Hoewel de twee dat altijd ten stelligste hebben ontkend en het onderzoek ruim drie jaar na dato nog niets concreets heeft opgeleverd, zeiden vooral D66, GroenLinks en PvdA al in de aanloop naar de gemeenteraadsverkiezingen van maart niet in zee te willen gaan met een partij van een voorman tegen wie een gerechtelijk onderzoek loopt. Dat bleek een probleem toen op 16 maart Hart voor Den Haag desalniettemin met negen zetels als grote winnaar uit de bus rolde, waardoor De Mos een eerste formatiepoging mocht ondernemen. Die leek op voorhand kansloos, maar volgens De Mos was dat allerminst het geval. ‘We hebben toen echt geprobeerd een coalitie te vormen. Ik heb zelfs tegen de uitsluiters gezegd dat zolang die hele zaak speelt ik geen wethouder zou worden. Maar het hielp allemaal niets.’ Toen ook een tweede verkenningspoging onder leiding van D66 strandde, werd duidelijk wat eigenlijk al veel langer duidelijk was in de Hofstad: de vijf partijen die na de val van de vorige coalitie in het nieuwe college terechtkwamen, zouden het ook nu weer samen moeten rooien. Voor D66, VVD, GroenLinks, PvdA en CDA voelde het daarom alsof ze in een katholiek huwelijk waren beland ver voordat de echtscheidingswet was aangenomen: ondanks het vele onderlinge gekissebis waren ze simpelweg tot elkaar veroordeeld. Wat daarbij als extra handicap gold, zegt VVD’er Mulder, was de nieuwe zetelverhoudingen tussen de partijen. Vergeleken met de vorige periode won de huidige coalitie enkele zetels, waardoor er in theorie geregeerd had kunnen worden met een kleine partij minder. Zo wilde de VVD liever verder zonder de PvdA, maar was GroenLinks niet bereid zijn sociaal-democratische partner zomaar te laten vallen, wat weer ellenlange onderhandelingen over politiek wisselgeld tot gevolg had. ‘Als je drie jaar met elkaar in bed hebt gelegen, drie jaar lang samen de stad hebt bestuurd, begrijp ik echt niet waarom het zo vreselijk lang moest duren’, zegt De Mos over die periode. ‘Wij weten als raadsleden natuurlijk dat het intern helemaal niet botert tussen die partijen. Ze hebben eigenlijk maar één gemeenschappelijke deler en dat is: hoe houden we De Mos buiten de deur?’ Inmiddels was het zomerreces aangebroken, met als gevolg dat sommige onderhandelingen ook nog eens via haperende Zoom-verbindingen vanaf Tsjechische campings moesten worden gevoerd. Maar volgens Mariëlle Vavier, onderhandelaar namens GroenLinks, was dat niet de voornaamste reden dat de gesprekken in totaal zes maanden duurden. ‘We hebben vooral een hele ingewikkelde financiële puzzel moeten leggen’, zegt Vavier. Met een begrotingstekort van 19 miljoen euro stond Den Haag er al weinig florissant voor. Maar dankzij de nasleep van de coronacrisis, de gestegen prijzen én het feit dat de stad vanaf 2026 veel minder geld krijgt van het Rijk, was het voor de vijf onderhandelende partijen simpelweg onmogelijk om op de oude voet verder te gaan. Eerder benadrukte ook oud-minister Piet-Hein Donner, die eind mei werd binnengehaald om de onderhandelingen uit het slop te trekken, dat ‘de stad worstelt met de financiën’. Er moest, met andere woorden, ergens geld vandaan komen. De vraag was alleen: waarvandaan precies? Bezuinigen, bijvoorbeeld op duurzaamheid, was voor de linkse partijen geen optie, terwijl lastenverzwaring via bijvoorbeeld belastingverhoging, weer erg gevoelig lag bij de VVD. ‘Vorige keer zijn we als partijen bij elkaar gekomen vlak nadat de inval rondom De Mos plaatsvond. Dan moet je opeens en onder hoge druk zorgen dat er een nieuw college komt’, zegt Robert van Asten, die namens D66 de onderhandelingen voerde. ‘Dat ging toen op zich prima en we hebben de eindstreep gehaald, maar ik ben erg blij dat we nu samen uitgebreid de tijd hebben genomen alle dossiers goed te bespreken. Een akkoord is pas een goed akkoord wanneer alle partijen tevreden van tafel weglopen. Dat is belangrijker dan een snel akkoord.’ Formeel wordt de inhoud vrijdagmiddag pas wereldkundig gemaakt, maar Omroep West schreef al dat onder meer de afvalstoffenheffing, de onroerendezaakbelasting en de parkeerkosten de komende jaren omhoog zullen gaan in de stad. Ook wordt er waarschijnlijk gesneden in het ambtenarenapparaat en daalt het budget voor citymarketing. Al met al moet dat de komende jaren ruim 50 miljoen euro extra opleveren - genoeg om niet te hoeven bezuinigen op duurzaamheid en extra te kunnen investeren in het bestrijden van armoede.||https://www.volkskrant.nl/nieuws-achtergrond/collegevorming-in-nederlandse-gemeenten-breekt-traagterecord-den-haag-heeft-pas-na-zes-maanden-een-nieuw-bestuur~b463bb3b/
2022-09-16||ChristenUnie-leider Segers: ‘Als het kabinet het niet zegt, zeg ik het: we laten u niet vallen’||Aan de vooravond van de eerste Prinsjesdag van het kabinet-Rutte IV blikt Gert-Jan Segers vooruit naar een zware winter. De coronacrisis heeft plaatsgemaakt voor een ongekende koopkracht- en energiecrisis. Ouderen die niet meer warm douchen uit vrees voor de hoge rekening of alleenstaande moeders die uit paniek het gas laten afsluiten: het vervult de leider van de ChristenUnie met zorg. Energieminister Rob Jetten (D66) beloofde woensdag pas dat ‘niemand deze winter wordt afgesloten’, al is onduidelijk hoe hij daarvoor gaat zorgen. Segers hoopt dat het kabinet snel met de plannen voor een energiefonds kan komen. Uit dit fonds zouden minima geld kunnen lenen of krijgen, dat is nog onduidelijk. Intussen stapelen berichten uit het land zich op dat juist de mensen die de hulp het hardst nodig hebben de huidige energiekorting van 1.300 euro niet durven aan te vragen. Vanwege de toeslagenaffaire vertrouwen ze de overheid niet, dat ze de korting niet terug moeten betalen. De nieuwe koopkrachtmaatregelen worden pas op Prinsjesdag bekendgemaakt, herhaalden premier Mark Rutte (VVD) en minister van Financiën Sigrid Kaag (D66) de afgelopen weken telkens. ‘Voor deze extra maatregelen op korte termijn hoeft dat niet te gelden’, zegt Segers. ‘Als je een oplossing hebt, hoef je niet wachten tot Prinsjesdag.’ ‘Mensen mogen niet van het gas worden afgesloten, zegt ook het kabinet. En ik sluit niet uit dat we dit jaar nog extra stappen kunnen zetten, daar wordt koortsachtig over nagedacht. Daar is maximale creativiteit voor nodig, want tussen ideaal en daad staan praktische bezwaren en dat is hier vaak de Belastingdienst. Die kunnen er niets extra’s bij hebben, is ons gezegd.’ ‘We willen de meest effectieve verlaging van de energierekening. Dat kan wat mij betreft via een hogere belastingteruggaaf; een vast bedrag voor iedereen. Dat tikt veel zwaarder aan bij mensen die aan de onderkant van de samenleving zitten dan bij mensen met een groot huis, die meer verbruiken maar de hogere rekening ook wel kunnen betalen.’ ‘Zo’n uitspraak klinkt alsof je vanaf de maan toekijkt naar Nederland. Ze mag dat doen. Maar het is een academische waarheid en dat is niet genoeg in tijden van nood. De onderkant heeft geen marge meer. Dan kun je niet zeggen dat we allemaal een beetje armer worden. Er is ook een sociaal antwoord nodig, namelijk: ‘Wij gaan u helpen. Wij hebben diepe zakken en we zullen doen wat nodig is om u niet te laten vallen. ‘In coronatijd heeft het kabinet er alles aan gedaan om bedrijven niet te laten vallen. Ik zou heel graag willen dat het kabinet dat ditmaal weer zo zegt. Die geruststelling moet er richting de bevolking komen. Maar als het kabinet het niet zegt, zeg ik het: we laten u niet vallen.’ Ondertussen kampt het kabinet met nog meer crises die het vertrouwen van de bevolking in de politiek geen goed doen. De stikstofcrisis is allesbehalve opgelost. Boerenprotesten zijn even geluwd, maar kunnen zo weer losbarsten. Wat dat betreft is ook het vertrouwen in zijn eigen partij een heikel punt, geeft Segers toe. Na acht maanden regeren is de ChristenUnie haar landbouwminister al verloren omdat hij boeren niet gerust kon stellen over de toekomst van hun bedrijf. Daarnaast dreigt een opstand in de achterban vanwege het omstreden asielakkoord. ‘We zitten in maatschappelijk zwaar weer. Een perfecte storm.’ ‘De begroting van 2023 was voor ons de lakmoesproef: als er geen groot steunpakket zou komen dat vertrouwenwekkend is en de eerste nood zou lenigen, dan zou voor ons de reden vervallen om nog in dit kabinet te zitten.’ ‘Dat ligt niet aan één ding, maar ik denk in ieder geval vanwege de vele crises die momenteel spelen en het feit dat het kabinet in dezelfde samenstelling is doorgegaan.’ ‘Dat weet ik niet. Zolang het vertrouwen laag is, kun je niet zeggen dat het goed gaat. Je ziet dat de meest tevreden stemmers tot de achterbannen van VVD en D66 horen, daarna komen de stemmers op CDA, ChristenUnie, GroenLinks en PvdA. Het risico bestaat dat dit een kabinet voor tevreden mensen wordt. Dat wil ik niet.’ ‘Dat is het grote risico, ja. Daarom is deze begroting een belangrijke stresstest. We moeten er nu juist zijn voor de mensen die misschien nooit op deze vier coalitiepartijen zullen stemmen.’ ‘Dat vertrouwen keert niet terug met een ontroerend interview in de Volkskrant, of een mooie bijdrage bij de Algemeen Politieke Beschouwingen. Dat komt terug als alle maatregelen zijn geland en mensen zien dat ze het wél redden.’ ‘Ik vind blijdschap niet gepast als grote delen van het platteland het gevoel hebben: ‘We worden niet gezien en de grond waarop wij generaties lang hebben gewerkt, wordt mogelijk van ons afgenomen.’ We moeten oppassen dat de kloof tussen stad en platteland niet groter wordt. De blijdschap op zo’n D66-congres kan daar wel toe leiden. Daar maak ik mij grote zorgen over.’ ‘In die vraag zit een enorme bananenschil besloten. Daar heeft iemand in het kabinet (CDA-leider Hoekstra, red.) zich eerder over uitgelaten door te zeggen: ‘Een jaartal is niet heilig.’ Terwijl het kabinet dat wel heeft opgeschreven. Hoekstra heeft het daarmee politiek moeilijker gemaakt, ook voor de boeren. Inhoudelijk snapte ik hem zeer, maar ik vond zijn publieke uitspraak niet verstandig, want hij zet daarmee de discussie verder op scherp.’ ‘Ik kan mij inderdaad iets meer vrijheid veroorloven. Een jaartal is maar een jaartal. Stel nou dat de stikstofreductie pas in 2031, of juist al in 2029 is afgerond: who cares?’ ‘Als Hoekstra niks had gezegd, was er niet een strijd losgebarsten tussen CDA en D66 wie gelijk zou krijgen met dat jaartal 2030. Dan hadden we het coalitieakkoord in alle rust op tafel kunnen leggen en gaandeweg misschien kunnen constateren dat een ander tijdspad nodig is. Dat is nu moeilijker geworden. Alles was wat mij betreft bespreekbaar.’ ‘Nee, die richting is volstrekt helder. Wij moeten minder stikstof uitstoten.’ ‘De perspectiefbrief die er lag, was te lang en te onduidelijk. Dat kun je in alle rust constateren. Het is voor ons natuurlijk een pijnlijke episode.’ ‘Natuurlijk speel ik die film af en denk ik ook na over mijn verantwoordelijkheid. Alles wat nodig is om vertrouwen te herstellen en dat wat mijn verantwoordelijkheid raakt – daartoe ben ik bereid.’ ‘Er is ons verzekerd door juristen van het ministerie van Justitie en Veiligheid dat dit plan juridisch houdbaar is. Sindsdien hebben we ook andere zienswijzen ontvangen, waardoor je hier je vraagtekens bij kunt hebben. Wij hebben daarom advies van de Raad van State gevraagd. Maar dat voorstel is weggestemd in de Tweede Kamer.’ ‘Het vertragen van de gezinshereniging – dus niet te verbieden – is voor ons het meest pijnlijke onderdeel van de asieldeal. Maar daar staat tegenover dat we, indien nodig, ook gemeenten kunnen dwingen tot opvang. Dat is voor een andere partij een hele pijnlijke maatregel. ‘De afspraken zijn er gekomen omdat we een heel acute crisis moesten oplossen, met gezinnen die buiten sliepen en een kindje dat was overleden. De voorzitters van veiligheidsregio’s zeiden: ‘Als jullie niets aan de instroom doen, vangen wij niet op.’ Dan zit je gewoon in een bestuurlijk dilemma.’ ‘Dat is geen uitruil. Dat is een pakket van maatregelen waarin je uiteindelijk voor mensen die buiten moeten slapen met een oplossing komt. ‘Is het pijnlijk? Ja. Ik kan niet eindeloos dat elastiekje rekken, dat knapt een keer en dan houdt het op, dat weet ik. Maar dan wel in de wetenschap dat 80 zetels in de Kamer juist een strenger asielbeleid willen. Dat is óók waar ik me rekenschap van moet geven.’||https://www.volkskrant.nl/nieuws-achtergrond/christenunie-leider-segers-als-het-kabinet-het-niet-zegt-zeg-ik-het-we-laten-u-niet-vallen~b4457d01/
2022-09-16||Bodegraven vs. Twitter: dorp is klaar met complottheorie over pedofielennetwerk||Advocaat Cees van de Sanden trekt zelf de parallel al met de stripboeken van Asterix en Obelix. Want ja, dat de gemeente Bodegraven-Reeuwijk in de rechtbank de strijd aangaat met een techreus als Twitter heeft wel wat weg van ‘dat kleine Gallische dorp dat het opneemt tegen een groot Romeins legioen’. Maar goed, ze moesten wel, zegt hij. Want als zij het niet zouden doen, als zij Twitter niet voor de rechter zouden dagen, dan zou niemand het doen. Dan blijft het een platform waarop iedereen vanaf zijn zolderkamer de meest bizarre complottheorieën en bijbehorende bedreigingen kan verspreiden zonder er ooit op aangesproken te worden. Want dat is wat er de afgelopen twee jaar gebeurde. Complotdenkers pompten ongefundeerde verhalen rond over een satanistisch pedofielennetwerk dat actief zou zijn geweest in Bodegraven. De mannen wezen daarbij ook de vermeende daders aan, met naam en toenaam, zonder daarbij ook maar een snipper bewijs te leveren. Twitter liet hen begaan, tot afgrijzen van de gemeente, die de scherven mocht opruimen. Volgelingen van de complotdenkers verzamelden zich op de begraafplaats in het dorp, om daar bloemen op graven te leggen. Ze vielen nabestaanden lastig en bedreigden mannen die ten onrechte als dader genoemd werden (zoals RIVM-baas Jaap van Dissel) of het misbruik in de doofpot zouden stoppen (zoals Mark Rutte en Hugo de Jonge). De gemeente zat met de handen in het haar. Hoe konden ze de verspreiding van zulke kwalijke onzinverhalen snel stoppen? Wie kon de verspreiding van zulke verhalen tegenhouden – en het liefst een beetje rap? Waar konden ze aankloppen voor hulp? Nergens dus, constateerden ze al gauw. Want platforms als Twitter, Facebook en Telegram nemen hun verantwoordelijkheid niet, hoe vaak je ze ook vraagt in te grijpen, stelt advocaat Van de Sanden. De Autoriteit Persoonsgegevens, die volgens de gemeente zou moeten ingrijpen als persoonsgegevens en privacy van mensen in gevaar zijn, liet z’n tanden niet zien. En het strafrecht kost tijd, zeker als de verdachten in het buitenland wonen, zoals hier het geval was. En dus gingen ze zelf de strijd aan. Om in deze kwestie serieuze stappen te zetten, maar nadrukkelijk ook in de hoop dat er daadwerkelijk iets zal veranderen, waardoor gemeenten die in de toekomst in vergelijkbare situaties komen niet met lege handen staan. ‘Als wij het niet doen, moet iemand anders straks weer helemaal opnieuw beginnen’, zegt een ambtenaar van de gemeente. Hij wil niet met zijn naam in de krant, omdat veel betrokkenen in deze zaak bedreigd worden. ‘We tonen moreel leiderschap, zei iemand laatst. En dat klopt. We gaan onze verantwoordelijkheid niet uit de weg.’ De juridische strijd begon vorig jaar zomer. Toen spande Bodegraven-Reeuwijk een kort geding aan tegen drie complotdenkers die samen het motorblok vormden van de complotmachinerie. Daarin eiste de gemeente dat Micha K., Joost K. en Wouter R. zouden stoppen met het verspreiden van hun ongefundeerde verhalen en dat de mannen eerder gepubliceerde uitlatingen over het satanistische pedonetwerk van internet zouden halen. De rechtbank gaf de gemeente op alle punten gelijk. De gedaagden mochten geen personen meer aanwijzen ‘als pleger, slachtoffer, getuige of verhuller van satanisch-pedofiele misdrijven in de gemeente Bodegraven-Reeuwijk’ of locaties aanwijzen waarop de vermeende misdrijven gepleegd zouden zijn. Ook moesten ze de reeds gedane uitlatingen over het pedonetwerk binnen 48 uur van onlineplatforms en sociale media verwijderen. Dat gebeurde niet. En daarom besloot Bodegraven-Reeuwijk vorig jaar zomer de pijlen te richten op de bedrijven die de verspreiding faciliteren. ‘Als complotdenkers hun berichten niet zelf verwijderen’, zegt Van de Sanden, ‘dan moeten platformen dat doen.’ De gemeente koos daarbij voor Twitter, omdat de complotdenkers daar aanvankelijk het actiefst waren. ‘Twitter faciliteert het radicaliseringsproces’, zegt de woordvoerder van de gemeente. ‘Ook toen de hoofdverdachten waren opgepakt, bleef de deining groot. In hun kielzog bleven anderen identieke boodschappen verspreiden. En zo zal het blijven gaan. Daarom voeren we deze strijd.’ De keuze voor Twitter boven bijvoorbeeld Telegram – eveneens een geliefd kanaal voor desinformatie en opruiende berichten – heeft ook een praktische reden. ‘Telegram is gevestigd op de Britse Maagdeneilanden’, zegt Van de Sanden. ‘En daar zitten ze niet alleen voor het mooie weer.’ De Maagdeneilanden vormen een beruchte vestigingsplek voor bedrijven die zich niet willen committeren aan Amerikaanse of Europese wetgeving. Bovendien greep justitie eerder al in bij Telegram. Het Openbaar Ministerie sloot in oktober 2021 twee kanalen: De Bataafse Republiek en Het Bataafse Nieuws. Daar werden niet alleen de Bodegraafse complotten gedeeld, maar ook onzinverhalen over corona. Twitter toonde zich volgens Bodegraven weinig coöperatief. De gemeente stuurde eind juli een verzoek aan de techreus om alle uitingen te verwijderen waarvan de Nederlandse rechter had geoordeeld dat ze niet door de beugel kunnen. Daarbij ging het de gemeente niet alleen om berichten van de veroordeelde complotdenkers, maar ook om tweets van anderen over het vermeende satanistische pedonetwerk. ‘De rechter heeft geoordeeld dat zulke uitingen onrechtmatig zijn’, zegt Van de Sanden. ‘Dus ook als anderen ze doen.’ Het duurde vier maanden voordat er antwoord kwam. Je moet niet bij het hoofdkantoor in de VS zijn, schreef de Amsterdamse advocaat van Twitter, maar bij Twitter International. Dat is het in Ierland gevestigde Europese kantoor van de techreus. En daar begon het hele circus weer gewoon van voren af aan, vertelt Van de Sanden: ‘Ze doen daar alsof het twee heel verschillende bedrijven zijn waarvan de juristen geen enkel contact met elkaar hebben.’ Het verbaast de raadsman niet. ‘Twitter bedient zich van dezelfde soort vertragingstactieken die ik bij een eerdere zaak ook bij Google zag.’ Twitter wordt in deze zaak verdedigd door Jens van den Brink, die eerder Facebook bijstond in de geruchtmakende zaak die door John de Mol was aangespannen over bitcoinadvertenties van fraudeurs. Bij deze advertenties stonden foto’s van bekende Nederlanders, zonder dat zij daarvoor toestemming hadden gegeven. De Mol eiste dat Facebook dit soort advertenties met zijn beeltenis zou verwijderen en kreeg daarin gelijk van de rechter: Facebook moest de nepadvertenties weren. Twitter noch Van den Brink wil reageren voorafgaand aan het kort geding dat is aangespannen door de gemeente Bodegraven-Reeuwijk. Dit dient vrijdag. De gemeente Bodegraven-Reeuwijk ving begin december ook bot bij het Europese hoofdkantoor van Twitter. Het juridische team van het socialemediabedrijf liet per e-mail weten dat het geen aanknopingspunten zag om aan het verzoek van de gemeente te voldoen. Twitter beriep zich daarbij volgens Van de Sanden in algemene bewoordingen op de eigen voorwaarden. Deze verbieden onder meer expliciet het dreigen met geweld en het treiteren van personen (of anderen aanzetten dit te doen), maar zeggen niets over het verspreiden van desinformatie. Voor Van de Sanden doen die regels er echter niet toe: ‘Het is prima dat ze ze hebben, maar als aanvulling op de lokale wetten. Twitter is onderworpen aan de Nederlandse regels. De rechter heeft hier een duidelijke uitspraak gedaan, waar ze zich aan moeten houden.’ Twitter én zijn leidinggevenden lopen volgens Van de Sanden het risico dat zij strafrechtelijk vervolgd gaan worden: ‘Het verspreiden van content waarvan een platform weet dat die strafbaar en onrechtmatig is, vormt een strafbaar feit in de vorm van het medeplegen van smaad, laster, opruiing en of bedreiging.’ Van de Sanden: ‘Wat techbedrijven telkens doen, is mist opwerpen. Ze beroepen zich bijvoorbeeld op de vrijheid van meningsuiting. Maar daar gaat het hier niet om. Er worden onrechtmatige en strafbare uitingen gedaan.’ Tijd voor de volgende stap, dachten ze in Bodegraven. Deze zomer, rond de tijd dat de strafrechter Joost K. en Wouter R. en Hans de M. tot gevangenisstraffen veroordeelde wegens opruiing en bedreiging, stuurde de gemeente een conceptdagvaarding naar Dublin, waarin ze eiste dat Twitter nu echt in actie zou komen. Hierop schorste het bedrijf het hele account van Micha K., de vierde Bodegraafse complotdenker, die lang vastzat in Noord-Ierland, maar inmiddels is uitgeleverd aan Nederland. ‘Twitter ging daarmee verder dan nodig is’, zegt Van de Sanden. ‘Wij wilden alleen dat de onrechtmatige uitingen verwijderd zouden worden.’ Toch was de gemeente niet tevreden. Twitter zou ook alle andere complotberichten over het niet bestaande pedonetwerk moeten wissen. En juist dit is een heikel punt. Techbedrijven hebben namelijk weinig trek om op eigen houtje berichten door te moeten spitten op verboden inhoud. Frederik Zuiderveen Borgesius, hoogleraar ict en recht aan de Radboud Universiteit, denkt dat Twitter op dit punt sterk staat. ‘Als het over een lijst met bestaande, specifieke tweets gaat waarvan duidelijk is dat ze illegaal zijn, mag je best van een platform als Twitter eisen om die weg te halen.’ Dat is volgens de hoogleraar anders bij de eis van de gemeente om vergelijkbare berichten te verwijderen: ‘Ik acht dat weinig kansrijk bij de rechter.’ Zuiderveen Borgesius wijst op de Europese e-commerce-richtlijn, waarin expliciet staat dat dienstverleners als Twitter of Facebook niet wettelijk verplicht mogen worden om ‘actief te zoeken naar feiten of omstandigheden die op onwettige activiteiten duiden’. Van de Sanden heeft zijn hoop ondertussen gevestigd op de nieuwe, strenge techwet (de Digital Services Act) die onlangs door het Europees Parlement werd aangenomen. Deze dwingt techbedrijven onder andere om meer verantwoordelijkheid te nemen voor wat er op hun platformen gebeurt. De DSA moet nog in werking treden, maar de raadsman van de gemeente Bodegraven-Reeuwijk ziet de zaak tegen Twitter als voorproefje daarvan. Hij verwacht dat de rechter zich in de geest van de DSA zal uitspreken. Van praktische bezwaren – bijvoorbeeld dat het voor Twitter onmogelijk is om vooraf alle berichten te scannen op verboden inhoud – wil Van de Sanden niets weten. Een leger menselijke controleurs is in ieder geval niet nodig, denkt hij. ‘Met een geautomatiseerd systeem dat met een combinatie van bepaalde alarmwoorden werkt, kom je een heel eind. Bodegraven, pedo, satanisch, kinderen bijvoorbeeld.’ Hij heeft Twitter een lange lijst gestuurd met voorbeeldtweets die niet door de beugel kunnen. Het zijn berichten met boodschappen als ‘En straks ook nog de Zaak Bodegraven met satanisch kindermisbruik door Jaap van Dissel in 1983. Getuigen praten nu’ of ‘Op Google kun je nu alles opzoeken (ik zag voorbij komen dat Google overgenomen is door het Amerikaanse leger) geen censuur meer. Google maar op van Dissel en pedo/ kindermoord. (...) Alles komt naar boven.’ Die tweets staan nog altijd online. Hoogleraar Zuiderveen Borgesius ziet ethische en praktische problemen met zo'n filter. ‘Je loopt het risico dat er berichten worden tegengehouden waar niets mis mee is, bijvoorbeeld een nieuwsartikel of blog over het onderwerp Bodegraven en pedofilie. Tegelijkertijd zullen complotdenkers het filter juist proberen te omzeilen door bijvoorbeeld Bodegraven net wat anders te spellen.’ Maar Van de Sanden voelt zich gesteund door een uitspraak in een andere zaak. De Oostenrijkse politica Eva Glawischnig-Piesczek eiste enkele jaren geleden dat uitingen van een Ierse man, die haar corrupt en haar partij fascistisch had genoemd, van Facebook zouden worden verwijderd. In 2019 gaf het Europees Hof van Justitie haar gelijk. Facebook moest niet alleen de berichten van de betreffende man verwijderen, maar ook berichten met een vergelijkbare boodschap, ook als die in de toekomst op het netwerk zouden worden gepost. Op zo'n uitspraak hoopt Bodegraven-Reeuwijk nu ook.||https://www.volkskrant.nl/nieuws-achtergrond/bodegraven-vs-twitter-dorp-is-klaar-met-complottheorie-over-pedofielennetwerk~b1cae3aaa/
2022-09-16||Dick Benschop: de schitterende loopbaan van een meester-netwerker ||Dick Benschop (64) maakte donderdag bekend dat hij vertrekt als ceo van Royal Schiphol Group. Hij wil zijn bazen in de raad van commissarissen niet belemmeren door ‘de aandacht voor zijn persoon’ en bij het maken van een ‘nieuwe start’. De afgelopen maanden kreeg Benschop het zwaar te verduren door de lange wachtrijen op de luchthaven, problemen die hem ‘aan het hart gingen’. Het was de afgelopen week weer een puinhoop op Schiphol, Benschop weet het ook niet meer en acht het verstandiger het hazenpad te kiezen. In NRC stond in juni een profiel van Benschop dat duidelijk maakte hoe de voormalige PvdA-politicus erin slaagde uiteindelijk topman van de luchthaven te worden: netwerken, netwerken en nog eens netwerken. Benschops hele loopbaan is gestoeld op ons-kent-ons en ons-helpt-ons. Hij was persoonlijk medewerker van voormalig premier Joop den Uyl, organiseerde na diens overlijden de jaarlijkse Den Uyl-lezing en breidde daarmee zijn netwerk uit, leerde PvdA-campagnestrateeg Jan van Ingen Schenau kennen, werkte voor Wim Kok, verwierf zich een baan als staatssecretaris van Buitenlandse Zaken in het tweede kabinet-Kok en was campagneleider bij de voor de PvdA desastreuze verkiezingen van 2002. Daarna was hij klaar met de politiek, belde met Shell-ceo Jeroen van der Veer, die hij nog kende van het klimaatakkoord van Kyoto, en trad in dienst bij de oliemultinational, waar hij het tot directeur van Shell Nederland schopte. Tussendoor was hij, op voorspraak van Van Ingen Schenau, nog even pr-man voor Schiphol, vooral vanwege zijn goede Haagse contacten. In 2018 werd hij via Louise Gunning (ook PvdA, de toenmalige voorzitter van de raad van commissarissen van Schiphol) de baas van de luchthaven. Een mooie carrière, die voorlopig eindigde waar hij was begonnen: Jeroen van Bergeijk moest nog geboren worden toen Benschop als student geschiedenis al undercover ging als bagagesjouwer. Een carrière ook zonder noemenswaardige hoogtepunten, of het moest de succesvolle lobby zijn waarmee Shellbaas Benschop er in 2013 voor zorgde dat minister Kamp de aanbevelingen van het Staatstoezicht op de Mijnen om de gasproductie drastisch terug te schroeven terzijde legde. Benschop is een man die zich dankzij zijn politieke contacten omhoog werkte, juist omdat hij over zulke goede politieke contacten beschikte. Toen hij Schiphol-ceo werd begon hij meteen de maatschappelijke weerstand tegen de luchthaven zorgvuldig weg te masseren. Er moest meer oog komen voor duurzaamheid en minder groei. Hij zette daarom in, verklaarde Benschop met een stalen gezicht, op ‘gematigde groei’. Daarmee stelde hij de luchtvaartlobby gerust, gematigde groei is ook groei en gematigd is ook maar relatief. De status quo als streven onder het mom van verandering. Tot het kabinet in juni verordonneerde dat Schiphol niet meer mocht groeien, maar moest inzetten op krimp. Daarop haalde Benschop een joker uit de mouw: recentelijk kwam Schiphol met plannen voor een nieuwe terminal (een ‘luchthavenpassagiersterminalcomplex’ – een woord om iedereen in verwarring te brengen) en uitbreiding van een bestaand luchthavenpassagiersterminalcomplex: tien miljoen passagiers per jaar extra. Geen punt, zei Benschop, krimp en groei konden prima worden gecombineerd doordat vliegtuigen steeds groter en tevens zuiniger en schoner zullen worden; de geruststellende fabeltjes waarmee zijn voorgangers de boel al jaren voor de gek hebben gehouden. Nu is hij vastgelopen op het personeelstekort: even vergeten dat hij daar iets aan had moeten doen toen het nog kon, bijvoorbeeld door beter te gaan betalen. Maar goed, Benschop komt wel weer aan de bak. Benieuwd wie hij nu weer gaat bellen.||https://www.volkskrant.nl/columns-opinie/dick-benschop-de-schitterende-loopbaan-van-een-meester-netwerker~b60b7bd6/
2022-09-16||Hoe een klein Frans dorpje een echte Rembrandt ontdekte, verloor en terugwon||De gedachte dat je hier, in de kerk van een klein Frans dorpje, zomaar een Rembrandt van de muur kon trekken – zonder ook maar een alarmbel te doen rinkelen. Ongelofelijk, maar bijna tweehonderd jaar lang hing Christus aan het kruis vrijwel onbeveiligd aan de muur van de Saint-Vincent kapittelkerk in Mas d’Agenais, een Zuidwest-Franse gemeente met zo’n 1.500 inwoners. De waarde van het meesterwerk wordt in Franse media geschat op tientallen miljoenen euro’s. Toegegeven, je had er wel een trappetje bij nodig. Het schilderij hing op een meter of drie, vier van de grond, aan een slecht verlichte zijde. Kortom, een hoekje voor de kenners en de liefhebbers. De koster bracht hen voor de gelegenheid graag even een ladder. Totdat het schilderij zes jaar geleden uit de kerk verdween. De Rembrandt in het Franse dorpje is een verhaal over de komst, het heengaan en de wederkomst van Christus aan het kruis in Mas d’Agenais. Een verhaal met wonderlijke wendingen, waarvan een deel nog altijd een mysterie is. Alleen al dat begin: hoe belandt een schilderij van een van de grootste schilders uit de kunstgeschiedenis – dat bovendien een ware ‘artistieke revolutie’ wordt genoemd – in dit dorp? Dankzij een Franse kapitein uit het leger van Napoleon, die het schilderij in 1805 doneerde aan de parochie van zijn geboorteplaats Mas d’Agenais. Dat op zich lijkt al merkwaardig: het werk is bescheiden van omvang, een meter lang bij 73 centimeter breed, en volgens kenners daarom waarschijnlijk niet bedoeld voor kerkelijke expositie. De officier zou het een jaar eerder hebben gekocht op een veiling in de Noord-Franse havenstad Duinkerke. Zou, zegt Jean-Jacques Terrin nadrukkelijk, ‘want het bestaan van die veilingverkoop is niet onomstotelijk bewezen’. Wie zegt dat Napoleon het niet heeft meegenomen, voegt hij er lachend aan toe. Terrin is voorzitter van Rembrandt au Mas!, een vereniging die met culturele en educatieve evenementen de waarde van het schilderij beter onder de aandacht wil brengen. Christus aan het kruis mag dan een meesterwerk zijn, ‘Mas blijft een plattelandsomgeving.’ Lange tijd wist überhaupt niemand dat het schilderij in de dorpskerk zo bijzonder was. Pas in 1959 kwam bij een restauratie onder een laag vernis de handtekening van Rembrandt tevoorschijn. Ondanks die ontdekking hing het kunstwerk daarna nog decennialang in relatieve rust in de kerk, totdat het daar in 2016 werd weggehaald. Onder het gezag van het ministerie van Cultuur, dat vreesde voor de veiligheid, verdween Christus aan het kruis naar Bordeaux, waar het in de Saint-André kathedraal werd opgeslagen. Lokale liefhebbers vreesden het nooit meer in Mas terug te zullen zien. ‘We waren bang dat men zou zeggen: dat dorp is ondermaats’, zegt Arnaud Petit, die namens het gemeentebestuur verantwoordelijk is voor het schilderij. Sinds de wettelijke scheiding van kerk en staat is het eigendom van de gemeente, vertelt Petit. ‘Maar als de staat oordeelt dat Mas het niet onder de juiste omstandigheden kan bewaren, kan het besluiten het schilderij elders onder te brengen. We moesten dus laten zien dat we daar wel degelijk toe in staat zijn. Vanaf dat moment begon de strijd van een kleine gemeenschap tegen de staat.’ Dit voorjaar volgde de ontknoping: in een geheime operatie keerde Christus aan het kruis per onopvallende bestelbus en onder bewaking van de gendarmerie terug in Mas d’Agenais. Achter kogelvrij glas voorzien van een alarmsysteem, onder toeziend oog van beveiligingscamera’s en met speciale temperatuur- en vochtregelaars hangt de Rembrandt weer in de recent gerenoveerde kapittelkerk. Op ooghoogte dit keer. Bij elke doffe klap van de kerkdeur kleuren de wangen van Arnaud Petit een beetje roder: weer een bewonderaar die Mas heeft ontdekt. Op een doordeweekse ochtend komt zo elke tien minuten wel een nieuwe bezoeker binnen – bijna altijd in strak lycra en met de fietshelm nog op het hoofd. ‘Dit is totaal anders dan zes jaar geleden’, zegt Petit. ‘De terugkeer van het schilderij krijgt enorm veel media-aandacht. Dat geeft het dorp een boost. Al die toeristen brengen het centrum weer tot leven. De restaurants hiernaast zitten vol voor de lunch, en we verwachten de terugkeer van een echte bakker.’ Zelfs de wekelijkse mis keerde terug in Mas, vertelt Petit, zelf praktiserend katholiek. ‘De culturele waarde van het schilderij brengt de gemeente nieuwe energie, de religieuze waarde doet de kerk opleven. Dat vind ik mooi.’ Vanaf vrijdag viert Mas d’Agenais drie dagen feest. De teruggekeerde Rembrandt krijgt tijdens de Europese erfgoeddagen dit weekend een officiële inauguratie in de net gerenoveerde kerk, met rondleidingen, een cocktailavond en concerten. Maar daarmee is de strijd voor Rembrandt in Mas nog niet ten einde. Het schilderij is terug, maar talloze mysteries over herkomst en bedoeling blijven onopgehelderd, zegt voorzitter Terrin van Rembrandt au Mas!. Hij hoopt op meer nieuwsgierigheid en onderzoek. Als voorzet richtte Terrin met een groep vrijwilligers een tijdelijke tentoonstelling in met achtergrond over het schilderij, dat kunsthistorici zien als revolutionair. Rembrandt brak volgens hen destijds met de traditie om Jezus heroïsch af te beelden, vertelt Terrin. Rembrandt toont hem voor het eerst kwetsbaar, menselijk. ‘Die tijdelijke expositie is mooi, maar niet genoeg’, zegt Terrin. ‘Het moet niet zo zijn dat wij hier als een stel vrijwilligers op een stoel gaan zitten en mensen vertellen hoe waardevol dit is. Kunstgeschiedenis is een vak.’||https://www.volkskrant.nl/nieuws-achtergrond/hoe-een-klein-frans-dorpje-een-echte-rembrandt-ontdekte-verloor-en-terugwon~b6a0a84a/
2022-09-16||Gepensioneerde rechter New York doet onderzoek naar in beslag genomen documenten Trump ||Trump had zelf om zo’n special master verzocht. Eerder deze maand werd al duidelijk dat de rechter dit zou toestaan. De advocaten van Trump noemen een onafhankelijke derde partij ter beoordeling van het materiaal dat in Trumps resort Mar-a-Lago gevonden werd ‘een belangrijke controle op de regering’. Verder oordeelde de rechter donderdag dat de FBI het onderzoek naar de geheime documenten die in de woning van Trump werden gevonden niet meteen mag voortzetten. Het ministerie van Justitie had hier wel om verzocht, nadat Trump er bij de rechter juist op had aangedrongen het strafrechtelijk onderzoek stil te leggen in afwachting van een arbiter. Dearie is een zeer ervaren jurist uit New York en was jarenlang de opperrechter van de federale rechtbank in Brooklyn. Hij heeft van de rechter de volledige bevoegdheid gekregen om alle documenten die in beslag zijn genomen in te zien, ook degene die als zeer vertrouwelijk zijn bestempeld. Justitie is daar fel tegen gekant en zal het bevel van de rechter hoogstwaarschijnlijk aanvechten bij een federaal hof van beroep.||https://www.volkskrant.nl/nieuws-achtergrond/gepensioneerde-rechter-new-york-doet-onderzoek-naar-in-beslag-genomen-documenten-trump~b6e89820/
2022-09-16||Donald T. aan de macht in de VS? Onvoorstelbaar||Alweer een schitterende dag in New York. Het is boven de 30 graden, maar met weinig luchtvochtigheid en een ongewoon heldere lucht. Het verkeer is een ander verhaal. Het kostte me vanochtend anderhalf uur om naar de show van Michael Kors (modeontwerper, red.) dowtown te komen, terwijl mijn angst dat ik te laat zou komen gestaag toenam. Ten slotte ben ik uitgestapt en ben ik het laatste eind te voet gegaan. Ik kwam rennend aan, als laatste – en kreeg te horen dat zich backstage een of ander drama had afgespeeld en dat de show anderhalf uur werd uitgesteld. Ik kwam naast Mario Testino ­(fotograaf, red.) te zitten, die zichzelf koelte toe wapperde met het programma en onderwijl jan en alleman groette, onder wie Silas Chou, die het cameraatje aan ­Mario’s pols zag bungelen en ­blafte: ‘Maak een foto. Ik en mijn vrouw.’ Met Pepe, mijn Chileense chauffeur, had ik een geanimeerd gesprek over de aanstaande presidentiële voorverkiezingen. ‘Trump kan niet gekozen worden’, zegt hij over Donald T., die het heel goed doet in de publieke opinie, maar hij voegt eraan toe: ‘Hij zegt wat niemand anders durft te zeggen over immigratie. ’ Trump aan de macht in de Verenigde Staten – die optie lijkt me plotseling even wonderbaarlijk als plausibel.||https://www.volkskrant.nl/cultuur-media/donald-t-aan-de-macht-in-de-vs-onvoorstelbaar~b8b5505f/
2022-09-16||Lees hier het liveblog van vrijdag 16 september terug||||https://www.volkskrant.nl/nieuws-achtergrond/lees-hier-het-liveblog-van-vrijdag-16-september-terug~b63603de/
2022-09-16||Ongekend Nederlands succes bij alternatieve Nobelprijzen||De prijs is in het leven geroepen voor onderzoek dat eerst op de lachspieren werkt en daarna tot nadenken aanzet. Wat in 1991 begon als een obscure prijs die eigenlijk niemand wilde winnen, heeft nu een cultstatus onder wetenschappers. De prijs is 10 triljoen dollar – maar dan wel Zimbabwaanse dollars, een inmiddels buiten gebruik geraakte valuta. De categorieën van de IgNobelprijzen veranderen elk jaar. Dat geeft de vrijwilligers die onderzoeken nomineren ruimte voor een extra kwinkslag: zo ontvingen de onderwijsraden van de Amerikaanse staten Colorado en Kansas, die een beleid voerden gericht tegen onderwijs over de evolutietheorie, in 1999 de sarcastische ‘prijs voor wetenschappelijk onderwijs’. ‘Het belangrijkste is dat mensen in aanraking komen met wetenschap. Humor maakt dat makkelijker’, zegt Kees Moeliker, die als vrijwilliger onderzoeken nomineert sinds hij zelf in 2003 in de categorie biologie bekroond werd. Zijn ‘eerste wetenschappelijke observatie van homoseksuele necrofilie onder de wilde eend’ deed hij toen een mannetjeseend tegen zijn raam vloog en dood neerviel, waarna een soortgenoot in het lijk toch nog een maatje bleek te zien. Dit jaar vielen drie onderzoeken met Nederlandse inbreng in de prijzen, volgens Moeliker een ongekende prestatie. Maar is dit iets om trots op te zijn? Zeker, zegt Moeliker: ‘Universiteiten melden het graag als hun onderzoekers IgNobels hebben gewonnen. En als ik Nederlandse winnaars bel om ze vertellen dat ze hebben gewonnen, hoor ik alleen maar enthousiast geschreeuw.’ Zo ook cognitief psycholoog Mariska Kret (Universiteit Leiden): ‘Ik vond het zó leuk het nieuws te krijgen’, vertelt de hoogleraar. ‘Ik ken een aantal andere Nederlandse onderzoeken met een IgNobelprijs, en die kregen een hoop aandacht.’ Ze won met haar onderzoek de prijs voor ‘toegepaste cardiologie’. Kret en haar collega’s bezochten daarvoor festivals als Lowlands, waar ze jongeren vroegen in een hokje een blind date aan te gaan, terwijl onder meer hun hartslag in de gaten werden gehouden. Na het afspraakje drukt de festivalgangers in een cijfer uit hoezeer ze zich aangetrokken voelden tot hun partner. In het geval van een match gingen de harten van de jongeren tijdens de date uiteindelijk gelijk kloppen. Kret: ‘De gelijklopende hartslag was een betere voorspeller voor de romantische klik dan bijvoorbeeld hoe vaak gegadigden glimlachten.’ Als bijvangst van het experiment ontpopte een handvol blind dates zich tot relaties. Opmerkelijk genoeg kunnen ook oude studies een IgNobel winnen. Zo kreeg Peter de Smet, inmiddels gepensioneerd emeritus hoogleraar farmaceutische patiëntenzorg, dit jaar de IgNobel voor kunstgeschiedenis voor een onderzoek uit 1986. ‘Toen ik de mail kreeg dat ik iets had gewonnen, dacht ik eerst dat het spam moest zijn.’ Uiteindelijk realiseerde hij zich dat het om een echte prijs ging voor zijn analyses van afbeeldingen van rituele klysma’s op antiek Maya-vaatwerk. De ontdekking: de manieren waarop Maya’s elkaar (en zichzelf) klysma’s met alcohol toedienden om tijdens allerlei rituelen onder invloed te raken. Dit deed hem denken aan een overgangsritueel bij Zuid-Amerikaanse koppensnellers, waarbij de jongens een rij volwassen mannen langs moesten gaan, en van elke man wat hallucinogene drank kregen. Als ze vergiftigd omvielen, werd de drank waar ze nog niet aan toe waren gekomen, alsnog toegediend, rectaal. De Smet: ‘Dat het om klysma’s gaat, werkt misschien op de lachspieren. Maar dit vertelt toch een voorheen onbekend verhaal over de Mayacultuur.’ De ‘vredesprijs’ ging naar sociaal psycholoog Paul van Lange (Vrije Universiteit Amsterdam) voor de wiskundige en psychologische analyse van roddels. ‘In eerste instantie was ik verrast dat we deze prijs wonnen, het drong pas later tot me door dat serieus onderzoek over roddelen op veel mensen waarschijnlijk humoristisch overkomt.’ Dat was geenszins het geval voor Van Lange en zijn collega’s, die roddelen als onderzoeksveld op de kaart helpen zetten. ‘Roddelen is niets meer dan praten over mensen die niet aanwezig zijn, en dat doen we de hele dag’, zegt hij. ‘Wat zet mensen ertoe aan dit te doen?’ Met wiskundige modellen werd aangetoond dat mensen niet alleen roddelen om ergernis te uiten, maar ook om nabije mensen te beschermen en de samenwerking binnen een groep te bevorderen. Van Langes aanvankelijke verbazing over de prijs sloeg al snel om in enthousiasme: ‘Ik ben gek op mijn vakgebied, en wat je ook kunt zeggen over de prijs, we hebben het er nu wel over. Dat vind ik alleen maar leuk.’||https://www.volkskrant.nl/wetenschap/ongekend-nederlands-succes-bij-alternatieve-nobelprijzen~b63519e5/
2022-09-16||Fietsdoden steeds vaker 70-plussers, regelmatig na een val of verkeerde beweging||Dodelijke fietsongelukken zijn steeds vaker eenzijdige ongevallen, vooral van 70-plussers. De oudere fietser komt dan niet door een botsing om het leven, maar door een val na onwel worden, een voet tussen de spaken, door een verkeerde stuurbeweging, door een slecht wegdek of door gladheid. Dat blijkt uit nieuwe cijfers van het Centraal Bureau voor de Statistiek (CBS). Terwijl het aantal sterfgevallen onder automobilisten sinds 2000 een dalende trend toont, is het totaal aantal dodelijke fietsongevallen niet afgenomen. In 2021 waren er 207 fietsdoden. De opmars van de e-bike en een toename van het aantal gepensioneerde fietsers zijn hiervan de belangrijkste oorzaken. In 2021 stierven 119 70-plussers door een fietsongeval. In 51 gevallen was geen sprake van een botsing. Onder vijftigers en zestigers vielen er vorig jaar 51 fietsdoden, waarvan 17 na een eenzijdig ongeval. Het aantal dodelijke slachtoffers onder 70-plussers ligt ook hoger dan begin deze eeuw. In 2000 vielen er 80 fietsdoden in deze leeftijdscategorie. Alles bij elkaar geteld vinden de meeste fietsdoden nog wel plaats na een botsing met een ander voertuig. Twee op de drie verongelukte fietsers kwam in 2021 om door een botsing met een ander voertuig of vast object: door een botsing met een andere fietser overleden 12 fietsers, 9 fietsers verongelukten toen zij tegen een paal, een boom, of ander vast object aanreden. In 2021 was 57 procent van de fietsdoden 70 jaar of ouder, in 2010 was dat 49 procent. Het grotere aantal oudere slachtoffers komt niet alleen door de vergrijzing: ook per 100 duizend inwoners is het aantal fietsdoden onder 70-plussers in 2021 hoger dan in 2010.||https://www.volkskrant.nl/nieuws-achtergrond/fietsdoden-steeds-vaker-70-plussers-regelmatig-na-een-val-of-verkeerde-beweging~bfcdcf79/
