2022-09-15||De Volkskeuken: Flamiche van prei en rode ui||Ooit was zijn buik zo aantrekkelijk en voornaam, maar vijftig jaar geleden had de mollige man een probleem. Dik was ongezond. Het Nederlands Zuivel Bureau zag een gat in de markt, al sinds 1967 leverde het bureau afslankdiëten. Het huurde reclamemakers in voor een nieuwe campagne. Korte tijd later kwam ‘het melkdieet voor het sterke geslacht’ op de markt. ’s Ochtends nam je een bordje gortepap en een glas melk. Speciaal voor zakenmannen was er een agenda om de calorieën bij te houden. Als tussendoortje nam je dashboardkaas mee, een trommeltje met kaasblokjes dat je in het handschoenenvak bewaarde – als de honger toesloeg tussen Apeldoorn en Appelscha. Tegenwoordig zijn de verlokkingen groter dan toen, kijk maar naar het gemiddelde tankstation-aanbod. Meer groente en minder vlees is nu het motto. Hierbij mijn vegetarische aanzet: een variatie op de flamiche, de kruising tussen een pizza en een quiche. Handig om veel groente in te verstoppen. 3 preien, in ringetjes van 1 cm 3 rode uien, gehalveerd, in schijfjes 25 g roomboter 3 tot 4 takjes tijm 1 laurierblad ½ puntpaprika in zeer dunne reepjes 175 ml crème fraîche 3 eieren peper naar smaak 125 g gruyère, geraspt 250 gram pizzadeeg, of kant-en-klaar flammkuchen- of pizzadeeg (verkrijgbaar in de grote supermarkt) (siliconen) bak- of springvorm van 22 tot 25 cm doorsnede Snijd de prei en was goed. Gebruik het witte gedeelte, het groen kan in de soep. Snijd de ui in schijfjes. Pak een grote koekenpan en laat de roomboter smelten, maar niet bruinen. Voeg de prei en de ui toe. Ris de blaadjes tijm van de takjes en bak mee. Kneus het laurierblad en voeg toe aan het prei-uimengsel. Laat de ringetjes en de schijfjes zo veel mogelijk intact. Verwarm gedurende een half uurtje, schep tussentijds voorzichtig om en laat daarna afkoelen. Bekleed de springvorm met natgemaakt bakpapier, dat laat zich makkelijk vouwen. Of gebruik een siliconenbakvorm. U hoeft die niet in te vetten. Verwarm de oven voor op 180 graden. Vouw het deeg in de vorm, snijd desgewenst bij. Drapeer de preiringetjes op de bodem, strooi een deel gruyère eroverheen. Schik daarbovenop de uienschijfjes. Pak een kom en klop de eieren los, met de crème fraîche. Kruid met peper en giet het mengsel over de uien. Strooi het restant van de gruyère eroverheen. Bekleed met de paprikareepjes. Schuif de taart in de oven en bak in ongeveer 45 minuten gaar (afhankelijk van uw oven). Eet warm of koud. Lekker met een tomaten-bonensalade.||https://www.volkskrant.nl/beter-leven/de-volkskeuken-flamiche-van-prei-en-rode-ui~b3cb852b/
2022-09-15||De Volkskrant tv-selectie voor vrijdag 16 september||NPO 3, 20.25 uur Moderne technologie maakt ons leven aangenamer, maar kan ook voor minder nobele doeleinden worden gebruikt. In Electric Avenue onderzoeken Nicolaas Veul, Charisa Chotoe en Danny Ghosen in internationale reportages de keerzijde van hightech en het digitale tijdperk. In de eerste aflevering is Chotoe in Jeruzalem. Gays uit de conservatieve gemeenschappen in Israël en de Palestijnse gebieden kunnen dankzij dating-apps makkelijker met elkaar in contact komen. Maar hoe veilig is dat als de veiligheidsdiensten en de Palestijnse Autoriteit kunnen meekijken? NPO 3, 21.07 uur De Britse schrijver en oud-leraar Peter Farquhar overleed op 69-jarige leeftijd aan een alcoholvergiftiging. De politie vond niets verdachts, totdat anderhalf jaar later Farquhars bejaarde buurvrouw Ann Moore-Martin op dezelfde manier om het leven komt. Als in de erfenis van beide overledenen ene Benjamin Field als begunstigde blijkt te staan, valt de verdenking al snel op deze voormalige student van Farquhar. De true crime-documentaireserie Catching a Killer onderzoekt de geruchtmakende zaak, die Engeland schokte vanwege het motief van de dader. Canvas, 21.20 uur (Biopic, Mimi Leder, 2018) De Engelse actrice Felicity Jones speelt op verrukkelijke wijze de rol van de Amerikaanse opperrechter Ruth Bader Ginsburg (1933-2020). Alleen al dat bíjna verborgen minzame hoofdknikje – wanneer de decaan tijdens het eerste jaar van haar rechtenstudie aan Harvard medio jaren vijftig oreert over vrouwen die hier officieel mogen studeren, maar officieus weinig welkom zijn – getuigt van sublieme controle over haar personage. De film verscheen in de slipstream van de Oscargenomineerde, sprankelende documentaire RBG, waarin scherper werd verklaard hoe Ginsburg zou uitgroeien tot het rocksterachtige, feministische geweten van het Amerikaanse Hooggerechtshof. Maar als doelgerichte origin story werkt On the Basis of Sex uitstekend. NPO 2, 22.19 uur Het Rijksmuseum in Amsterdam is de trotse bezitter van fragmenten van de vlag die zou hebben gewapperd op het schip van Willem Barentsz. De zeevaarder zocht in de 16de eeuw een noordelijke doorvaart naar het oosten, maar kwam vast te zitten op Nova Zembla. Het gekke is nu dat het Poolmuseum in het Noorse Tromsø zegt over fragmenten van diezelfde vlag te beschikken. Hoe waarschijnlijk is het dat één vlag in twee musea is beland? De curatoren van Historisch bewijs proberen de vlag van Barentsz met kunstmatige intelligentie in elkaar te puzzelen. NPO 3, 23.15 uur (Thriller, Kathryn Bigelow, 2012) Zero Dark Thirty voert de vertelstrategie show, don’t tell tot in perfectie door. De film neemt geen tijd voor de privébeslommeringen van de personages: vanaf de eerste seconde toont regisseur Bigelow alleen de acties na 11 september 2001 die zouden leiden tot de executie van Osama Bin Laden. Aangevoerd door de getalenteerde en koppige CIA-agente Maya (Jessica Chastain) zien we controversiële martelingen, verhoren en vooral groeiende onmacht van de Amerikanen tegen een ongrijpbare tegenstander, die aanslag op aanslag laat volgen. NPO 2, 00.12 uur (Thriller, Ridley Scott, 2017) Meesterlijk, zoals in deze kostuumfilm wordt gespeeld met de verwachtingen van de toeschouwer. All the Money in the World, naar John Pearsons boek Painfully Rich – The Outrageous Fortunes and Misfortunes of the Heirs of J. Paul Getty (1995), is een onvervalste parabel over de waanzin van het grote geld, gecamoufleerd als een in maffiasferen ondergedompelde thriller. De kleinzoon van oliemagnaat Getty is ontvoerd, maar Getty – een geweldige Christopher Plummer, die ternauwernood de van misbruik beschuldigde Kevin Spacey verving – is niet van plan het losgeld te betalen. BBC 1, 00.10 uur Documentaire uit 1992 van regisseur Edward Mirzoeff. Elizabeth R - A Year in the Life of the Queen was de eerste documentaire die officiële goedkeuring kreeg sinds Royal Family, een BBC-documentaire die in 1969 ook de zegen had gekregen van de koningin. In de tussenliggende 23 jaar kon geen filmmaker rekenen op de goedkeuring van Elizabeth. Mirzoeffs film werd gemaakt ter ere van haar 40-jarig regeerjubileum. Hij mocht haar en haar familieleden gedurende achttien maanden volgen. Acteur Ian Holm fungeert als verteller en de muziek is van Rachel Portman.||https://www.volkskrant.nl/cultuur-media/de-volkskrant-tv-selectie-voor-vrijdag-16-september~be6e7f52/
2022-09-15||Ook Bergen en Vlieland nog in de race voor dubieus record van langste formatie||De beëdiging van de nieuwe wethouders tijdens de gemeenteraadsvergadering geldt als de officiële afronding van het formatieproces. Ook oude wethouders die terugkeren in het college moeten opnieuw beëdigd worden. Bergen in Noord-Holland - niet te verwarren met Bergen in Limburg - gaat Enkhuizen zeker overtroeven. Daar zijn alle partijen weliswaar al in juli een raadsbreed akkoord overeengekomen, maar de selectie van vier wethouders is nog niet afgerond. Sollicitanten voor het wethouderschap in Bergen konden zich tot eind augustus melden. Volgens Mariëlla van Kranenburg, fractievoorzitter van de grootste fractie Ons Dorp en voorzitter van de wervings- en selectiecommissie, is de procedure nog in volle gang. ‘Maar er is al wel een datum voor de raadsvergadering geprikt: 29 september. Als alles gaat volgens wens, hebben we die avond een nieuw college met wethouders en wordt ook het akkoord op hoofdlijnen vastgesteld en gepubliceerd.’ Daarmee treedt het nieuwe college van Bergen, dat een lange periode van bestuurlijke onrust achter de rug heeft, pas 196 dagen na de gemeenteraadsverkiezingen aan. In de gemeente Den Haag is de datum van de raadsvergadering nog niet bekend, maar een woordvoerder verwacht dat dit ‘in de laatste week van september of de eerste week van oktober gaat zijn’. Maar niets is zeker in deze onstuimige gemeentepolitieke tijden. Vlieland, een andere gemeente vol politieke onrust, dacht het nieuwe college afgelopen maandag te installeren. Net als in Bergen was er gekozen voor een raadsbreed akkoord en twee wethouders van buiten: een oud-wethouder uit Castricum en een oud-wethouder uit De Fryske Marren. Maar op het laatste moment zag de kandidaat uit Castricum toch af van de post, uit onvrede over de woning op Vlieland die hij moest delen met zijn collega. Omdat de wet voorschrijft dat een college minimaal twee wethouders moet hebben, werd ook de installatie van de andere wethouder uitgesteld. De selectiecommissie van Vlieland moet nu kijken hoe zo snel mogelijk kan worden voorzien in de opnieuw opengevallen vacature. Den Haag, Bergen en Vlieland zijn natuurlijk uitschieters. Maar ook in het algemeen verloopt het samenstellen van nieuwe colleges trager dan ooit, constateert Henk Bouwmans van onderzoeksplatform De Collegetafel, gespecialiseerd in gemeentepolitiek. Ruim dertig gemeenten hadden dit jaar meer dan zestien weken (112 dagen) nodig. Vier jaar geleden hadden slechts vier gemeenten meer dan honderd dagen nodig. De versplintering van de gemeenteraad wordt als de belangrijkste reden genoemd voor de lange formatieduur. ‘Door de fragmentatie van de gemeenteraad, met veel middelgrote en kleine partijen, vergt het doorgaans meer moeite en tijd om tot een meerderheidscoalitie te komen’, zegt de Tilburgse bestuurskundige Julien van Ostaaijen.||https://www.volkskrant.nl/nieuws-achtergrond/ook-bergen-en-vlieland-nog-in-de-race-voor-dubieus-record-van-langste-formatie~b29ebca2/
2022-09-15||Mexico arresteert hoge militair in zaak vermiste studenten||Rodríguez Pérez was kolonel in de stad Iguala, toen daar in de nacht van 26 september 2014 twee bussen met studenten werden aangehouden door corrupte agenten. De militair, de hoogste arrestant in de zaak tot nu toe, wordt ervan verdacht de opdracht te hebben gegeven tot de moord op zes van de studenten, die na hun verdwijning waarschijnlijk een paar dagen levend vast zijn gehouden in een gebouw dat ‘het oude pakhuis’ wordt genoemd. Door wie ze daar werden vastgehouden is niet bekend, maar volgens de Mexicaanse Staatssecretaris voor Mensenrechten, Alejandro Encinas, zijn ze na een dag of vier overgedragen aan Rodríguez Pérez. Hij zou vervolgens het bevel hebben gegeven om het zestal te laten vermoorden. De gewelddadige en chaotische septembernacht begon toen een groep corrupte agenten de studenten, allemaal jongens van de lerarenopleiding in het nabijgelegen plaatsje Ayotzinapa, betrapte op het kapen van twee stadsbussen. Daarmee wilden ze naar een demonstratie in Mexico stad rijden om daar, nota bene, een herdenking bij te wonen van een slachtpartij op studenten die een paar decennia eerder plaatsvond. Volgens The New York Times was het kapen van de bussen een jaarlijkse traditie op de als links en activistisch bekend staande lerarenopleiding en stonden de autoriteiten en busmaatschappijen de ‘diefstal’ oogluikend toe. Maar dit jaar zouden de leraren in spe de lokale politiek en politie te veel hebben geërgerd. Dat alle verdwenen studenten dood zijn, staat zo goed als vast. Maar lange tijd bleef de toedracht vaag, mede omdat de vorige regering van Enrique Peña Nieto die waarschijnlijk op de hoogte was van wat er zich die nacht had afgespeeld, de zaak in de doofpot wilde stoppen. De toenmalige procureur generaal die het onderzoek leidde, werd eerder deze zomer gearresteerd. Zijn lezing was dat de studenten waren verward met bendeleden en daarom in een nacht waren vermoord op een vuilstortplaats, waar hun stoffelijke overschotten zouden zijn verbrand. Een gang van zaken waar veel Mexicanen vanaf het begin niet in geloofden, alleen al omdat het die nacht heel hard regende. De huidige regering van Andrés Manuel López Obrador maakte het ontrafelen dit nationale trauma juist tot een van z’n belangrijkste campagnebelofte. En sinds een internationale waarheidscommissie deze zomer zijn bevindingen presenteerde en concludeerde dat er sprake was van een staatsmisdrijf, een conclusie die werd overgenomen door de huidige Mexicaanse regering, passen er opeens puzzelstukjes in elkaar. En José Rodríguez Pérez lijkt een belangrijk puzzelstuk te zijn. Nabestaanden, lokale ngo’s en Mexicaanse media wijzen overigens al lang naar het leger als belangrijke betrokkene in deze zaak. Toch is het nog lang niet zeker dat Rodríguez Pérez en wellicht nog andere militair of politiek hooggeplaatste medeplichtigen ooit voor de rechter zullen verschijnen, omdat het rechterlijke apparaat in Mexico behalve als zeer corrupt, ook te boek staat als bijzonder traag.||https://www.volkskrant.nl/nieuws-achtergrond/mexico-arresteert-hoge-militair-in-zaak-vermiste-studenten~bd2b4174/
2022-09-15||Het afscheid van de tennisser die zijn sport tot kunst wist te verheffen||Nog één keer had ‘King Roger’ vanuit zijn kleedkamer de illustere wandeling willen maken naar het Centre Court van Wimbledon, waar hij in 2001 zijn idool Pete Sampras versloeg en twee jaar later zijn eerste van in totaal twintig grandslamtitels veroverde. Maar het lichaam van de 41-jarige Federer weigert na meerdere knieoperaties dienst. Bovendien weet hij dat met de 19-jarige US Open-winnaar Carlos Alcaraz, de jongste nummer 1 aller tijden, een nieuwe koning is opgestaan. De ironie wil dat Federer volgende week in Londen afscheid neemt tijdens de Laver Cup, de door hem bedachte ontmoeting tussen Team Europa en Team Wereld als eerbetoon aan de Australische grootheid van ruim een halve eeuw geleden: Rod Laver. Federer sprak donderdag niet voor niets van een ‘bitterzoete’ afscheidssymfonie, nu zelfs hij de tijd niet nog eens kon laten stilstaan met een grandioze comeback. Dat lukt in 2017 nog wel na een half jaar blessureleed. Natuurlijk was het zijn droom om verderop in Londen, in de gang naar het mooiste tennisstadion aan Church Road, voor het laatst de beroemde regels te lezen uit het gedicht If van Rudyard Kipling. If you can meet with triumph and disaster / And treat those two imposters just the same. Triomfen en rampzalige nederlagen, Federer weet uit ervaring hoe bedrieglijk ze zijn. De les op Wimbledon is dat elke tennisser ze dan ook identiek moet behandelen. Wimbledon is de ultieme tennisarena, het theater van de dromen. Wimbledon is tevens het podium waarop Federer een recordaantal van acht grandslamtitels won en tegen zijn grootste rivalen Rafael Nadal en Novak Djokovic zijn bitterste nederlagen moest incasseren. Op het gras van Wimbledon was de schoonheid in het spel van Federer het tastbaarst. Zo manifesteerde hij zich in 2001 als de aanvallende tennisser die het service/volleyspel van de zevenvoudig kampioen Pete Sampras perfectioneerde. De Amerikaan wist niet wat hem overkwam, de lichtvoetige Federer overklaste hem uiteindelijk op alle onderdelen van het spel. De bal aaide het gras na een fluwelen volley van Federer. Maar zijn striemende forehand en een kunstige, formidabel geplaatste service bleken al even machtige wapens om het tennis 2.0 te ontwikkelen. Zijn sierlijke enkelhandige backhand maakte het pakket compleet. Federer zweefde over het Centre Court van Wimbledon, meedogenloos als een adelaar om zijn prooi te verslinden en gracieus als een balletdanser op gouden muiltjes. Het is die schoonheid waarom Federer ook over twintig jaar nog zal worden herinnerd en bewonderd. Met die magie heeft Federer meerdere generaties weten te inspireren: hij was de aristocraat die met zijn champagnetennis een nieuw publiek aantrok. De populariteit van Federer werd voor Novak Djokovic welhaast een obsessie, elk stadion trilde van opwinding als de publieksfavoriet zijn grote rivalen bestreed. Iedereen wilde Federer zien winnen. 103 toernooizeges, waaronder twintig grandslamtitels en zes keer het officieuze WK bij de ATP Finals, 310 weken nummer 1 van de wereld; het zijn slechts getallen. Djokovic en Nadal zijn Federer statistisch voorbijgestoken. Wie het aantal grandslamtitels als maatstaf neemt, zou Nadal (22) nu als de grootste tennisser aller tijden moeten betitelen. En wellicht dat Djokovic hem nog inhaalt. Maar cijfers alleen kunnen onmogelijk de grootsheid van een atleet illustreren, ze zijn als bloemen die ooit verwelken. Federer bezat de gave om een technisch zo moeilijke sport als tennis eenvoudig te doen lijken. Zo soepel en los, met fenomenaal voetenwerk waarmee hij bijna elke tegenstander tot een houten klaas degradeerde. Federer liet tevens zien dat elk mens zich opnieuw kan uitvinden, ook als hij zijn limiet denkt te hebben bereikt. In die zin was de finale van de Australian Open in 2017 tussen Federer en Nadal de mooiste ooit gespeeld. Grootser nog dan de onvergetelijke Wimbledonfinale uit 2008, toen gravelkoning Nadal vlak voor het invallen van de duisternis met 9-7 in de vijfde set de op gras onverslaanbaar geachte Federer op de knieën kreeg. Een half jaar later barstte Federer, na alweer een pak slaag van Nadal in de finale van de Australian Open, in tranen uit. Hij vreesde zijn vriend en rivaal nooit meer te kunnen verslaan, hun onderlinge statistiek is met 24-16 ruim in zijn nadeel. Maar het was ooit 23-11, op 35-jarige leeftijd beleefde Federer in Melbourne zijn wedergeboorte. Kijk nog eens naar die hallucinerende rally van 26 slagen, een van de mooiste punten ooit gespeeld, als Federer bij een 4-3-voorsprong in de vijfde set de moordende topspinballen van Nadal met een nieuwe tactiek weet te neutraliseren. Hij ‘nam’ de bal nog sneller dan voorheen, in de opsprong na de stuit. Technisch razend moeilijk, maar alweer met ogenschijnlijk gemak. En dan was daar uit het niets die flitsende forehand, waarmee hij Nadal in het hart trof. Federer huilde opnieuw toen Hawkeye, het elektronisch oog, bevestigde dat hij een ongekende coup had voltooid. Nu waren het de tranen van de man die enkele maanden eerder strompelend na een knieoperatie het tenniscentrum van Nadal op Mallorca had geopend. En zichzelf eigenlijk geen kans had gegeven op weer een grandslamtitel. In hun ridderlijke rivaliteit paste niet de attitude van een straatvechter als Djokovic. Federer had de zege willen delen met Nadal, die hij in 2019 in de halve finales op Wimbledon wederom een spiegel voorhield. Hij had te vroeg gepiekt. In de finale etaleerde Federer niet voor het eerst zijn kwetsbare kant. Djokovic had hem al vaker gepijnigd op Wimbledon, de historische finale met een – alweer afgeschafte – tiebreak op 12-12 in de vijfde set had het magnum opus van Federer moeten worden. Op 8-7, 40-15 had Federer op eigen opslag twee matchpoints, het Centre Court was een deinend schip op volle zee. Je hoorde de toeschouwers bijna hun schietgebedjes prevelen. ‘Doe het Roger, doe het, componeer je ultieme meesterwerk.’ Maar Federer verkrampte, hij blokkeerde op weg naar het net voor de beslissende volley. Djokovic rook de onzekerheid bij de speler, die hij zo vakkundig kon demonteren. Federer bezweek uiteindelijk in de tiebreak, 13-12, en het was Djokovic die het uitzinnige publiek stil kreeg. Zo dicht bij een 21ste grandslamtitel zou Federer nooit meer komen. Vorig jaar liet hij zich in de kwartfinales van Wimbledon gewillig afvoeren door Hubert Hurkacz, omdat zijn broze knieën al dienst weigerden. Een gentleman geeft nooit op, dat deed Federer ook nu niet. Bijna sereen accepteerde Federer een gruwelijke ‘bagel’ (6-0) door de Pool, in de laatste set die hij zou spelen op zijn geliefde Wimbledon. Alweer, vergeet die getallen. Federer zal de geschiedenis ingaan als de grootste ambassadeur van het tennis, de hoffelijke kampioen die met zijn vrouw Mirka Vavrinec en een dubbele tweeling ook de harmonie van het gezin verbeeldde. Misschien was hij wel te beschaafd, nadat onder meer de Nederlandse coach Sven Groeneveld de driftbuien bij de Zwitserse tiener had weten te beteugelen. Hij liet zich nooit betrappen op een controversiële uitspraak, Federer koos altijd voor de synergie. De oudste van ‘De Grote Drie’ van het tennis is gestopt, terwijl de sport eigenlijk nog niet zonder hem kan. Als een grootvorst werd Federer deze zomer ontvangen bij de huldiging van het 100-jarig bestaan van het Centre Court op Wimbledon, de enige tennisbaan ter wereld die met hoofdletters wordt geschreven. De hunkering bij het publiek tijdens de staande ovatie was voelbaar. Dit was al een afscheid met weemoed, van een geniale tennisser die zijn sport tot kunst wist te verheffen. Federer maakte van elke tennisbaan een museum en was de sport allang ontstegen. Juist daarom mag hij – en vergeet de getallen die iets anders suggereren – met recht de beste tennisser aller tijden worden genoemd.||https://www.volkskrant.nl/sport/het-afscheid-van-de-tennisser-die-zijn-sport-tot-kunst-wist-te-verheffen~b30000e3/
2022-09-15||Droomavond voor ijzersterk Feyenoord, dat Sturm Graz met 6-0 verplettert||Er was soms wat geluk bij de afronding nodig, donderdagavond ­tegen Sturm Graz, dat met 6-0 naar huis werd gestuurd, maar wat overheerste was toch het gemak waarmee Feyenoord zich via de flanken een weg naar het doel van de ­Oostenrijkse subtopper combineerde. De flanken ja, waarop eerder dit ­seizoen veel kritiek was, want wie coach Arne Slot er ook neerzette van het kwartet Dilrosun, Wålemark, Idrissi en Jahanbakhsh, ze konden geen van ­allen de vertrokken Sinisterra en, in mindere mate, Nelson, doen vergeten. Er werd daarom nóg een buitenspeler gehaald, Paixão. Maar zie, tegen Sturm Graz stonden ineens Oussama Idrissi en Alireza ­Jahanbakhsh op als onbetwiste uitblinkers. Voor rust al vond Jahanbakhsh tweemaal het net, met enige hulp van de ongelukkige Sturm-defensie. Idrissi bereidde tussendoor twee treffers voor met functionele hakballetjes. Erna dachten Idrissi en Jahanbakhsh gezamenlijk voor nog een treffer te tekenen, maar die werd afgekeurd. Alsnog viel de vijfde via Giménez op aangeven van Wålemark, en de zesde, een van richting veranderd schot van Idrissi. Het echec tegen Lazio van een week eerder (4-2 verlies) werd zo voor een groot deel weggepoetst. Het is bijna voer voor psychologen, de prestaties van de buitenspelers. ­Jahanbakhsh werd in de zomer van 2021 gehaald als grote aankoop met hoofdletters uit de Premier League, maar was zo’n beetje de enige nieuwkomer die vorig seizoen totaal niet uit de verf kwam bij Feyenoord, dat oprukte naar de Conference League-finale. Het was bijna meelijwekkend, zo ­weinig lukte er bij de Iraniër, zodanig slonk het zelfvertrouwen van de eredivisietopscorer van het seizoen 2017-2018. Steeds minder werd er een ­beroep op hem gedaan, op zeker moment was hij zelfs derde keus. Het was een voortzetting van zijn moeizame seizoenen bij Brighton, nadat hij bij AZ nog had geglorieerd als aangever én goalgetter. Ook Idrissi was een schier onhoudbare, veelzijdige, brutale buitenspeler bij AZ, maar verschrompelde daarna eveneens in een topcompetitie, bij het Spaanse Sevilla. Terug in de Nederlandse schoot, op huurbasis bij eerst Ajax en sinds deze zomer Feyenoord, ging het bepaald niet beter. De straatvoetballer uit Bergen op Zoom durfde bij invalbeurten nauwelijks zijn man op te zoeken, en zelfs zonder enig risico gespeelde breedteballen gingen soms fout. Zag ze ineens swingen. Jahanbakhsh nam na rust, met zijn twee doelpunten op zak, een cross-pass hangend in de lucht achter zijn standbeen aan, alsof hij plots was geïnjecteerd met het zelfvertrouwen en de intuïtie van Antony. Idrissi bleef maar tegenstanders opzoeken en achtervolgen alsof ze iets van hem gestolen hadden. Hij dribbelde weer in karakteristieke stijl, de schouders hoog opgetrokken op zoek naar avontuur. Maar ook naar assists en goals zoals Slot hem eerder bij AZ had geleerd. De 3-0 was het onbetwiste hoogtepunt van de avond. Alle veldspelers van Feyenoord raakten de bal, schitterend was de eindfase met Javairô Dilrosun, een openbaring als aanvallende middenvelder, die opende op Idrissi. Diens aanname was die van de ware technicus, zonder te kijken lag de bal gehoorzaam aan zijn voet, daarna een dribbel naar binnen en een hakje op linksback Marcos López, die de bal terugtrok op spits Danilo, die bekwaam afrondde. Het zijn aanvallen die op het trainingsveld worden uitgevoerd zonder tegenstanders en dan nóg vaak niet zo mooi lukken. Het is een treffer waarin Slots hand goed zichtbaar is. Dergelijke aanvallen waren ook bij vorige clubs AZ en Cambuur zijn handelsmerk. De 1-0 was een variatie op dat thema. Orkun Kökcü nam een vrije trap slim binnendoor op Jahanbakhsh, die niet voorgaf maar, al dan niet bewust, Sturm-doelman Siebenhandl in de korte hoek verraste. Sturm kreeg vlot daarop nog een tik, want de jonge Nederlandse spits ­Eme­gha, voorheen van Sparta, viel pijnlijk op zijn schouder en moest per brancard van het veld. Emegha was nog matchwinner in de eerste poulewedstrijd voor Sturm Graz tegen FC Midtjylland. Feyenoord stoomde door, centrumverdediger Hancko kwam op over links, en werd, eveneens middels een hakje, bediend door Idrissi en scoorde. Aan de tweede van Jahanbakhsh, een van richting veranderd schot, kleefde mazzel die hem toekwam na de vele pechmomenten eerder in een Feyenoordshirt. Met 4-0 op zak kon Feyenoord al een helft lang heerlijk toeleven naar de topper van zondag tegen PSV. Slot wisselde vlot zijn halve ploeg. In de 63ste minuut klaterde dan eindelijk het applaus in het, vanwege een straf van de Uefa voor slechts driekwart gevulde Feyenoordstadion van de tribunes, bij een wissel van Jahanbakhsh. Idrissi pakte daarna dus nog een doelpunt mee, zijn tweede pas in ruim twee jaar.||https://www.volkskrant.nl/sport/droomavond-voor-ijzersterk-feyenoord-dat-sturm-graz-met-6-0-verplettert~bcc0d1da/
2022-09-15||De koningin van het Nederlandse hoorspel, die altijd de perfecte soundtrack wist te vinden||‘Een fabriek staat te stampen. Mensen in blauwe overalls met broodtrommeltjes, waarin lekkernijen, staan aan de lopende band hoorspelen te maken. Jij en ik zijn de twee schoorstenen.’ Dit beeld schetste Vibeke von Saher op het herdenkingsfeest voor Marlies Cordia, haar op 2 augustus overleden collega en vriendin (73). Met van hun mannen geleend geld zetten zij in 2005 de HoorSpelFabriek op. Gezamenlijke productie: veertig ‘audiofilms’ met speciaal gecomponeerde muziek. Vóór de krachtenbundeling was de Deense musicoloog Von Saher dramaturg bij de Frankfurter Opera. Cordia studeerde theaterwetenschap in Amsterdam. Haar man Joost de Haan: ‘Marlies werd gegrepen door het radiohoorspel. Van 1977 tot 1995 verzorgde ze voor de Tros gemiddeld twintig producties per jaar. Zij was in omroepland als laatste fulltime bezig met hoorspelen.’ Met een radio play ontsloot de BBC in 1924 ontsloot de BBC het genre. Naoorlogs Nederland stemde gretig af op hoorspelen. De Avro brak luisterrecords met episoden uit de reeks Paul Vlaanderen, over een privédetective. Elke omroep had zijn eigen hoorspelafdeling. Stilaan werd het scala weggedrukt door tv, internet en podcasts. Literatuur was Cordia’s fundament. Ze las toen ze klein was soms staand op haar hoofd, ‘dan duurde het langer’. De Haan: ‘Ze had een absoluut geheugen. Zonder cursus snellezen had ze een dik boek in een dag uit. Veertig jaar later wist ze precies en tot in de kleinste details wat erin stond, en waar.’ Hij kreeg haar niet aan de e-reader. ‘Ze was bang dat vermogen te verliezen. Koffers vol boeken moesten mee het vliegtuig in. We waren kapitalen kwijt aan overgewicht.’ Acteurs van naam vertolkten in de Vreelandse studio rollen uit gescripte werken van bekende schrijvers. Von Saher: ‘Echt spelen. Het was geen voorlezen. Als er een koffer moest worden opgetild, gebeurde dat ook.’ In De gravin van Parma castten zij Jeroen Krabbé als Casanova. Krabbé: ‘Ik heb aan eindeloos veel hoorspelen meegedaan. Regisseur Johan Wolder bouwde zelfs een soort decor met stoelen, tafels en echte rekwisieten. Voor Marieken van Nieumeghen maakte hij een middeleeuwse kroeg na in de radiostudio. Ik moest van een tafel af springen of op een stoel plaatsnemen. Drinken uit tinnen bekers. Het klinkt bespottelijk, maar het werd wel ‘echter’ door de dynamiek en de beweging.’ Uitgestorven is het metier van inspiciënt, in de bloeitijd verantwoordelijk voor geluidseffecten. Vele soorten voetstappen – knerpend in de sneeuw, op grind, op traptreden. Voor een knappend vuur kneep hij in een prop cellofaan. Hij gooide kleine deurtjes in het slot en bediende bellen en schuifraampjes. Voor mitrailleurvuur draaide een rol langs klepperende latjes. Blokjes aan koordjes werden marcherende soldaten, lege kokosdoppen kloppende paardenhoeven. Een gok was Sprong in het heelal, sciencefiction in de jaren vijftig. Na de eerste echte raketlancering bleek dat ze aardig dichtbij zaten. Von Saher: ‘Geluidsbibliotheken beschikken over honderden opnamen van alleen al deuren die open- of dichtgaan.’ Vonden ze niet het geschikte fragment, ‘onze soundtrack moest perfect zijn’, dan maakten ze de opname zelf. Voor authenticiteit in De elfenkoningin – acteursstemmen bij over het strand galopperende paarden – gingen ze naar Zandvoort. ‘Seksscènes uit archieven waren zo om te lachen. Wij kregen het idee water en brood te gebruiken. Soppen, jawel.’ Zilveren Reissmicrofoon voor haar oeuvre, Prix Europa, Prix Italia: Marlies Cordia werd bekroond met de belangrijkste prijzen in haar vakgebied. Von Saher: ‘Hoe het verder moet met de HoorSpelFabriek weet ik zo een-twee-drie niet. Er is geen zendtijd meer. Podcasts zijn niet mijn manier van vertellen. Zo vaak getingel in een theekopje.’ Joost de Haan: ‘Marlies werd met recht de koningin van het Nederlandse hoorspel genoemd.’||https://www.volkskrant.nl/mensen/de-koningin-van-het-nederlandse-hoorspel-die-altijd-de-perfecte-soundtrack-wist-te-vinden~b7da274c/
2022-09-15||‘Radicale omslag nodig om droogte Noord-Brabant aan te pakken’ ||Dat blijkt uit het rapport Zonder water, geen later dat de onafhankelijke Adviescommissie Droogte donderdag presenteerde. Vooral de snelle daling van het grondwaterpeil is een groot probleem. De droge zomers als gevolg van klimaatverandering en de grotere vraag naar water door bevolkingsgroei en intensieve landbouw leiden tot steeds meer druk op de watervoorraad. De commissie adviseert daarom een ‘radicale omslag’ in het waterbeheer. Landbouw, bedrijven en burgers moeten fors minder grondwater verbruiken. Boeren moeten vaker water hergebruiken en drinkwaterbedrijven zullen sommige putten moeten sluiten om verdere verdroging van de grond te voorkomen. In plaats daarvan zouden ze met speciale zuiveringstechnieken zeewater drinkbaar kunnen maken. Ook een prijsprikkel in de vorm van een prijsverhoging van leidingwater voor grootverbruikers kan helpen om het waterverbruik flink terug te dringen. Om het waterpeil tegen 2040 weer op een goed niveau te krijgen moet er 100 miljoen kubieke meter per jaar minder water uit de grond worden gehaald. Daarnaast is het nodig dat er jaarlijks 100 tot 150 miljoen kuub water extra in de grond terecht komt. Dat kan bijvoorbeeld door de aanleg van speciale infiltratiegebieden. Als er niks gebeurt, komt de drinkwatervoorziening en de bewatering van landbouwgrond in de knel, waarschuwt de commissie. Ook dreigen natuurgebieden te verdrogen, met grote gevolgen voor het landschap en de biodiversiteit. Omdat de droogte een terugkerend fenomeen is en het waterpeil sneller daalt, moet er snel worden ingegrepen. ‘Ondernemen we nu geen actie, dan wordt de opgave, met alle risico’s van dien, alleen maar groter.’ De waterschapsbesturen, verantwoordelijk voor het waterbeheer, laten weten aan de slag te gaan met de aanbevelingen in het rapport. ‘Het is fijn dat de commissie concrete adviezen heeft geformuleerd’, aldus Kees Jan de Vet, dijkgraaf bij Brabantse Delta. Het is nog onduidelijk welke maatregelen daadwerkelijk in de praktijk worden gebracht. De commissie, onder leiding van oud-minister Melanie Maas Geesteranus, werd vorig jaar in het leven geroepen na drie uiterst droge zomers in Noord-Brabant. Dit jaar was het opnieuw zeer droog in de provincie waardoor de waterschappen uitzonderlijke maatregelen moesten nemen. Om de zakkende grondwaterstanden aan te pakken mochten inwoners en bedrijven tijdelijk geen water uit sloten, beken en rivieren gebruiken. Dat had vooral gevolgen voor boeren die oppervlaktewater gebruiken om hun gewassen te beregenen. Noord-Brabant is niet de enige Nederlandse provincie die kampt met structurele droogte. En hoewel de adviezen specifiek voor de provincie zijn geschreven, gaan ze volgens de commissie ook grotendeels op voor andere droge gebieden. Zo zijn er parallellen met Gelderland, Overijssel en Limburg, net als Noord-Brabant hooggelegen zandgronden met vergelijkbare structurele droogteproblematiek. Dit jaar zijn ook al enkele landelijke maatregelen genomen om de droogte aan te pakken. Zo verhoogde Rijkswaterstaat het waterpeil in het Marker- en IJsselmeer tijdelijk met vijf centimeter om het gebrek aan regen en de geringe aanvoer van rivieren te compenseren. Voor veel hoger gelegen droge gebieden, zoals Noord-Brabant, biedt dat echter geen oplossing omdat het water daar door het hoogteverschil niet via beken en rivieren kan komen. In een eerdere versie van dit bericht ontbrak het woord ‘miljoen’ in de zin ‘Om het waterpeil tegen 2040 weer op een goed niveau te krijgen moet er 100 miljoen kubieke meter per jaar minder water uit de grond worden gehaald’.||https://www.volkskrant.nl/nieuws-achtergrond/radicale-omslag-nodig-om-droogte-noord-brabant-aan-te-pakken~bb2ab349/
2022-09-15||Rammelende data-analyse werpt geen nieuw licht op discriminatie door Belastingdienst||Het CvRM, de opvolger van de Commissie Gelijke Behandeling, onderzoekt naar aanleiding van de kinderopvangtoeslagenaffaire 63 individuele klachten van ouders over discriminatie door de Belastingdienst. Deze gedupeerden van het toeslagenschandaal vermoeden dat de dienst Toeslagen hen tot fraudeverdachte heeft bestempeld vanwege hun niet-Nederlandse achtergrond. Om dit te onderzoeken heeft het CvRM de bestanden van de Belastingdienst aan een data-analyse onderworpen. Hiervoor heeft het CvRM de gegevens van alle ouders die in 2014 en 2018 kinderopvangtoeslag ontvingen opgevraagd. Vervolgens is er een statistische vergelijking gemaakt tussen ouders van buitenlandse herkomst en ouders met enkel de Nederlandse nationaliteit. De hoofdconclusie van het CvRM is dat ouders van buitenlandse herkomst veel vaker op toeslagfraude gecontroleerd werden dan Nederlandse toeslagontvangers. Zo werden de toeslagaanvragen van ‘buitenlanders’ in 2014 60 procent vaker aan een nadere inspectie onderworpen. Het computersysteem van de dienst Toeslagen bestempelde zogenoemde ‘buitenlanders’ in 2014 acht keer zo vaak tot een ‘hoog frauderisico’-geval. Zij werden bijna zes keer zo vaak voor extra toezicht geselecteerd als zij hoge toeslagen ontvingen. En zij kregen in 2014 bijna zeven keer zo vaak de aantekening ‘opzet/grove schuld’, wat neerkomt op het brandmerk ‘fraudeur’. In 2018 zijn de verschillen minder groot, maar nog steeds aanzienlijk. ‘Dat er voldoende feiten zijn die een vermoeden doen ontstaan dat er bij de harde fraudeaanpak door de Belastingdienst indirect onderscheid (op grond van afkomst) is gemaakt.’ In een mondelinge toelichting impliceert CvRM-voorzitter Jacobine Geel dat de uitkomsten van dit data-onderzoek een aanwijzing zijn dat de Belastingdienst ouders van buitenlandse herkomst structureel benadeelde. Ja. De Autoriteit Persoonsgegevens en onderzoeksbureau PwC hebben daar zeer kritische rapporten over geschreven. Zij constateerden onder meer dat het risicoclassificatiemodel van de Belastingdienst (het algoritme dat bepaalt welke burgers gecontroleerd worden) dubbele nationaliteit als risicofactor beschouwde. Ook deden belastingambtenaren soms gericht fraudeonderzoek naar mensen van buitenlandse herkomst. Medewerkers maakten notities die op racistische vooroordelen wijzen. Een bedrijf met ‘veel allochtone’ klanten moest volgens een ambtenaar bijvoorbeeld extra goed gecontroleerd worden. De conclusie op zichzelf is juist, maar die kan het CvRM niet trekken op basis van dit eigen onderzoek. De statistische onderbouwing deugt namelijk niet. Het CvRM heeft Nederlanders vergeleken met mensen van niet-Nederlandse afkomst zonder te corrigeren voor alle relevante factoren, zoals inkomensverschillen. Uit CBS-data blijkt dat personen van Nederlandse afkomst gemiddeld een veel hoger inkomen hebben dan personen van niet-westerse afkomst. Hoe hoger het inkomen, hoe lager de toeslag. Het is daarom waarschijnlijk dat de groep ‘buitenlanders’ gemiddeld hogere toeslagen ontvangt. De Belastingdienst controleerde ontvangers van hoge toeslagen gemiddeld strenger dan ouders die weinig toeslag ontvingen. Niet per se onlogisch, want een echte fraudeur zal eerder een hoge dan een lage kinderopvangtoeslag aanvragen. Dat ‘buitenlanders’ vaker gecontroleerd werden kan dus ook liggen aan hun gemiddeld hogere toeslag, in plaats van aan hun niet-Nederlandse nationaliteit. Deze mogelijke verklaring ziet het CvRM compleet over het hoofd. Dat het algoritme van de Belastingdienst mensen van buitenlandse herkomst vaker selecteerde mag ook niemand verbazen, want het hebben van een niet-Nederlandse nationaliteit was – zoals hierboven beschreven – een van de selectiecriteria in het geautomatiseerde risicomodel. De data-analyse van het CvRM trapt hier een open deur in.||https://www.volkskrant.nl/nieuws-achtergrond/rammelende-data-analyse-werpt-geen-nieuw-licht-op-discriminatie-door-belastingdienst~b84a0881/
2022-09-15||Hoe LinkedIn ‘mensen die u misschien kent’ van 20 miljoen gebruikers manipuleerde||Ruim een half miljoen Nederlandse gebruikers van sociaal netwerk LinkedIn maakten onbewust deel uit van een omvangrijk experiment. LinkedIn manipuleerde daarbij tussen 2015 en 2019 wereldwijd netwerken van 20 miljoen mensen. Desgevraagd laat LinkedIn-woordvoerder ‘Global Impact’ Simone Bell weten dat er gegevens van ‘ongeveer 554.000’ Nederlandse gebruikers bij zitten. Donderdag publiceerde het wetenschappelijke tijdschrift Science een studie naar de data. De vijf Amerikaanse onderzoekers, afkomstig van LinkedIn, het National Bureau of Economic Research en de universiteiten Harvard, Stanford en MIT leveren nieuwe aanwijzingen dat een invloedrijke theorie van de Amerikaanse socioloog Mark S. Granovetter over ‘kruiwagens’ klopt. Granovetter publiceerde in 1973 het artikel The Strength of Weak Ties over het nut van oppervlakkige kennissen. Dat werkte hij uit in het boek Getting a Job, een onderzoek naar de invloed van netwerken op het vinden van een baan. Volgens Granovetter vinden mensen ruim vier keer zo vaak een baan via oppervlakkige kennissen, oftewel zwakke verbindingen, als via sterke verbindingen met goede collega’s, vrienden of familie. LinkedIn blijkt het algoritme van de sectie ‘mensen die u misschien kent’, de suggesties die gebruikers ontvangen voor het maken van nieuwe connecties, grootschalig en willekeurig te hebben aangepast. Een deel van de LinkedIn-gebruikers kreeg meer zwakke verbindingen aanbevolen, een ander deel juist sterke verbindingen. Omdat je op LinkedIn niet direct kunt zien of mensen een sterke of zwakke band hebben, gold een verbinding als sterker naarmate mensen meer gemeenschappelijke LinkedIn-connecties hadden. Op basis van deze data konden de onderzoekers mensen die van baan veranderden vijf jaar volgen. Daarbij gingen ze na of die mensen voorafgaand aan het vinden van een nieuwe baan meer contact hadden met zwakke connecties of juist met mensen waarmee ze een sterke band hadden. De onderzoekers vonden een causaal verband tussen het hebben van zwakke verbindingen en het vinden van een baan. Vincent Buskens, hoogleraar theoretische sociologie bij de faculteit Sociale Wetenschappen van de Universiteit Utrecht, noemt het experiment door zijn omvang ‘indrukwekkend’. Het laat bijvoorbeeld zien dat als je via iemand anders een baan wil vinden, je niet een te sterke band met die persoon moet hebben. ‘Met 10 gemeenschappelijke verbindingen heb je een kans van 4 op 1.000 om die baan te krijgen. Met 30 gemeenschappelijke verbindingen is de kans gedaald tot 1 op 1.000.’ Buskens zegt erbij dat dit een significant verschil is, ‘maar dat betekent natuurlijk nog niet dat het ook substantieel uitmaakt, het gaat om kleine kansen.’ Juist de enorme omvang van dit onderzoek maakt dit soort in de praktijk heel kleine, maar significante verschillen zichtbaar. Buskens: ‘Voor de theorie over zwakke verbindingen is dit dus een waardevolle aanvulling, maar je kunt je ook afvragen of het doel hier de middelen heiligt. Je hebt een deel van de LinkedIn-gebruikers toch minder kans op een baan gegeven door hun minder bruikbare connecties aan te bevelen. Dat daar in het artikel niets over wordt geschreven, stoort me wel.’ De onderzoekers melden dat de ethische commissie van MIT toestemming had gegeven. Op de vraag of aan de LinkedIn-gebruikers ook om toestemming is gevraagd, antwoordt MIT-onderzoeker Sinan Aral per e-mail dat LinkedIn standaard om toestemming voor experimenten vraagt in de kleine lettertjes van de gebruikersvoorwaarden: ‘LinkedIn heeft de experimenten uitgevoerd en wij hebben ze geanalyseerd.’||https://www.volkskrant.nl/wetenschap/hoe-linkedin-mensen-die-u-misschien-kent-van-20-miljoen-gebruikers-manipuleerde~b4805217/
2022-09-15||Gezegende opdracht voor Groninger: meedoen aan het WK wielrennen namens het Vaticaan||Het is de 40-jarige Rien Schuurhuis, een renner zonder noemenswaardig palmares, die herkenbaar zal zijn aan een wit-geel tenue. Zijn beste prestatie leverde hij vorig jaar in Emmen, waar hij van de 48 deelnemers 40ste werd bij de nationale kampioenschappen tijdrijden. De pauselijke wielergezant zegt dan ook met bescheiden ambities van Rome af te reizen naar Wollongong, waar op zondag 25 september om kwart over tien ’s ochtends plaatselijke tijd de renners van start gaan. De finish halen zou voor Schuurhuis al een formidabele prestatie zijn, want de route voert over 270 kilometer – zo lang is het WK in jaren niet geweest – en niet minder dan 4.167 hoogtemeters. Alsof je de Mont Blanc tot 700 meter onder de top op fietst. Vaticaanstad, waar ze al sinds 1905 in wedstrijdverband fietsen, werd vorig jaar het 200ste en kleinste lid van de internationale wielerunie UCI en ingeschreven als Athletica Vaticana-Vatican Cycling. Een symbolisch lidmaatschap, eigenlijk om de wielersport te eren. Wielrenners bereiken veel mensen en dragen bij aan solidariteit en inclusiviteit, vindt ook, naar verluidt, paus Franciscus. De Argentijnse voetballiefhebber zegende ooit alle wielrenners voor ‘hun geduld bij het klimmen, hun moed bij het sprinten en hun altruïstische teamgeest’. De kerk, zei de paus, is als een fiets: ‘Die blijft alleen overeind als hij vooruit blijft gaan.’ Toen wielrenner Schuurhuis in 2020 in Rome kwam wonen, werd hij gegrepen door de pauselijke benadering van sport, ‘als een voertuig voor ontmoeting’. Hij werd meteen na aankomst lid van Athletica Vaticana, de overkoepelende sportbond van het Vaticaan. ‘De taal van sport is echt universeel’, verklaart de renner vroom in Italiaanse kranten, ‘en overstijgt leeftijd, taal en overtuigingen.’ Hij deed de afgelopen jaren mee aan koersen in Laos, Indonesië, Maleisië, Nieuw-Zeeland en Australië, waar hij tot 2018 deel uitmaakte van Oliver’s Real Food, een wielerploeg van het derde en laagste niveau. Vanuit Australië volgde hij zijn vrouw, Chiara Porro, die de Australische ambassadeur werd in Vaticaanstad. ‘Het Vaticaan op het WK wielrennen mogen vertegenwoordigen is een ongelooflijke eer voor mij.’ Net als Bauke Mollema, de wel succesvolle Groninger die Schuurhuis in Wollongong in het peloton zal treffen, waren het de dagelijkse fietstochten naar school (‘en de kerk’) waardoor de liefde voor het wielrennen is ontstaan. ‘Mijn eerste zakgeld ging op aan een fiets. Het fietsen lag aan de basis van veel van mijn vriendschappen, met mensen met verschillende achtergronden, opleidingen en culturen.’ Schuurhuis, die op het WK slechts twee renners zal treffen die ouder zijn dan hij, krijgt een delegatie mee naar Australië om hem te helpen bij zijn gezegende opdracht. Opmerkelijk staflid is de 37-jarige Italiaan Valerio Agnoli, die in 2019 stopte als prof maar nog scherp oogt. Zijn cijfers liegen niet: Agnoli fietste een aanzienlijk imposantere erelijst bij elkaar dan Schuurhuis.||https://www.volkskrant.nl/sport/gezegende-opdracht-voor-groninger-meedoen-aan-het-wk-wielrennen-namens-het-vaticaan~b36297e5/
2022-09-15||‘Geen opvangplek voor ruim 500 minderjarige asielzoekers, aantal loopt snel op’||Dat bleek donderdag tijdens de behandeling van het kort geding dat Vluchtelingenwerk heeft aangespannen tegen de Staat en het COA, omdat de (crisis)noodopvang al bijna een jaar niet voldoet aan humanitaire criteria. Vluchtelingenwerk eist dat asielzoekers, met name kwetsbaren zoals minderjarigen, niet langer in crisis- of gewone noodopvang belanden. Uiterlijk 6 oktober doet de rechter uitspraak. ‘Schrik niet’, zei de landsadvocaat voordat ze het aantal van ruim vijfhonderd ter zitting noemde. Even daarvoor had de rechter gevraagd hoeveel alleenstaande minderjarige vreemdelingen, zogeheten amv’s, momenteel in noodopvanglocaties verblijven. Die aantallen had de landsadvocaat niet paraat. Enkele minuten later kreeg ze de cijfers via een appje van haar contactpersoon bij het COA: er zijn momenteel ruim 2.300 amv’s in Nederland, terwijl de opvangcapaciteit voor die groep niet verder reikt dan 1.800 plekken. De advocaat leek zelf overvallen door het hoge aantal, maar de rechter vermoedde al dat er een aanzienlijk tekort is aan opvangplekken voor amv’s. ‘Daar schrik ik niet van’, zei ze, verwijzend naar het persbericht dat Unicef woensdagavond de deur uit had gedaan. Daarin noemde Unicef de situatie van kinderen in noodopvanglocaties ‘onveranderd zorgelijk’. Volgens Unicef is er nauwelijks zicht op deze groep kinderen, is hun leefomgeving onveilig en missen de minderjarigen zorg en onderwijs waar zij recht op hebben. Vluchtelingenwerk voerde in het kort geding aan dat op veel locaties met (crisis)noodopvang geen aparte speelruimte voor kinderen is ingericht. Ook is de leefomgeving ‘onhygiënisch en primitief’. De omstandigheden waarin asielzoekerskinderen nu leven, leiden volgens Vluchtelingenwerk tot ‘onomkeerbare schade’. Kwetsbare groepen als kinderen zouden daarom zo snel mogelijk ondergebracht moeten worden op veilige locaties, eist de organisatie. Zijn die geschikte opvangplekken nou echt niet te realiseren?, vroeg de rechter met zoveel woorden ongelovig aan de landsadvocaat. Nee, luidde het stellige antwoord. Volgens de verdediging behoren amv’s tot de moeilijkste groep om onder te brengen. ‘Die kun je niet zomaar ergens neerzetten.’ Alleenstaande, minderjarige asielzoekers hebben extra en specifieke begeleiding nodig van COA-medewerkers, was het verweer. ‘En ook in die sector is er een personeelstekort.’ De advocaten van Vluchtelingenwerk onderkenden dat het personeelstekort en de hoge werkdruk bij het COA de situatie bemoeilijken. ‘Het was voor Vluchtelingenwerk geen lichtvaardig besluit om naar de rechter te stappen. Het spijt haar dan ook om dit te moeten doen. Ook voor de medewerkers in de asielketen spannen we deze zaak aan.’ Met het kort geding hoopt Vluchtelingenwerk de bestuurlijke impasse tussen het Rijk en gemeenten te doorbreken. ‘Zo zou de staatssecretaris een beroep kunnen doen op het staatsnoodrecht om gemeenten te dwingen geschikte opvanglocaties vrij te maken’, aldus een woordvoerder na afloop van de zitting. ‘Zoals het kabinet dat afgelopen voorjaar ook deed om de opvang van Oekraïense vluchtelingen te regelen.’ Dat gemeenten destijds zo snel en adequaat opvang voor vluchtelingen uit Oekraïne hebben opgetuigd, laat volgens Vluchtelingenwerk zien dat de staatssecretaris voldoende middelen heeft om de situatie te verbeteren. Hij kan zich dus niet beroepen op overmacht.||https://www.volkskrant.nl/nieuws-achtergrond/geen-opvangplek-voor-ruim-500-minderjarige-asielzoekers-aantal-loopt-snel-op~b43e7926/
2022-09-15||In de queue voor the Queen: ‘We wilden haar per se uitzwaaien’||Na vijf uur in de rij te hebben gestaan, passeerde Linda Watkins donderdagochtend rond tienen de kist met het lichaam van de koningin. ‘Ik was even bang dat mijn knieën door het lange staan zo stijf waren geworden dat ik geen kniebuiginkje meer kon maken’, zegt 68-jarige boerin uit Cornwall een paar uur later. ‘Het was het waard. Elizabeth heeft zeventig jaar van haar leven aan ons gegeven, daarbij valt vijf uur in het niet.’ Enkele uren nadat ze bij de ‘lying-in-state’, de opbaring, in Westminster Hall is geweest, zit Watkins aan de Theems bij The Founder’s Arms, een pub nabij Blackfriars Bridge. Tientallen landgenoten vormen intussen een menselijke rivier, die westwaarts stroomt naar het paleis van Westminster, waar de overleden vorstin woensdagmiddag in een processie vanaf Buckingham Palace heen was gebracht. De kist wordt omringd door lijfwachten die urenlang stil staan. Een ervan viel donderdagochtend flauw. De guards kregen versterking van de ministers van Defensie en Schotland, gekleed in hun uniformen van de Royal Company of Archers. Vele tienduizenden Britten zijn er sindsdien langs gelopen voor een laatste eerbetoon. De BBC toont uur in, uur uit beelden vanuit Westminster Hall. Onder meer was te zien hoe oud-premier Theresa May een kniebuiging maakte. Mensen laten tranen. Mensen slaan kruisjes. Ondertussen is de rij te volgen via een livestream. Vooralsnog zijn de wachttijden minder lang dan voorspeld, maar in het weekeinde zal de drukte toenemen. De sfeer in de rij doet denken aan die bij de avondvierdaagse, vrolijk maar niet uitgelaten. Sommige mensen zijn in het zwart, anderen zijn alledaags gekleed. Anders dan in een gewone Britse rij knopen mensen gesprekken aan met onbekenden. ‘Achter me stond een jongeman die speciaal uit Canada was overgekomen’, vertelt Watkins, die in Londen logeert bij haar zoon. ‘Normaal zou hij 800 dollar hebben betaald, maar na het overlijden stegen de prijzen tot 2.000 pond. Hij is toch gekomen. Voor me stond een vrouw die medailles had opgespeld van haar grootvader. Zelf ben ik hier namens mijn familie, en dan met name mijn overleden moeder. Die was dol op de koningin. Ik herinner me dat ze soms, als ze Elizabeth zag, opgetogen uitriep: ‘Die hoed heb ik ook!’’ Medailles zijn er genoeg te zien, zoals op de pakken van Frank Charlton (53) en Paul Parr (76), twee vrienden die uit Gainsborough zijn gekomen, een provinciestad in het noordoosten van Engeland. ‘We wilden per se op deze manier The Boss uitzwaaien’, zegt de jongste van de twee. ’Het verlies valt amper in woorden te vatten,’ voegt zijn vriend toe, ‘niemand anders kan wat zij heeft gedaan.’ Ze worden aangeklampt door een groep Aziatische toeristen, die met de twee onberispelijk geklede wapenbroeders op de foto willen. Een stel bobby’s, met hun traditionele helmen, kijken lachend toe. ‘Dit is de plek om met plezier terug te denken aan Elizabeth, om haar leven te vieren’, zegt Vanessa Brandon, een 42-jarige grafisch ontwerper uit de Noord-Londense wijk Highgate. ‘Weet je wat zo fijn was afgelopen week? Dat de droge humor van de koningin veel aan bod is gekomen. De twinkeling in haar ogen zal ik nooit vergeten.’ Ze staat in rij met haar goede vriend Alphonsus Modebe (51). ‘Plichtsbesef, geloof, moed, overtuiging – daar stond ze wat mij betreft voor. Elke wereldleider kan van haar leren.’ Hoewel sommige wachtenden zich hebben gehuld in de Britse vlag of een vlag met de beeltenis van Elizabeth, is het zeker geen samenscholing van doorgewinterde monarchisten. ‘Ik zie mezelf als een gematigd royalist’, zegt John Richards, een 47-jarige universiteitsmedewerker, die een donkergroen tweed jasje. ‘Het is voor het eerst dat ik naar een koninklijke aangelegenheid ben gekomen.’ Zijn 19-jarige dochter Olympia, met wie hij in het holst van de nacht uit Birmingham op weg is gegaan naar de hoofdstad, blijkt zelfs een republikein te zijn. ‘Ik heb niets met het koningshuis, en het kan eigenlijk niet dat er zo’n smak geld wordt uitgegeven aan deze staatsbegrafenis terwijl zoveel mensen niet genoeg geld hebben om eten te kopen of hun energierekening te betalen. Maar de koningin was bijzonder, ook vanuit feministisch oogpunt. Ik herinner me een bezoek van de koning van Saoedi-Arabië, een land waar vrouwen geen auto mogen rijden. De koningin besloot hem zelf te rond te rijden over haar landgoed, tot zijn verbazing. Ze heeft niet eens een rijbewijs! Ze joeg hem de stuipen op het lijf door flink de vaart erin te zetten. Zo leerde ze hem een lesje.’ ‘Hoeveel respect ze in binnen- en buitenland geniet’, zegt vader John, ‘bleek ook uit de woorden van Emmanuel Macron. Die zei: ‘Voor jullie was ze your Queen, voor ons was ze the Queen.’ Hiermee liet hij de dooi intreden tussen onze landen.’ Waar Elizabeth in de rij op louter bewondering kan rekenen, blijken de meningen over haar zoon, koning Charles, te verschillen. ‘Bij de jeugd ligt hij niet zo goed’, vertelt Olympia, die Engels studeert. Haar vader vindt dat wat ondankbaar. ‘Met zijn stichting The Prince’s Trust doet hij veel voor achtergestelde jongeren. Geef hem een kans, Olympia!’ Dan komt het paleis van Westminster in zicht, de laatste halte voor deze menselijke versie van de Elizabeth Line, de nieuwe metrolijn die de koningin eerder dit jaar nog zelf heeft kunnen openen. ‘We begonnen om half 8 te lopen’, zegt vader John, ‘en het is nu half 11.’ De tijd wordt aan de andere kant van rivier aangegeven door de wijzers van de Big Ben, de beroemde klok op wat sinds tien jaar de Queen Elizabeth Tower heet. In de schaduw daarvan, in de koude zaal waar ooit het doodvonnis over Charles I werd uitgesproken, rust de moeder van de natie. De bestemming van een zeer Britse bedevaart.||https://www.volkskrant.nl/nieuws-achtergrond/in-de-queue-voor-the-queen-we-wilden-haar-per-se-uitzwaaien~b288b340/
2022-09-15||Schouten garandeert: nieuw pensioen niet meer dan 5 procent lager dan het oude||Minister Carola Schouten (ChristenUnie) voor Armoedebeleid, Participatie en Pensioenen deed deze toezegging donderdag op de tweede dag van de behandeling van de Wet Toekomst Pensioenen (WTP). Deze WTP regelt de overgang naar een nieuw pensioenstelsel. In principe is er steun van coalitiepartijen VVD, D66, CDA en CU, plus van de PvdA en GroenLinks. Werkenden die bij een pensioenfonds voor hun oude dag sparen, krijgen daar een individuele rekening. Het pensioen wordt vooral afhankelijk van de beleggingsresultaten. De rente, die de afgelopen jaren een prominente rol speelde bij hoe een pensioenfonds ervoor stond, speelt in het nieuwe systeem nauwelijks een rol. Om in de toekomst te voorkomen dat het pensioen jaarlijks daalt of stijgt door slechte of goede beleggingen, kan een pensioenfonds een ‘solidariteitsreserve’ inrichten om schommelingen te dempen. De discussie in de Tweede Kamer spitst zich toe op de verdeling van de circa 1.500 miljard euro die pensioenfondsen nu in beheer hebben. Die worden in het nieuwe stelsel per fonds verdeeld naar zo’n tien miljoen rekeningen van gepensioneerden, werkenden en ‘slapers’ – werknemers die geen premie meer betalen omdat zij in een andere sector werken. ‘Het is de grootste herverdelingsoperatie ooit’, betoogde onafhankelijk Kamerlid Pieter Omtzigt. Voor de verdeling van het geld staan twee regelingen in het wetsvoorstel waaruit de fondsen mogen kiezen: een standaardregeling en een specifieke. In de standaardregeling staat al dat er een bandbreedte is voor maximaal 5 procent profijt tot 5 procent verlies van het pensioenvooruitzicht. Die bandbreedte ontbreekt bij de specifieke regeling, maar Schouten zal dat vastleggen in een zogenoemde algemene maatregel van bestuur. Daarmee komt zij tegemoet aan kritiek van Omtzigt, Henk Nijboer (PvdA) en Senna Maatoug (GroenLinks). Omtzigt becijferde dat er in het slechtste geval voor een oudere, waarvoor nu 100 duizend euro is gereserveerd, slechts 81 duizend euro overblijft. Voor een 27-jarige zou van 10.000 euro 4.700 euro kunnen overblijven. Volgens Omtzigt staat in het wetsvoorstel enkel dat de verdeling ‘evenwichtig’ moet zijn. Deelnemers aan een pensioenfonds die zich benadeeld voelen, hebben daarmee geen poot om op te staan bij de rechter. De rechterlijke macht voorziet een vloedgolf aan procedures als de wet zo vaag blijft. Met de bandbreedte van 5 procent denkt Schouten dit te ondervangen. Harde garanties dat gepensioneerden er bij de overgang naar een individuele rekening niet op achteruitgaan, wil Schouten niet geven. Dat is ook nooit beloofd, benadrukt zij. De minister wijst erop dat de situatie per pensioenfonds anders is: met veel jongeren of juist veel ouderen, met een ruime kas of een krappere, met hoge dekkingsgraad of juist niet. Dat verschil tussen de fondsen geldt ook voor de compensatie voor 45-plussers in verband met de afschaffing van de zogenoemde doorsneepremie. Nu subsidiëren jongeren indirect oudere collega’s bij hun pensioenopbouw. Straks gaat de premie rechtstreeks naar de individuele rekening en vervalt die subsidie voor 45-plussers. Zij moeten daarvoor gecompenseerd worden. Maar hoe dat gaat gebeuren, moet per fonds worden geregeld, ook omdat de situatie per fonds verschilt. Dat is volgens Schouten onderdeel van de ‘evenwichtige’ overgang naar het nieuwe stelsel. Compensatie mag bijvoorbeeld in één keer gebeuren, maar mag ook over maximaal tien jaar worden uitgesmeerd. Volgens Kamerlid Maatoug zijn er nu zeven pensioenfondsen met een dekkingsgraad van 100 procent, waarbij zowel de pensioenhoogte van ouderen als de compensatie van 45-plussers niet gegarandeerd is. ‘Het fundament is goed, maar voor zeven fondsen nog niet.’ Maar volgens Schouten kan dat elke dag anders zijn als de dekkingsgraad oploopt omdat de rente stijgt, of juist omgekeerd. ‘Het hangt helemaal af van het moment van overgaan naar het nieuwe systeem.’||https://www.volkskrant.nl/nieuws-achtergrond/schouten-garandeert-nieuw-pensioen-niet-meer-dan-5-procent-lager-dan-het-oude~b6a9b3aa/
2022-09-15||Jumbo-topman Frits van Eerd zeker tot vrijdag in de cel in verband met witwaszaak||Alleen een 33-jarige man uit Assen is inmiddels vrijgelaten. De overige verdachten blijven zeker nog drie dagen vastzitten, alhoewel de rechter-commissaris dat vrijdag nog wel moet goedkeuren. Het achttal wordt verweten in meer of mindere mate betrokken te zijn geweest bij het witwassen van grote sommen geld en goederen, en bij btw-fraude in de autohandel. Van Eerd is een van de verdachten die vast blijft zitten, alhoewel het Openbaar Ministerie (OM) dat niet kan bevestigen. Bronnen rondom het onderzoek bevestigden zijn aanhouding echter aan Het Financieele Dagblad en NRC. Waarvan het OM hem verdenkt, blijft vooralsnog onduidelijk. Van Eerd wordt volgens het FD bijgestaan door advocaat Hendrik Jan Biemond van Allen & Overy. Dat kantoor, de huisadvocaat van Jumbo, laat desgevraagd weten niet in te gaan op vragen over Van Eerd. Politie en de Fiscale inlichtingen- en opsporingsdienst (Fiod) deden dinsdag een inval in Van Eerds huis in Heeswijk-Dinther. Twee bronnen melden aan het Algemeen Dagblad dat de Fiod ook bij het Jumbo-hoofdkantoor in Veghel heeft gezocht naar privébezittingen en correspondentie van Van Eerd. Daarbij zouden twee voertuigen in beslag zijn genomen. Het OM kan dat om privacyredenen niet bevestigen. Jumbo laat desgevraagd weten niet te reageren op nieuwe ontwikkelingen in het onderzoek. De woordvoerder blijft bij het eerdere statement van de supermarktketen: ‘Het onderzoek van de Fiscale inlichtingen-en opsporingsdienst (Fiod) richt zich niet op de Jumbo.’ Het familiebedrijf van Van Eerd bevestigde dinsdag wel dat de topman werd ondervraagd in het kader van het witwasonderzoek. Uit eerdere uitlatingen van het OM blijkt dat Van Eerd geen hoofdverdachte is. Een 58-jarige man uit de gemeente Aa en Hunze wordt door het OM gezien als spin in het web. Ingewijden meldden aan het FD dat het gaat om voormalige motorcrosser Theo E., die eerder vastzat voor witwassen en fraude. Volgens de krant is E. een bekende van Fred Ros, een kroongetuige in het liquidatieproces rond Willem Holleeder. Samen zouden zij begin deze eeuw de Amsterdamse onderwereld hebben voorzien van luxe wagens. Uit oude berichten uit de auto- en motorsport blijkt dat Theo E. en Van Eerd elkaar kennen. E. zou in het verleden de talentvolle autocoureur Dick Freebird hebben gekoppeld aan de Jumbo-topman voor sponsoring. Daarnaast was E. een tijdlang manager van een door Jumbo gesponsord crossteam. Het is onduidelijk of en in welke mate de twee de afgelopen jaren nog contact hadden. Volgens het OM zouden de verdachten in het witwasonderzoek onder meer geld en goederen hebben witgewassen via de autohandel en sponsorcontracten in de motorcross. Van Eerd is geen onbekend gezicht in de auto- en motorsport. Zo sponsort ‘zijn’ Jumbo motorcrosser Jeffrey Herlings. Ook heeft de topman een eigen Jumbo-raceteam, waarmee hij onder meer racete in de 24 uur van Le Mans.||https://www.volkskrant.nl/nieuws-achtergrond/jumbo-topman-frits-van-eerd-zeker-tot-vrijdag-in-de-cel-in-verband-met-witwaszaak~baf65faf/
2022-09-15||Schiphol-baas Benschop stapt ontgoocheld op, maar of dat de aanhoudende chaos verhelpt?||Hoe lang is het deze zomer géén chaos geweest op Schiphol? Dus zonder de ellenlange rijen tot buiten in de hitte, de bergen niet opgehaalde koffers door gemiste vluchten, wachttijden van vele uren en klachten over derdewereldtoestanden door gefrustreerde passagiers die dachten eindelijk weer eens onbekommerd te kunnen vliegen na de coronacrisis? ‘Het is zeker even beter gegaan, in augustus’, zegt FNV-bestuurder Joost van Doesburg. ‘Toen deed de mooie zomerbonus van 5,25 euro per uur zijn werk. Maar sinds vorige week geldt de veel lagere Schipholbonus van 1,40 euro per uur. En als beveiligers speciaal naar Schiphol komen voor die bonus, zoals is gebeurd, dan vertrekken ze ook weer als die bonus verdwijnt. Daarom werd afgelopen maandag de slechtste dag sinds eind april, met opnieuw een grote chaos en gemiste vluchten.’ En zo is het tekort aan beveiligers de bananenschil gebleken die Dick Benschop (64) fataal werd. De Schiphol-baas kondigde donderdagmiddag aan te vertrekken, nadat hij eerder deze zomer nog geweigerd had op te stappen. ‘Ik maak op eigen initiatief plaats om Schiphol de ruimte te geven een nieuwe start te maken. Ik wil niet dat de aandacht voor mijn persoon een belemmering voor Schiphol gaat vormen’, aldus de vertrekkend topman in een verklaring. ‘De situatie op Schiphol en wat dat betekent voor onze reizigers en medewerkers gaat mij aan het hart. Ik heb mijn uiterste best gedaan, maar we zijn er nog niet.’ De verraste Van Doesburg noemt het vertrek ‘behoorlijk spijtig’, maar zegt ook dat Benschop te laat heeft ingegrepen. ‘Schiphol zat vast in de race naar beneden, met allerlei uitbesteed werk om steeds goedkoper te worden. Wij waarschuwden al heel lang dat dit problemen ging opleveren. Maar er is te weinig aan gedaan door Benschop, en te laat.’ Eerder verweet Barin, de branchevereniging van de luchtvaartmaatschappijen, de Schipholbaas al hetzelfde. ‘Hij heeft te laat gereageerd’, zei voorzitter Marnix Fruitema onlangs in de Volkskrant. ‘Het tekort op de arbeidsmarkt was eind 2021 al zichtbaar. Schiphol was wel erg verrast door de personeelstekorten, en elke verrassing is een brevet van onvermogen.’ Fruitema nu: ‘En afgelopen maandag waren ze weer verrast. Dan is het begrijpelijk dat Benschop opstapt.’ Daarmee leidt uitgerekend het verlagen van de arbeidskosten, ook die voor de overbelaste bagageafhandelaars, tot de val van de voormalige rechterhand van wijlen de PvdA-iconen Joop den Uyl en Wim Kok. Naast veel ‘begrip’ over de ‘grote druk’ is een enkeling daar blij mee – ‘Eindelijk’, zei directeur Hendrik Noorderhaven van claimorganisatie EUclaim donderdag. Verder overheersen de zorgen. ‘Of het terecht is dat Benschop vertrekt, laat ik even in het midden. Maar de stip op de horizon qua oplossingen is er niet gekomen’, zegt Fruitema van Barin, die stelt dat Schiphol, de raad van commissarissen en ook ‘Den Haag’ allemaal gefaald hebben. Ook de deze zomer aangetreden KLM-baas Marjan Rintel heeft begrip voor het besluit. ‘In het belang van onze klanten verwacht ik dat er snel en adequaat orde op zaken wordt gesteld’, stelt ze in een korte verklaring. KLM moest als grootste gebruiker veel vluchten schrappen om de drukte op Schiphol beheersbaar te houden. Donderdag werd duidelijk dat luchtvaartmaatschappijen ook in oktober zullen moeten snijden in het aantal vertrekkende passagiers, volgens Barin met 18 procent. Oorzaak zijn weer de beveiligers, van wie er de komende periode nog minder zijn dan eerder gedacht. En zo moet Schiphol midden in de aanhoudende chaos ‘onthoofd’ verder. FNV’er Van Doesburg maakt zich zorgen. ‘Ik weet niet of aftreden de oplossing van de problemen dichterbij brengt. We hadden goede afspraken met Benschop, nu moet Schiphol op zoek naar iemand anders. Ik ben bang dat dit de oplossing verder vertraagt.’ Jan van Ingen Schenau, een oud-PvdA- en Schiphol-kompaan van Benschop, sprak eerder van de ‘moeilijkste baan van Nederland’, dus simpel zal het zal niet zijn snel een adequate vervanger te vinden. Van Doesburg: ‘En die moet dan ook nog ingewerkt worden. Het moet in ieder geval iemand zijn met verstand van personeelsbeleid en de arbeidsmarkt, want dat is op dit moment het grootste probleem van Schiphol.’ De nieuwe president-directeur van Schiphol krijgt naast de chaos te maken met het kabinetsbesluit dat het aantal vluchten terug moet naar maximaal 440 duizend, terwijl het besluit over de opening van Lelystad is uitgesteld. Fruitema van Barin ziet niets in die plannen en hoopt, voor een einde aan de problemen, op een snelle benoeming. ‘Iemand van buiten die orde op zaken stelt en een frisse wind laat waaien op Schiphol. Ik heb daar goede hoop op. Hoe? Ik hoor weleens wat.’ De in mei 2018 aangetreden oud-Shell Nederland-topman en voormalig PvdA-staatssecretaris Dick Benschop blijft aan tot er een opvolger is. Hij zal de toekomst van Schiphol als buitenstaander moeten volgen. Vriend Van Ingen Schenau adviseerde hem eerder ‘deze zomer keurig de boel bij elkaar te houden’ om vervolgens snel werk te maken van de krimp. Zover is het niet gekomen. ‘Ik hoop dat het snel beter gaat’, zei Benschop donderdag in zijn verklaring. ‘Ik hou van Schiphol. Leidinggeven aan dit bedrijf was voor mij een grote eer.’||https://www.volkskrant.nl/nieuws-achtergrond/schiphol-baas-benschop-stapt-ontgoocheld-op-maar-of-dat-de-aanhoudende-chaos-verhelpt~be86e174/
2022-09-15||Raynor Winn: ‘Als je maar ver genoeg loopt, merk je dat alle dagelijkse ruis en zorgen eindelijk wegvallen’||De boeken van de Britse schrijver Raynor Winn (59) gaan over wandelen, maar eigenlijk nog meer over hoop. In 2018 debuteerde ze als vijftiger met Het zoutpad, over de wandeltocht die ze maakte met haar man Moth (62). Een tocht uit nood geboren, omdat het echtpaar in 2013 door een speculatieschandaal alles kwijtraakte: hun geld en hun eigenhandig gebouwde boerderij met bed & breakfast. Nog nauwelijks van de schrik bekomen, blijkt Moth ook nog eens te lijden aan een zeldzame hersenziekte, coriticobasale degeneratie (CBD), een soort mengeling van alzheimer en parkinson. De ziekte beschadigt zijn motoriek, spraak en geheugen. Als de deurwaarders op de stoep staan, zit het echtpaar verstopt onder de trap zonder enig plan voor waarnaartoe te gaan. Ten einde raad besluiten ze te gaan wandelen: het South West Coast Path, een eeuwenoud pad van zo’n duizend kilometer langs de Zuid-Engelse kust. Bepakt en bezakt met slaapzakken, noedels, zakjes thee en een tent die ze van hun laatste geld kopen, vertrekken ze. En dan blijkt er toch nog hoop te zijn. Want ondanks dat de artsen zeggen dat Moth vooral rustig aan moet doen, blijkt de wandeltocht – vol ontberingen, honger, hitte en regen – heilzaam te werken voor zijn gezondheid. Na een paar weken wordt zijn tred zichtbaar sterker en stabieler en lijkt hij langzaamaan de oude te worden. Twee jaar later zet Winn hun avontuur op papier. Een egodocument, geschreven voor Moth als herinnering. Hun dochter dringt erop aan het manuscript naar een uitgever te sturen. Een meesterzet, want Het zoutpad wordt een bestseller. Ook in Nederland zijn er inmiddels bijna 250 duizend exemplaren van verkocht, het stond tot voor kort in de landelijke Bestseller-60-lijst van bestverkochte boeken. In haar tweede boek, De wilde stilte, uit 2020, beschrijft Winn hoe hun leven verder verloopt. Hun financiële problemen zijn voorbij en ze wonen inmiddels in een oude boerderij in Polruan, in de heuvels van Cornwall. Ze maken nog steeds wandeltochten, onder meer door IJsland. Maar toch gaat Moths gezondheid achteruit. Landlijnen, Winns derde boek, dat deze week is verschenen, begint met een passage over Moth die na een kort stukje lopen in hun boomgaard omvalt. Hij lijkt zich erbij neergelegd te hebben dat mogelijk het laatste stadium van zijn ziekte is ingezet. Maar dan besluit Winn dat het tijd is om weer te gaan wandelen, de Cape Wrath Trail – een zware tocht van honderden kilometers door de Schotse Hooglanden, over afgelegen bergen naar het zuidwesten. Het lijkt een onmogelijke opgave. ‘Het was de winter van 2021, vanwege de lockdown zaten we allemaal opgesloten. We konden – net als iedereen – alleen een klein blokje om lopen. Moths gezondheid ging snel achteruit. Naar mijn idee vanwege het gebrek aan lichaamsbeweging. Hij was op het punt gekomen waarop hij dacht dat er geen weg meer terug was, dat dit de laatste fase van zijn ziekte was. Hij accepteerde dat al bijna. ‘Maar ik kon dat niet, ik kon hem niet loslaten zonder het nog één keer te proberen. Het voelde als de laatste kans om de ziekte tegen te houden voordat hij echt zou omvallen en er geen weg meer terug zou zijn. Mijn hoop was dat door te wandelen zijn gezondheid zou verbeteren, zoals in het verleden ook was gebeurd. Waardoor hij wat meer tijd zou hebben. ‘We hebben thuis een stapel wandelgidsen op een plank liggen. Eentje daarvan lag er nog ongebruikt. Het was de gids over het Cape Wrath Trail, dat loopt van de uiterste noordwestelijke hoek van Groot-Brittannië naar het zuiden. Een pad door het meest afgelegen deel van het land, door de hooglanden van Schotland, door de grote wildernis, een ongelooflijk ruig gebied. We wilden er altijd een keertje naartoe maar het was er nooit van gekomen. Dus ik wist dat als er een wandeltocht was die hem in beweging zou kunnen krijgen, het dit pad moest zijn. Ik liet het gidsje in huis rondslingeren. Uiteindelijk pakte hij het op. En stemde ermee in te gaan lopen.’ ‘Ja, hij was zo ziek, en als iemand van wie je houdt ziek is, wil je diegene het liefst beschermen en instoppen in bed. Maar ik nam hem mee naar de wildste, de meest afgelegen uithoek van het land. Ik deed het tegenovergestelde van wat de dokters zeiden, die steeds adviseerden: doe rustig aan en voorzichtig op de trap. Het voelde bijna onverantwoord. Dus elke keer dat hij het gevoel had dat hij niet verder kon, dat ik hem zag worstelen, dat het te zwaar was, te koud of veel te heet, voelde ik me schuldig dat ik hem dat had aangedaan. Want ook al had hij zelf met de wandeling ingestemd, ik was wel degene die dit had bedacht, die het zaadje had geplant. ‘Ik heb geprobeerd om bij het schrijven zo eerlijk mogelijk te zijn over mijn emoties. Want als ik de lezer wilde meenemen in het verhaal, kon ik niet anders dan open zijn over hoe ik me voelde.’ ‘Jazeker. Toen ik Het zoutpad schreef, dacht ik dat niemand anders dan Moth het zou lezen, ik schreef het voor hem, ik probeerde de essentie van het pad voor hem vast te leggen. Dat hij, als hij het las, het gevoel zou hebben dat hij daar was, op het pad, vlak naast me. Maar toen werd het gepubliceerd en lazen zoveel mensen het. Toen pas realiseerde ik me wat ik eigenlijk had geschreven. Het was zo persoonlijk, dingen die ik misschien niet had gedeeld als ik me er daar volledig bewust van was geweest. ‘Toen ik begon aan mijn tweede boek, De wilde stilte, was ik in eerste instantie doordrongen van mijn lezerspubliek en schreef ik op een haast voorzichtige en ingetogen manier. Totdat ik inzag dat wat ik wilde zeggen op die manier niet overkwam. Alleen door mezelf te zijn en eerlijk te zijn kon ik goed overbrengen wat ik wilde zeggen. Dus vanaf dat moment hield ik mezelf steeds voor dat maar één persoon het zou lezen, alsof het een gesprek was. Dat heb ik geprobeerd vast te houden bij het schrijven van Landlijnen.’ ‘Als kind hield ik van schrijven en wilde ik schrijver worden. Maar als tiener nam het leven me een andere kant op. Ik ben opgegroeid op een boerderij, mijn ouders waren praktische mensen, mensen die de handen uit de mouwen staken. Ik pakte de pen pas weer op toen ik Het zoutpad schreef, ik was in de vijftig. Het was geweldig te ontdekken dat ik het kon. Nu wil ik niet meer stoppen.’ ‘Nee, een deel van mij kan mezelf nog steeds niet serieus nemen. Ik denk dat ik me altijd zo zal voelen.’ ‘Ik schrijf in de vroege ochtend, op mijn laptop. Bij dit boek schreef ik soms 12 uur achter elkaar door. Het was alsof ik nog aan het wandelen was, in datzelfde ritme van lopen en steeds doorgaan. Ik begon half november 2021, toen we net weer thuis waren, en in maart 2022 stuurde ik de eerste versie naar mijn uitgever. Daarna moest ik nog veel schrappen.’ ‘Ik schrijf in beelden. Ik zie iets voor me en dan probeer ik die voorstelling op papier te zetten. Alsof ik een tekening schilder met woorden.’ Lachend: ‘Soms krijg je een schets en soms krijg je een heel meesterwerk!’ ‘Ik hoop dat het dat niet is! Het is inderdaad lastig. Als je aan een wandeling denkt, is het gewoon kilometers, kilometers en kilometers hetzelfde. Dus ik schrijf ook over de verschillende paden, het veranderde landschap en de mensen die we zijn tegengekomen, zodat het niet alleen om de wandeling an sich gaat. Zo van: hier is nog een heuvel en hier is wat meer lucht. Dat je als lezer denkt: O god, is ze nog steeds aan het wandelen? Maar terwijl je loopt denk je wel steeds: zal dit pad nooit eindigen? Dat element moet je dus ook overbrengen. Maar er ligt een dunne lijn tussen dat en het oersaai maken. ‘Het is daarnaast ook een verhaal over hoe klimaatverandering het landschap verandert, hoe wilde dieren naar het noorden trekken en insecten naar het zuiden gaan. Klimaatverandering is zo vanzelfsprekend geworden, zelfs in een groen land als Engeland. Maar als je geen tijd in de natuur doorbrengt, zul je het waarschijnlijk niet zien. Want de bladeren zitten nog aan de boom en het gras is nog groen. Maar de veranderingen zijn enorm. Dus daar werd Landlijnen ook een getuigenis van. ‘In het zuiden van Engeland, waar we wonen, heb ik al jaren geen koekoek meer gehoord. Terwijl ze er in mijn jeugd altijd waren. Tijdens deze wandeling in het noorden van Schotland was het alsof er meer waren dan ooit tevoren, alsof ze naar het noordelijke punt van het land waren gedreven om daar een laatste strohalm te vinden. Ze maakten een enorm lawaai en lieten zich horen. Het werd een markeerpunt voor me.’ ‘Dat gebeurde gaandeweg tijdens het schrijven. Het werd belangrijk om dit vast te leggen. We kunnen nog steeds iets doen om het tij te keren, maar we moeten eerst erkennen dat er iets moet gebeuren. We moeten als mensheid samenwerken voordat we zelf die koekoeken worden.’ ‘Ik denk dat het komt doordat we als mensheid waarschijnlijk langer nomadisch hebben geleefd dan dat we zijn gesetteld. Het is iets in ons dna. Dat gevoel van beweging en bewegen door het landschap is iets natuurlijks. Alsof we zijn geprogrammeerd om dat te doen. ‘Als je jezelf echt de tijd geeft om een langeafstandswandeling te maken, zul je zo veel veranderingen in jezelf voelen. Niet alleen fysiek. Bij mij duurt het altijd een paar weken voordat lopen een ritme wordt en het niet meer alleen moeilijk is. Maar wanneer alle dagelijkse ruis en zorgen eindelijk wegvallen, en dat gebeurt als je ver genoeg loopt, merk je dat je in het moment gaat leven. Er is niets zo bevrijdend als leven in het nu. Als je eenmaal op dat punt bent, valt al het andere weg. Alles valt dan samen: jij als wandelaar met het landschap en de natuur. Het is een intens diep gevoel van verbinding, een rauwe verbinding met deze aarde en het enorme ecosysteem.’ ‘Ja, dat hoort er allemaal bij. Want als je loopt, is dat gewoon een onderdeel van de dag. Vandaag is het heet en verbrand ik, morgen regent het en ik ben van top tot teen doorweekt, het is allemaal deel van het moment.’ ‘Nee, het opzetten, afbreken en inpakken van de tent is iets instinctiefs voor ons geworden. Dat doen we inmiddels zonder nadenken. We waren in de begindagen van deze wandeling geïrriteerd door elkaar, omdat ik aan het pushen was dat we moesten gaan en Moth dat nog niet zo voelde. Daar lag de spanning tussen ons, daar was het schuldgevoel, daar was het ongemak. Maar toen de wandeling eenmaal zijn beloop had, viel dat allemaal weg en deed het er niet meer toe. Ik hoop dat je dat door het boek heen voelt. ‘Moth en ik zijn al zo lang samen, sinds ik een tiener was. We hebben al zo veel meegemaakt. Een tentje in een plensbui valt daarbij in het niet. Onze relatie is in wezen harmonisch.’ ‘Er komt een vierde boek, dat heb ik toegezegd aan de uitgever maar ik weet nog niet waar dat me gaat brengen. En of het weer over een wandeltocht zal gaan weet ik ook nog niet. Maar de natuur zal zeker weer een rol spelen.’ ‘Het voelde alsof we op het punt waren gekomen dat er geen hoop meer was wat betreft Moths gezondheid. Maar toen we dat pad bewandelden, realiseerden we ons dat er altijd hoop is. Je moet er alleen oog voor hebben.’||https://www.volkskrant.nl/cultuur-media/raynor-winn-als-je-maar-ver-genoeg-loopt-merk-je-dat-alle-dagelijkse-ruis-en-zorgen-eindelijk-wegvallen~b6634002/
2022-09-15||De bekakte jongeman zei ‘nee’, maar de oude dame wist wel beter||Op de tramhalte werd ik aangesproken door een bekakt pratende jongeman in een net pak. ‘Een man zonder vrouw’, vroeg hij, ‘is dat compleet?’ Het was nog vroeg, het laatste waar ik zin in had was een discussie over de teloorgang van conservatieve waarden met een Forum-achtig type, dus ik was opgelucht dat hij zelf het antwoord gaf. ‘Nee!’ klonk het beslist. ‘En een vrouw zonder man? Nee, dat is nooit compleet.’ Misschien was de oudere dame die ook op de halte stond empathischer dan ik, misschien merkte ze eerder op dat de jongeman zijn dure overhemd verkeerd had dichtgeknoopt, dat zijn kuifje ongekamd was, zijn nette jasje bezaaid met vlekken en de blik in zijn ogen dof en verwilderd. In elk geval informeerde ze op moederlijke toon: ‘Heeft je vriendinnetje het soms uitgemaakt?’ ‘Nee!’ schreeuwde de jongen, als door een adder gebeten. Toen verkreukelde zijn gezicht en gaven biggelende tranen het echte antwoord.||https://www.volkskrant.nl/mensen/de-bekakte-jongeman-zei-nee-maar-de-oude-dame-wist-wel-beter~bf6543c5/
2022-09-15||Werkloosheid stijgt: welkom briesje op een oververhitte arbeidsmarkt of voorbode van gure economische wind? ||Volgens cijfers die het Centraal Bureau voor de Statistiek (CBS) donderdag heeft gepubliceerd is nu 3,8 procent van de beroepsbevolking werkloos. In april bereikte de werkloosheid met 3,2 nog het laagste percentage dat ooit is gemeten, maar sindsdien nam het aantal werklozen met gemiddeld 18 duizend per maand toe. Met name jongeren tussen 15 en 25 jaar verloren hun baan. Daarnaast schreven zich meer mensen die eerder geen baan zochten als werkzoekende in. Het totale aantal werkenden is afgelopen drie maanden met gemiddeld drieduizend per maand gedaald. Dat is voor het eerst sinds mei vorig jaar. Sindsdien nam de krapte op de arbeidsmarkt steeds verder toe, vooral als gevolg van de versoepeling van de coronamaatregelen en de daarmee gepaard gaande koopdrift van consumenten. Elke maand werden nieuwe records gevestigd: vorig jaar augustus telde het CBS voor het eerst meer vacatures dan werklozen, in het tweede kwartaal van dit jaar stonden er zelfs 143 vacatures tegenover elke 100 werklozen. Er waren 11 miljoen banen, meer dan ooit. Dat de werkloosheid nu licht toeneemt, klinkt dan ook als een welkom briesje op de oververhitte arbeidsmarkt. Al zou de pessimist er ook de voorbode in kunnen zien van een gure economische herfstwind. Door de stijgende energieprijzen voelen steeds meer bedrijven zich gedwongen hun productie terug te schroeven of zelfs helemaal te staken. Volgens een ‘flitspeiling’ die werkgeversorganisatie VNO-NCW donderdag publiceerde, verwacht een kwart van de ondernemers in de energie-intensieve sectoren dit jaar al verlies te draaien. Het idee dat een omslagpunt is bereikt wordt versterkt omdat het vrijwel uitsluitend jongeren zijn die afgelopen drie maanden hun baan zijn kwijtgeraakt. Hun arbeidsparticipatie daalde daardoor van 76,1 naar 74,9 procent. Omdat jongeren oververtegenwoordigd zijn in flexbanen zijn zij de stootkussens van de arbeidsmarkt: als de economische wind draait, verliezen zij doorgaans als eerste hun baan. Gaat het beter, dan komen zij ook als eerste weer aan het werk. Toch ziet hoofdeconoom Peter Hein van Mulligen van het CBS geen aanleiding om te denken dat de grote economische neergang heeft ingezet. Met 3,8 procent is de werkloosheid immers nog altijd historisch laag en de arbeidsparticipatie met 72,1 procent juist nog onverminderd hoog. ‘Er is slechts sprake van een lichte afkoeling en dat is wel een opluchting voor bedrijven die al maanden moeite hebben om mensen te vinden’ , stelt hij. Uit een enquête van het CBS bleek eerder dat het aanhoudende tekort aan arbeidskrachten voor 38 procent van de bedrijven de belangrijkste belemmering voor de productie vormt. Het leidt bij eenderde van die werkgevers tot meer werkdruk voor het personeel. Daarnaast noemde eenzesde van hen, met name in de horeca, communicatie en landbouw, stijgende (loon)kosten als belangrijkste gevolg van de krapte op de arbeidsmarkt. Die loonkosten stijgen in Nederland overigens relatief minder hard dan in de rest van de Europese Unie, zo bleek donderdag uit nieuwe cijfers van Eurostat. Waar voor de hele eurozone een stijging van 4,4 op jaarbasis werd gemeten, is dat hier 4,1 procent.||https://www.volkskrant.nl/economie/werkloosheid-stijgt-welkom-briesje-op-een-oververhitte-arbeidsmarkt-of-voorbode-van-gure-economische-wind~b5bd9d56/
2022-09-15||Kamer geeft Weerwind zes weken de tijd om in te grijpen in de wankelende jeugdbescherming||Dat maakten de partijen donderdag duidelijk in het debat over de crisis in de jeugdbescherming. Ze hadden van Weerwind een aanpak verwacht die op korte termijn effect zou sorteren, omdat de alarmsignalen over de jeugdbescherming zich de laatste weken snel opvolgden. In plaats daarvan kwam de minister met een brief vol ‘verbeteracties’, ‘sectorplannen’, ‘proeftuinen’, ‘toekomstscenario’s’ en ‘hervormingsagenda’s’ waaraan door zijn ministerie al sinds 2019 ‘geïntegreerd wordt gewerkt’. In het debat gaf hij toe dat hij op korte termijn geen oplossingen voorhanden heeft. ‘Ik breek daar mijn hoofd over en heb er geen passend antwoord op.’ Daarmee namen Kamerleden, van links tot rechts, geen genoegen. Daarvoor zijn de signalen van de laatste tijd te ernstig. Eerst stelden onderzoekers van de Universiteit Leiden vast dat de overheid door de aanhoudende bureaucratie en de grote personeelstekorten niet meer kan garanderen dat kinderen er daadwerkelijk op vooruitgaan als ze onder toezicht komen. Daarmee is het volgens de onderzoekers de vraag of de overheid nog wel het recht heeft om in te grijpen en kinderen bij hun ouders weg te halen. Zo’n ingrijpen is zo vergaand dat het alleen gerechtvaardigd kan worden ‘wanneer het doel van deze inbreuk, het beschermen van de ontwikkeling van het kind, ook daadwerkelijk bereikt kan worden’. Vervolgens trokken de Inspectie Jeugd en de Inspectie Justitie en Veiligheid hun handen af van de jeugdbescherming. De inspecteurs worden geacht de kwaliteit van de betrokken instellingen te controleren, maar dat heeft volgens hen geen zin meer als de overheid niet de voorwaarden creëert waarmee de zorg op niveau kan worden gehouden. De inspecteurs staken daarom een deel van hun werk. ‘Als het niet lukt om kinderen te beschermen als gevolg van factoren waar instellingen geen invloed op hebben, dan zullen wij de instellingen daarop niet meer aanspreken of een maatregel opleggen.’ In zijn brief erkende Weerwind het probleem (‘kinderen en hun ouders ontvangen niet de hulp en begeleiding waar zij recht op hebben’), maar vestigde hij zijn hoop verder op de vele maatregelen voor de langere termijn. Dit tot ergernis van de Kamer. In de woorden van VVD-Kamerlid Ruud Verkuijlen: ‘Een ouder wiens kind morgen wellicht onder toezicht wordt geplaatst, moet wel weten dat wij als overheid in staat zijn de situatie van dat kind te verbeteren.’ En BIJ1-Kamerlid Sylvana Simons: ‘De meest kwetsbaren in de samenleving kijken toe terwijl hier ambtelijk gebrabbel wordt geproduceerd.’ De regeringsfracties, die hun eigen minister ook weer niet te hard wilden laten vallen, vonden elkaar uiteindelijk in de opdracht aan Weerwind om voor eind oktober samen met de betrokken gemeenten en de instellingen tot een plan te komen dat snel tot zichtbare verbetering leidt. De minister had liever tot november de tijd gehad, maar legde zich bij de situatie neer en gaat op zoek naar een manier om sneller in te grijpen. ‘We zien en we beseffen dat er meer nodig is. Het is een kwestie van doen. En dat doen we wel degelijk. Er gaan wel degelijk acties plaatsvinden.’||https://www.volkskrant.nl/nieuws-achtergrond/kamer-geeft-weerwind-zes-weken-de-tijd-om-in-te-grijpen-in-de-wankelende-jeugdbescherming~b607867d/
2022-09-15||PSG maakt Jackie Groenen de duurste Nederlandse voetbalster, en dat is geen toeval||Vrouwenvoetbal en mannenvoetbal moet je niet te veel vergelijken, maar juist als de verschillen groot zijn is het te verleidelijk om dat niet te doen. Bijvoorbeeld als voor Jackie Groenen 150 duizend euro wordt betaald en ze daarmee de duurste Nederlandse voetbalsters ooit is geworden. Een enorm bedrag in het vrouwenvoetbal en ook ruim 573 keer zo weinig als de 86 miljoen (inclusief bonussen) die werd neergeteld voor Frenkie de Jong, de duurste Nederlandse voetballer. De commerciële waarde van voetbalsters valt volledig in het niet bij die van voetballers en dat zal, in ieder geval voorlopig, zo blijven. Tegelijkertijd is het net zo waar dat de transfersommen in het vrouwenvoetbal stijgen, en best snel ook. Paris Saint-Germain betaalt nu maximaal anderhalve ton (inclusief bonussen) aan Manchester United voor de Nederlandse international, maar dat is zeker niet de hoogste transfersom deze zomer. Vorige week betaalde Barcelona nog 400 duizend euro voor Keira Walsh, de Engelse international van Manchester City. Dat is een nieuw record, ruim 100 duizend euro meer dan Chelsea in 2020 betaalde voor de Deense Pernille Harder. Vorig jaar werd er in de hele wereld in het vrouwenvoetbal 2,1 miljoen euro uitgegeven aan transfersommen, dit jaar zal dat ongetwijfeld weer meer zijn. Tot Groenen was Sherida Spitse de duurste Nederlandse: in 2013 betaalde het Noorse SK Lillestrøm 25 duizend euro voor haar aan FC Twente. Groenen verlaat nu de Engelse Women’s Super League, de meest ontwikkelde competitie in Europa. De publieke belangstelling en de onderlinge weerstand tussen clubs is er het grootst. De Franse competitie is al jaren een tweestrijd tussen PSG en Lyon, van de andere teams hebben zij meestal weinig te duchten. Juist daardoor heeft spelen in Parijs voor de middenvelder toch een groot sportief voordeel. Met haar nieuwe club is ze namelijk vrijwel verzekerd van deelname aan de Women’s Champions League, iets wat haar met Manchester United nog niet lukte. Ze eindigde met haar oude club drie jaar achter elkaar op de vierde plek en viel daarmee net buiten de boot. PSG was in 2015 en 2017 verliezend finalist, maar won de Champions League nog nooit. Dat de club ambitieus is, bleek al uit het vastleggen van Lieke Martens eerder deze zomer. Na vijf jaar Barcelona kwam zij transfervrij over naar Parijs. Misschien nog wel opvallender is dat de club weigerde de Franse middenvelder Grace Geyoro te laten gaan. Chelsea bood naar verluidt 500 duizend euro, maar de door Qatar gefinancierde club wilde niet meewerken aan een nieuw transferrecord. Correctie: In een eerdere versie werd Virgil van Dijk (84,4 miljoen euro) de duurste Nederlandse voetballer genoemd, inclusief bonussen komt de transfersom van Frenkie de Jong hoger uit.||https://www.volkskrant.nl/sport/psg-maakt-jackie-groenen-de-duurste-nederlandse-voetbalster-en-dat-is-geen-toeval~befa3af0/
2022-09-15||Fragmentatie maakt niet alleen Zweden, maar ook Europa moeilijker bestuurbaar||De nieuwe Zweedse regering wordt waarschijnlijk gedoogd door de Zweden Democraten, een partij die voortkomt uit het neonazisme. Volgende week zullen de Italiaanse verkiezingen waarschijnlijk worden gewonnen door de Fratelli d’Italia, een partij met wortels in het fascisme. Zo neemt de macht van extreem-rechts in Europa toe. De Sociaaldemocraten hebben hun verkiezingsnederlaag ook over zichzelf afgeroepen door immigranten ruimhartig toe te laten en hun integratie vervolgens te verwaarlozen. In heel Europa staan veel kiezers kritisch tegenover immigratie, maar in Zweden was de cultuurschok wel erg groot. Een van de rustigste landen van Europa werd het land met de hoogste moordcijfers, vooral veroorzaakt door benden van jongeren met een immigratieachtergrond. De Zweden Democraten zeggen, net als de Fratelli, dat zij hun bruine wortels achter zich hebben gelaten. In elk geval hebben zij hun standpunten gematigd. Het streven naar een ‘Swexit’ werd verlaten. Tevens steunt de partij de Zweedse toetreding tot de Navo en de westerse coalitie tegen de Russische president Poetin. Niettemin is de opmars van partijen als de Zweden Democraten zorgelijk. Ondanks haar streven naar respectabiliteit raakt de partij geregeld in opspraak door racistische incidenten. De liberale democratie, in het bijzonder het respect voor grondrechten en de bescherming van minderheden, is bij extreem-rechts niet in veilige handen. Overigens hebben extreem-rechtse partijen in heel Europa een grote invloed, ook als zij niet in de regering zitten. Onder druk van de concurrentie van extreem-rechts maakte de recente asieldeal in Nederland inbreuk op de rechten van vluchtelingen, door te tornen aan het recht op gezinshereniging. De uitslag van de verkiezingen in Zweden illustreert eens te meer de fragmentatie van het politieke landschap in veel Europese landen. De nieuwe rechtse premier zal grote moeite hebben de benodigde zetels bij elkaar te sprokkelen. De Zweden Democraten zullen een hoge prijs vragen voor hun gedoogsteun, terwijl kleinere rechtse partijen juist huiverig zijn voor concessies aan extreem-rechts. Fragmentatie maakt niet alleen Zweden, maar ook Europa moeilijker bestuurbaar. In steeds meer lidstaten regeert een wankele coalitie. Dat probleem wordt nog nijpender als de invloed toeneemt van nationalistische partijen die geneigd zijn concessies ter wille van de Europese samenwerking te beschouwen als een inbreuk op het nationaal belang. De kans dat er zand in de Europese machine komt neemt daardoor toe, op een moment dat de EU voor grote uitdagingen staat.||https://www.volkskrant.nl/columns-opinie/fragmentatie-maakt-niet-alleen-zweden-maar-ook-europa-moeilijker-bestuurbaar~bae4ac05/
2022-09-15||Gaat de nieuwe baas van Shell de energiereus duurzamer maken?||Wael Sawan, die in 1974 in Beiroet werd geboren en inmiddels de Canadese nationaliteit heeft, is een echte ‘Sheller’: iemand van binnen het bedrijf, met een kwarteeuw aan dienstjaren bij de energiereus. Hij wordt gezien als een macher,  iemand die zaken voor elkaar krijgt. Hoewel Sawan tot nu toe redelijk in de schaduw opereerde, is de aanstaande topman een begenadigd spreker en zal hij in zijn rol als ceo niet onopgemerkt blijven, zeggen Shell-vorsers. Vertrekkend topman Ben van Beurden loofde zijn opvolger donderdag als ‘een slimme, principiële en dynamische leider’. Sawans kansen op het leiderschap namen in de herfst vorig jaar plotseling toe, toen Maarten Wetselaar bij Shell vertrok. Wetselaar, die als mogelijke opvolger van Van Beurden werd beschouwd, verhuisde tamelijk onverwacht naar het Spaanse energieconcern Cepsa. Vermoedelijk omdat hij inzag (of te horen had gekregen) dat het Shell-leiderschap aan hem voorbij zou gaan. Sawan, die tot dat moment de baas was van de gas- en olie-activiteiten, nam de leiding van Wetselaar over bij de divisies integrated gas (met een belangrijke rol voor vloeibaar gas lng, de brandstof die Europa onafhankelijk moet maken van Russisch pijpgas) en hernieuwbare energie. Deze stap bracht hem in een klap in de voorste positie voor het grote leiderschap, zegt energie-expert Jilles van den Beukel van The Hague Centre for Strategic Studies. Sinds Sawans overplaatsing naar ‘het kroonjuweel van Shell’ werd hij beschouwd als koploper. ‘Sawan heeft de twee belangrijkste takken van het bedrijf gezien en heeft daarmee de perfecte voorbereiding op het leiderschap.’ Nine de Pater, woordvoerder voor de klimaatzaak die Milieudefensie tegen Shell aanspande, zegt te hopen dat Sawans hart bij het hernieuwbare deel van zijn vorige baan ligt en dat hij die liefde dan meeneemt in zijn nieuwe functie. ‘Shell staat de komende acht jaar voor de enorme uitdaging om zijn CO2-uitstoot te verminderen. Dat betekent dat de koers volledig anders moet.’ Dat hoopt ook Mark van Baal, voorman van de groene beleggersorganisatie Follow This, die met de hulp van mede-aandeelhouders probeert olieconcerns te verleiden tot een duurzamer koers. Van Baal zegt dat Sawan dezelfde nadelen moet overwinnen als Van Beurden. Net als diens voorganger was Sawan immers tientallen jaren succesvol in de olie- en gasbusiness. ‘We hopen dat zijn recente jaar in hernieuwbare energie zijn verbeeldingskracht heeft gestimuleerd’, aldus Van Baal. Van den Beukel, die ooit ook bij Shell werkte, denkt niet dat de nieuwe ceo het roer fluks zal omgooien. ‘Shell is een bedrijf van de geleidelijkheid. Het zal zich langzaam maar zeker transformeren naar koolstofvrij. Ik verwacht niet dat hij van Shell een Orsted (het Deense energieconcern dat bijna volledig omschakelde naar duurzame energie, red.) maakt.’ Al was het maar omdat Orsted in financieel opzicht nog niet erg succesvol is en Shell zeker sinds de coronacrisis de hete adem van zijn aandeelhouders in de nek voelt. Vertrekkend topman Van Beurden heeft beleggers tijdens zijn bewind weinig aandeelhouderswaarde gebracht: de koers is ongeveer net zo hoog als negen jaar geleden, toen Van Beurden begon – met wilde schommelingen tussendoor. Sawans grootste uitdaging wordt het concern bij elkaar houden, denkt Van den Beukel. ‘Nu met de hoge olieprijzen heeft niemand het er meer over, maar een tot twee jaar geleden waren er aandeelhouders die het concern wilden opknippen in een duurzaam en een fossiel bedrijf.’ Dat dit gevaar nog niet is geweken, werd eerder dit jaar duidelijk, toen de New Yorkse activistische belegger Third Point klanten liet weten dat het zijn belang in Shell had uitgebreid en nog steeds uit is op splitsing van het energieconcern. De leiding van Shell verzet zich tegen de plannen van Third Point, maar deze belegger blijft op de langere termijn een uitdaging, aldus Van den Beukel. De Pater zegt dat het voor Milieudefensie nog niet duidelijk is wat de nieuwe topman van plan is en of zijn komst betekent dat het concern sneller zal vergroenen. Ze zegt goede hoop te hebben: ‘Verandering van ceo is het moment om het beleid aan te passen.’ Onder Van Beurden is er volgens haar te weinig gebeurd met de rechterlijke uitspraak om de CO2-uitstoot te verminderen. ‘Shell is onder zijn leiding in hoger beroep gegaan en doorgegaan met het veroorzaken van gevaarlijke klimaatverandering. Ze hadden de uitspraak ook kunnen aangrijpen om echt veranderingen door te voeren.’ Er zijn voorzichtige aanwijzingen dat de nieuwe ceo de koers verlegt naar duurzamer. Hij gaf vorig jaar leiding aan de verkoop van het enorme Texaanse olieveld Permian basin (goed voor 6 procent van de olieproductie van het concern). Volgens The Wall Street Journal is hij ook verantwoordelijk voor het besluit om in Nederland de grootste waterstoffabriek van Europa te bouwen. Deze installatie moet in 2025 operationeel zijn en draaien op elektriciteit van windpark Hollandse Kust Noord, dat gedeeltelijk in handen is van Shell. Ruimte voor groene groei is in elk geval er volop. Van de omgerekend ongeveer 25 miljard euro die het concern dit jaar investeert, gaat momenteel nog geen vijfde deel naar duurzaam.||https://www.volkskrant.nl/nieuws-achtergrond/gaat-de-nieuwe-baas-van-shell-de-energiereus-duurzamer-maken~becda3399/
2022-09-15||De meest waarachtige liefde voor de kunst – de laatste column van Javier Marías||Als er iets is wat ik mis dan is dat vertalen. Het is alweer decennia geleden dat ik daarmee ben gestopt, marginale uitzonderingen daargelaten (een gedicht, een verhaal, de citaten van Engelse en Franse schrijvers in mijn romans), en niets zou me verhinderen de draad weer op te pakken, behalve dan mijn eigen boeken en de nog altijd slechte honorering van dit essentiële werk waarvan het belang nauwelijks kan worden onderschat, niet alleen voor de literatuur maar ook voor het nieuws dat zich aandient, de onzorgvuldige ondertiteling van films en series, de knullige nasynchronisatie van vandaag de dag, de vooruitgang op medisch gebied, het wetenschappelijk onderzoek, de gesprekken tussen machthebbers… Maar waar ik naar verlang is het literair vertalen, dat mij destijds bijna helemaal in beslag nam. Ik heb altijd beweerd dat vertalen zó veel op schrijven lijkt dat het doodvermoeiend is om de twee te combineren. Het ‘enige’ verschil is dat er een oorspronkelijke tekst is waaraan je trouw moet zijn (maar niet slaafs). Aan dat origineel kleven nadelen en voordelen. Een nadeel is dat je nooit heel erg (maar wel behoorlijk) vrij bent, want je moet zo goed mogelijk in je eigen taal weergeven wat Conrad of James, Proust of Flaubert, Bernhard of Rilke in hun taal hebben geschreven. Dat wil zeggen: je mag niet zelf iets verzinnen. In een roman wel, van de eerste tot en met de laatste regel, en dan kan het gebeuren dat je niet weet hoe je verder moet en zou je het liefst een brontekst tot je beschikking hebben die je de weg wijst en altijd dicteert wat je moet schrijven. Net als de partituur in de muziek is de oorspronkelijke tekst steevast aanwezig, ook al hebben zowel vertalers als pianisten een ruime marge in hun keuzes. De dictie, de voorkeur voor een bepaald woord of de afkeer ervan, het tempo, het ritme, de pauzes, dat is allemaal hun verantwoordelijkheid. En ze kunnen een meesterwerk naar de Filistijnen helpen, dat ook. Vaak moet ik met koud zweet én enorm plezier terugdenken aan de maanden of jaren waarin ik de drie moeilijkste teksten van mijn leven vertaalde: The Mirror of the Sea, geschreven in het fantastische maar vreemde Engels van een Pool; Tristram Shandy, een monumentaal werk uit de 18de eeuw dat niet minder labyrintisch is dan de sleetse Ulysses van Joyce; Religio Medici en Hydriotaphia van Sir Thomas Browne, een Engelse geleerde uit de 17de eeuw met even majestueus als subliem als precies proza dat onvoorwaardelijk werd bewonderd door Borges en Bioy Casares. Ik moest me gewonnen geven: ik voelde me niet bij machte om door te gaan. Na een paar maanden bedacht ik dat het jammer was als Spaanstalige lezers geen kennis konden nemen van Brownes werk en vol goede zin begon ik weer en maakte het af. Waarom vond ik het zo belangrijk dat die lezers – en dat zouden er nooit veel zijn – er kennis van konden nemen? Ik weet dat zelf niet eens. Ik vond simpelweg dat dit grote wonder het verdiende om in mijn taal te bestaan, ook al zouden maar een handjevol nieuwsgierigen daarvan genieten en profiteren. Sommige vertalers leven niet van het vertalen; de arme zielen die dat wel doen krijgen slechte, matige en goede teksten voor hun kiezen die ze allemaal in vliegende vaart moeten vertalen. De anderen worden gedreven door een onbaatzuchtig, van nut verstoken plichtsbesef jegens hun landgenoten. Neem de eerste vertaling van Don Quijote, van de hand van Thomas Shelton uit Dublin en verschenen in 1612, slechts zeven jaar na de Spaanse uitgave. Wat moet die man hebben bewogen om zich te wagen aan een dikke en allesbehalve makkelijke roman van een volslagen onbekende Spaanse schrijver? Ik weet het niet, maar het zou kunnen dat de genereuze Shelton de Ieren en ook de Engelsen het plezier niet wilde onthouden dat hij ongetwijfeld beleefde toen hij het boek in het Spaans las. Als de uitdrukking ‘uit liefde voor de kunst’ ooit op zijn plaats was dan is dat wel voor het werk van dit soort vertalers. Een schrijver koestert immers de hoop, hoe ijdel wellicht ook, om veel te verkopen en succes te hebben. De vertaler kan daarnaar fluiten; zo zijn er zelfs nu nog behoorlijk veel uitgeverijen die het bestaan om de naam van de vertaler niet op het omslag te zetten, alsof Ali Smith en Zadie Smith geen hulp nodig hebben. En nu we het toch over de beloning hebben: die is om te huilen. Hoe bestaat het dat een vertaling van Dickens net zo betaald wordt als de vertaling van de zoveelste Amerikaanse prutser? En toch gebeurt dat. Er zijn uitgevers die goudgeld hebben verdiend aan het werk van een vertaler die ze hebben afgepoeierd met een krenterig bedrag per pagina en dat was het dan, terwijl er honderdduizenden exemplaren werden verkocht van een vertaling. Zeker: ook een dochter kan haar moeder uit liefde verzorgen. Maar dat betekent niet dat er geen beloning tegenover haar ontzagwekkende toewijding staat, al was het maar om te voorkomen dat ze van de honger zou sterven omdat ze afziet van een baan om in haar onderhoud te voorzien. In dit opzicht verlang ik niet terug naar mijn vertalersjaren. Met mijn romans is het me veel beter vergaan. Ik heb immens veel geluk gehad en dat heeft weinig te maken met verdienste of talent. En toch, en toch… Ik weet nog met hoeveel voldoening en ontroering ik in mijn eigen taal teksten ‘herschreef’ die ik zelf nooit had kunnen baren. Elke pagina lezen, corrigeren en herlezen en daarbij denken (al dan niet terecht, je kunt je eigen werk nooit goed beoordelen): ja, ja, zo zou Conrad, Sterne of Browne zich in het Spaans hebben uitgedrukt.’||https://www.volkskrant.nl/cultuur-media/de-meest-waarachtige-liefde-voor-de-kunst-de-laatste-column-van-javier-marias~be36346a/
2022-09-15||Veelstemmigheid in een verdwenen Berlijn: Gabriele Tergit haalt de dynamiek van een hele generatie terug★★★★☆||De laatste grote roman van Gabriele Tergit (1894-1982) bevat een alfabetisch namenregister én een inlegvel met tientallen personages, ondergebracht in categorieën als ‘De Joodse families’, ‘De communisten’ en ‘Mensen van de krant’. Dat is geen overbodige luxe. Al in het eerste hoofdstuk, over een keurige Berlijnse theevisite, wemelt het van de namen en het duurt een pagina of tweehonderd voordat je enig idee van hoofd- en bijfiguren krijgt. Maakt dat het boek onleesbaar? Integendeel. Zo was het nu eenmaal doet in veel opzichten denken aan Tergits weergaloze, in 2020 vertaalde Joods-Duitse familiekroniek De Effingers. Ook daarin schetst zij in snelle scènes en scherpe dialogen een tijd, een sociaal milieu; het is een monument voor het verdwenen, vooroorlogse leven van Joden in Berlijn. Zo was het nu eenmaal is nog breder van opzet, de montagetechniek is nog verder doorgevoerd. (Tergit voltooide het manuscript in de jaren zestig, zo’n tien jaar na De Effingers, maar geen uitgever wilde het hebben. De eerste Duitse editie verscheen vorig jaar.) Ook Zo was het nu eenmaal speelt grotendeels in Berlijn, maar niet alleen in Joodse kringen. Het begint in 1898 en loopt tot aan de jaren vijftig van de 20ste eeuw. Ditmaal lijkt het doel niet zozeer om een monument op te richten, maar om een idee te geven van hoe het in Duitsland tot Hitler kon komen – een vraag die Gabriele Tergit haar leven lang is blijven bezighouden. Antisemitisme duikt vanaf de eerste pagina’s op, van zijdelingse opmerkingen in de schouwburg – ‘Joden horen niet in de koninklijke loge’ – tot een officiersvrouw die zich afvraagt of ze geen slecht figuur slaat door haar kind met de Joodse buurjongen te laten spelen. Schrijnend is de verbazing van Joodse personages in de vooroorlogse jaren, hun ontsteltenis als ze weer eens worden weggezet als ‘vreemde elementen’ in de samenleving. Al eeuwen wonen zij in Duitse huizen tussen Duitse meubels en hanteren ze Duitse omgangsvormen. Vaak voelen ze zich meer Duits dan Joods. En dan zouden zij er niet bij mogen horen? Veel meer dan in De Effingers staat Tergit stil bij de rol van de pers in het maatschappelijk gewoel (zij was jarenlang journalist, onder meer bij het Berliner Tageblatt). De Joodse Grete Jacoby, alter ego van de auteur, werkt als een van de eerste vrouwen op een liberale krantenredactie. De berichten over de enorme inflatie en sociale onrust in de jaren dertig doen soms akelig actueel aan. Als de beurzen weer gaan stijgen, verwacht de hoofdredacteur dat ook de onrust vanzelf zal verdwijnen. Quod non. Als Hitler eenmaal aan de macht is, ontstaat een nieuw dilemma: moet je als krant wel of juist geen aandacht besteden aan de nationaal-socialisten? Hoe beschrijf je de onaangename werkelijkheid zonder lezers aan extra propaganda bloot te stellen? Langzaam maar zeker ontpopt Grete zich tot hoofdpersoon. Ze is een observator, houdt zich meestal op de achtergrond (tijdens de theevisite in het eerste hoofdstuk speelt zij als meisje in de kinderkamer), maar is scherp en vooruitstrevend in haar werk – en daarom geliefd en gehaat. Anders dan veel Joodse stadsgenoten sust zij haar gemoed niet met steeds dezelfde sleetse uitspraken: het zal heus wel vrede blijven, de soep wordt nooit zo heet gegeten als ze wordt opgediend, als de hemel valt zijn alle mussen dood. In de jaren dertig vlucht zij met haar man naar Tsjechië en later naar Engeland, terwijl het Berlijn dat zij kent in hoog tempo verdwijnt. Tegelijk behoudt het boek zijn veelstemmigheid. Door de vele vervlochten verhaallijnen, maar ook doordat Grete na de oorlog allerlei kennissen van vroeger opzoekt en aan het woord laat, met in het achterhoofd de eeuwige vraag: wat is hier gebeurd, hoe was dit mogelijk? Zo vernemen we dat de oude postchef van haar Berlijnse krant, die zichzelf een ‘apolitiek persoon’ noemt, na de afzetting van de Joodse hoofdredacteur gewoon is blijven werken. Zonde dat die aardige man weg moest, zegt de postchef tegen Grete, maar zijn opvolger, een nazi, was gelukkig al net zo vriendelijk. We lezen hoe de enthousiaste jonge communist Jürgen naar Moskou verhuist en eindigt in Siberië. En hoe de niet-Joodse Freia na de moord op haar Joodse man wordt opgevangen door een nogal antisemitische zus, die ook midden in de oorlog nog eieren eet uit zilveren dopjes en doet alsof er niets aan de hand is. ‘Om half één klinkt de gong voor het middageten’, zegt haar zus bij aankomst. Freia weet niet hoe snel ze daar weg moet komen. Uiteraard komen lang niet alle personages tot leven. Van sommige vangen we slechts een glimp op, andere verdwijnen vrij onverwachts uit beeld. Maar aan de hand van al die kleine verhalen weet Tergit een heel groot verhaal te vertellen. In haar levendige, reportageachtige stijl haalt ze de dynamiek van een hele generatie terug. Tegen het einde van Zo was het nu eenmaal vertrekt Grete naar New York, waar ze wederom een paar oude Berlijnse bekenden opzoekt. Deze verdrevenen zijn veelal financieel berooid, diep beschadigd door de oorlog, maar ook dankbaar voor wat hun nog rest. In het verwoeste Berlijn komen ze niet graag terug, ook Grete niet. ‘Iedereen die je een hand geeft, zou iemand van onze familie kunnen hebben vermoord’, constateert ze droogjes. Na een lange, emotionele dag kijkt ze op straat omhoog naar de wolkenkrabbers en ziet de toekomst: een klassenloze maatschappij waarin elk raam even groot is, elke verdieping even hoog. Wat een veerkracht, wat een ijdele hoop.||https://www.volkskrant.nl/cultuur-media/veelstemmigheid-in-een-verdwenen-berlijn-gabriele-tergit-haalt-de-dynamiek-van-een-hele-generatie-terug~b38e8473/
2022-09-15||Erling Haaland velde Borussia Dortmund met een wereldgoal in de geest van Cruijff||Het is bijna tijd, woensdag, in de groepswedstrijd van de Champions League tussen Manchester City en Borussia Dortmund, respectievelijk de huidige en de vorige club van Haaland. Dortmund heeft heel veel goed gedaan tegen de club die zo graag een keer de Champions League wil winnen en hoopt met de deze zomer aangetrokken Noor het ontbrekende puzzelstukje te hebben gevonden. Dortmund heeft geconcentreerd verdedigd, Haaland geschaduwd en een tijd met 1-0 voorgestaan. Aan dat kanonschot van John Stones voor 1-1 valt niets te doen. Nou ja, 1-1 is ook een goede uitslag voor de Duitsers. Maar dan slaat Haaland alsnog toe, ruim vijf minuten voor tijd. Na de buitengewone voorzet van João Cancelo, met de buitenkant van de rechtervoet, vanaf de linkerflank, trekt de Noorse schutter op van zijn startplatform. Hij zweeft, vliegt, hij heft zijn been en reikt naar de bal. Op foto’s zie je de verbetenheid op zijn gezicht, het geheven been, de karatetrap. Hij raakt de bal ruim boven de hoofden van tegenstanders en scoort, bij de tweede paal. Zlatan Ibrahimović kon zoiets ook, als het om acrobatiek ging. De verdedigers zijn net niet dichtbij genoeg om de goal af te keuren voor gevaarlijk spel. Het stadion van City, dat de laatste jaren wel wat gewend is qua euforie, reageert ongelovig en barst uit in gejuich. Mensen slaan handen voor hun gezicht of lachen uitzinnig. Wie historisch besef heeft, en dat heeft bijvoorbeeld de door Johan Cruijff geïnspireerde trainer Josep Guardiola van City, denkt meteen aan een goal van Cruijff, in zijn eerste jaar bij Barcelona, seizoen 1973-1974, tegen Atlético Madrid. Bij Cruijff kwam de bal van rechts, en hij scoorde eveneens met rechts, hangend in de lucht, met een soort karatetrap. ‘De onmogelijke goal’, was destijds de bijnaam voor de treffer. Misschien dat Cruijff iets meer acteerde op souplesse, terwijl Haaland ook een forse portie kracht gebruikte voor diens dertiende goal in acht duels bij City.||https://www.volkskrant.nl/sport/erling-haaland-velde-borussia-dortmund-met-een-wereldgoal-in-de-geest-van-cruijff~b0c417cd/
2022-09-15||Het weerbericht voor vrijdag 16 september: herfst||Voordat de astronomische herfst begint, heeft de zomer ons land al verlaten. De komende dagen krijgen we een voorproefje van de herfst, want een stevige noordwestenwind voert koele lucht vanaf de Noordpool aan. Aan zee staat van tijd tot tijd windkracht 7. Door de forse wind is het weerbeeld veranderlijk. Bij nu en dan zonneschijn wordt het met moeite 15 of 16 graden. Met donkere wolken, wind en buien is het beduidend frisser. Voor de buien uit kan de wind even flink uitschieten. Door het onbestendige weertype kunnen zon en regen overdag tegelijkertijd voorkomen en is er gerede kans op een regenboog. De kustprovincies krijgen de meeste wolken en buien. Al komen vrijdag later op de dag in het hele land buien voor, soms met kans op onweer. In het weekend blijft de atmosfeer behoorlijk veranderlijk. Zaterdag hebben we vooral met losse buien te maken. Zondag trekken geclusterde buien in de loop van de dag van noord naar zuid over ons land. Na het weekend nemen de wind en buien geleidelijk af door een naderend hogedrukgebied. De middagtemperatuur zal iets stijgen. Met minder wind kunnen de nachten daarentegen vooral landinwaarts vrij koud worden.||https://www.volkskrant.nl/nieuws-achtergrond/het-weerbericht-voor-vrijdag-16-september-herfst~bfc0a91d/
2022-09-15||Bij Jon Hopkins geef je je met gesloten ogen over aan gelukzalige techno★★★★☆||Een romantische piano meandert wat in de uitverkochte Amare concertzaal in Den Haag. En je zou zomaar kunnen denken dat je in het akoestische warme bad terecht bent gekomen van zo’n neoklassieke jongen. De wellness easy listening van een Enaudi-achtige. Totdat de gitarist brokken statische ruis over al die parelende lieflijkheid flikkert. Maar gek genoeg doet die weerbarstige hardheid niets af aan het bespiegelende effect van de muziek. Producer Jon Hopkins, zowel aan de vleugel als aan de elektronica, gaat vanavond van zacht naar hard en weer terug. En tijdens die reis presenteert hij de overeenkomsten van uitersten. Uitersten die ook weerspiegeld zijn in de carrière van de succesvolle Britse producer met een Grammynominatie op zijn naam. Ooit een veelbelovend concertpianist, besloot een zeventienjarige Hopkins dat de wereld van de klassieke muziek voor hem te formeel was. Hij ontdekte house, ging elektronische muziek maken, en werkte samen met onder andere Brian Eno en Coldplay. In de concertreeks Polarity wil de componist/producer/pianist hardheid en breekbaarheid met elkaar verbinden en daarbij de meditatieve kant van zijn muziek belichten. Die schuilt in de lang aangehouden lijnen van de meegebrachte strijkers in Sun Harmonics, maar ook in het technomonster Emerald Rush. De massieve slepende beat, groeiend uit synthesizerarpeggio’s, heeft niet de steriliteit van veel techno maar is een overdonderende oerkracht die je lichaam meteen herkent: een hartslag die, duizendmaal versterkt, terug je lichaam in beukt. Daarboven zingt elektronica een net hoorbare melodie in een ambient landschap en stromen oceanen van geluid je oor in om bezit te nemen van je lichaam. De hele zaal staat dan op van zijn keurige concertzaalstoeltjes en geeft zich met gesloten ogen over aan gelukzalige intuïtieve techno.||https://www.volkskrant.nl/cultuur-media/bij-jon-hopkins-geef-je-je-met-gesloten-ogen-over-aan-gelukzalige-techno~b76dbee7/
2022-09-15||Jarenlang vond ik geregeld een moot zalm op mijn bord, vaak vanuit Londen behekst door Ottolenghi||Wat ik aan de Wereldgerechten van Knorr allemaal te danken heb, valt nauwelijks op te sommen, maar zeker hoort erbij dat ik nooit meer mag koken. Dankzij de Knorr-dozen is er geen draagvlak voor. Men vindt het ‘zonde’ van de avond. ‘Je mag koken als ik er niet ben, maar dan doe je het niet.’ ‘Toko Bali, tweede prijs.’ Bij de Landsmeer Open, een tennistoernooitje, had ik de finale bereikt, en de tweede prijs bleek een mooie waardebon te zijn van deze culinaire parel aan Landsmeers kroon, die bovendien aan huis bezorgde. ‘Ga jij nog weg, deze week’, informeerde ik slijmslikkend, met één oog door mijn opgerolde waardebon turend, waarmee ik het brommertje uit Landsmeer kon laten komen. Maar uit Landsmeer/kwam die keer/geen brommertje meer. (Poëzie.) Deze column gaat over abrupte eindes. De derde keer dat ik bij Toko Bali bestelde, en ik verend op de ballen van mijn voeten voorbereidingen trof, kaarsjes aan, servet strijken, ouwewijvenjazz op, werd ik opgebeld door de Toko zelve, een meneer die slecht nieuws had, de bestelling ging niet door omdat ik ‘woonachtig was buiten onze bezorgregio.’ ‘Ja maar sahib’, zei ik naar waarheid, ‘uw onvolprezen Toko is hier al twee keer bezorgachtig geweest. Met warm onthaal, kan ik u verzekeren. Alles schoon op, ook de kroepoek.’ Daar schrok hij wel van, dat was dan een vergissing van Wesley geweest, die nu weer naar Tilburg was, voor z’n studie in de econometrie. Aangedaan at ik een zak tomatensoep. Later, toen Jet thuis was, zei ze dat ik gewoon door moest bestellen alsof mijn neus bloedde. Maar dat durfde ik echt niet, overmorgen zeker diezelfde kerel aan de telefoon, ‘ja maar sahib, ik kon toch niet weten of de regiogrens verplaatst was’, etc, etc. ‘Gewoon niet opnemen.’ Zoveel slechtheid, vrienden, in de wereld, naast je op de bank. Het brengt me op mijn onderwerp van vandaag, dat ik ineens nooit meer zalm krijg. Jarenlang vond ik geregeld een moot zalm op mijn bord, vaak vanuit Londen behekst door Ottolenghi, soms uit elkaar geplukt in moeilijk weg te leggen pasta’s, tot ik er dus met een schok achter kwam dat zalm al enige maanden van het tableau was geschrapt. ‘Kweekzalm’, luidde de toelichting, ‘is plofzalm.’ Punt. Nou ja, wie kookt, bepaalt. Een Snickers op straat, meer heb ik niet te spartelen. Eigenlijk ben ik mijn opa, die ook nooit kookte. Ertussen zit Knorr, die samen met mijn vader de zondagse spaghetti bereidde, en nu heb je mij, the return of opa, opa 2.0, die net als vintage-opa nauwelijks nog doorheeft dat zijn eten gekookt wordt. Mijn opa zag oma wel iedere dag rond vijven vertrekken naar een ander kamertje (de keuken), maar dat lieerde hij niet aan wat er klokke zes op zijn bord lag. ‘Niet weer die grap over je opa die zei dat het gas had gekookt.’ ‘Je bedoelt toen we hem vroegen of oma lekker gekookt had?’ ‘Heb je al eens gebruikt, ja.’ ‘Dat hij zei dat het gas had gekookt?’ ‘Ja.’ ‘En niet oma?’ Stilte. ‘Die grap?’ ‘Die ja.’ Weet u, vroeger at ik nooit druiven, alleen bovenop slagroomtaart, of in wijn, voor de pitamientjes. Maar sinds ik met Big Brother ben, zet ik iedere dag een halve bak druiven weg. Tot kotsens toe eet ik druiven. Mag pas naar bed als al mijn druiven op zijn. Maar ik voorzie een harde cut. Ik stond er gisteren namelijk naast, toen iemand tegen eet-Poetin beweerde dat druiven, qua pesticiden en glansmiddelen, een soort plofvruchten zijn.||https://www.volkskrant.nl/mensen/jarenlang-vond-ik-geregeld-een-moot-zalm-op-mijn-bord-vaak-vanuit-londen-behekst-door-ottolenghi~b3dd74db/
2022-09-15||Republikeinse gouverneurs sturen migranten door naar Democratische staten||Texas baarde donderdag eveneens opzien door een groep migranten, die met twee bussen naar Washington was overgebracht, te ‘dumpen’ bij de officiële residentie van vicepresident Kamala Harris. Florida, Arizona en Texas hebben in de afgelopen maanden nu zo’n tienduizend migranten gestuurd naar staten en steden die bestuurd worden door Democraten. De boodschap van hun drie Republikeinse gouverneurs aan onder andere New York, Chicago en Washington is duidelijk: als jullie zo begaan zijn met migranten, vang ze dan maar zelf op. De bewoners van het beroemde Martha’s Vineyard, een eilandje waar veel rijke Amerikanen hun zomervakantie doorbrengen, waren woensdag met stomheid geslagen toen de twee chartervluchten op de lokale luchthaven aankwamen. Florida had de autoriteiten niet ingelicht over hun komst. De groep van ongeveer vijftig personen, voornamelijk uit Venezuela, werd in allerijl opgevangen in een buurtcentrum en een kerk. Volgens de Republikeinse gouverneur van Florida Ron DeSantis, een mogelijke presidentskandidaat, moeten staten als Massachusetts die zich hebben uitgeroepen tot ‘veilig toevluchtsoord’ voor migranten maar de last dragen van de opvang. Sinds Joe Bidens aantreden is het aantal migranten dat aanklopt bij de grens om asiel aan te vragen of illegaal de grens oversteekt, fors gestegen. Dit heeft gezorgd voor een crisissituatie aan de grens, vooral in Texas. ‘Staten als Massachusetts, New York en Californië zullen beter zorgen voor de opvang van deze personen’, liet DeSantis via zijn woordvoerder weten. ‘Zij hebben ze in ons land uitgenodigd door illegale immigratie te stimuleren met hun aanwijzing als ‘sanctuary state’ en door steun te verlenen aan het opengrenzenbeleid van de regering-Biden.’ DeSantis geeft met zijn omstreden actie nu gevolg aan dreigementen van de afgelopen maanden, dat hij Democratische staten zal opzadelen met de opvang van migranten. Net als de Republikeinse gouverneurs van Texas en Arizona hekelt hij voortdurend het in zijn ogen slappe en falende beleid van president Biden tegen illegale immigratie. Migranten die in de VS een bestaan willen opbouwen, hoopten na het vertrek van president Donald Trump een grotere kans te maken om legaal of illegaal de grens over te kunnen. Dit leidde tot een forse toename van het aantal aanhoudingen bij de grens. Medio vorig jaar ging het maandelijks om zo’n 200 duizend aanhoudingen, het hoogste aantal in twintig jaar. Het aantal aanhoudingen zal dit begrotingsjaar, dat in oktober eindigt, boven de twee miljoen uitkomen. Het gaat hier ook om personen die meerdere keren illegaal de grens zijn overgestoken. Een deel van de migranten wordt toegelaten en mag in de VS de asielprocedure afwachten. Sinds Biden aantrad, werden meer dan een miljoen asielzoekers tijdelijk toegelaten. Zij zijn ondergebracht in onder andere hotels, opvangcentra of bij familie. De migranten die nu verblijven in het plaatsje Edgartown op Martha’s Vineyard, waar onder andere de Obama’s een miljoenenhuis hebben, hadden geen idee waar ze terecht waren gekomen. De groep had voor vertrek te horen gekregen dat ze een woning en een baan zouden krijgen in hun nieuwe woonplaats. Na aankomst werden ze opgevangen door vrijwilligers die direct voor eten en kleding zorgden. Dylan Fernandes, die Martha’s Vineyard vertegenwoordigt in het staatsparlement, hekelde de actie van DeSantis. ‘De gouverneur van een van de grootste staten van het land besteedt zijn tijd aan het bedenken van een geheim plan om mensen − kinderen, gezinnen − op te pakken en weg te vliegen’, twitterde Fernandes. ‘Alleen maar om politieke punten te scoren.’ Ook het Witte Huis verwijt de Republikeinse gouverneurs zich bezig te houden met goedkope, politieke stunts. De burgemeesters van steden als New York en Washington DC, die om federale hulp hebben gevraagd bij de opvang van de migranten, zijn woest. ‘Hij is een anti-Amerikaanse gouverneur die echt ingaat tegen alles waar we voor staan’, aldus burgemeester Eric Adams van New York over de Texaanse gouverneur Greg Abbott, die zo’n tweeduizend migranten ‘dumpte’ in de stad New York. Adams: ‘We moeten ervoor zorgen dat hij wordt weggestemd.’ DeSantis zegt dat hij het Witte Huis met gelijke munt terugbetaalt. Volgens hem zijn er sinds vorig jaar met tientallen vliegtuigen migranten uit de grensstreek overgebracht naar Florida door de federale overheid. ‘Ik zal ze naar Delaware sturen met bussen’, dreigde de gouverneur toen, doelend op de thuisstaat van Biden. ‘Als hij de grens niet wil beveiligen, dan moet hij alle migranten maar zelf opvangen.’ Later waarschuwde hij ook Martha's Vineyard dat ze migranten kunnen verwachten uit Florida. DeSantis heeft nu een potje van 12 miljoen dollar tot zijn beschikking om de migranten met bussen en vliegtuigen zo snel mogelijk weg te krijgen uit zijn staat. Zijn Republikeinse collega Abbott heeft sinds april zo’n tienduizend migranten met bussen weggebracht. De meeste, zo’n achtduizend, kwamen in Washington DC terecht. ‘Wij sturen ze naar de hoofdstad zodat de regering-Biden kan zorgen voor deze mensen, van wie wordt toegestaan dat ze onze grens oversteken’, aldus Abbott.||https://www.volkskrant.nl/nieuws-achtergrond/republikeinse-gouverneurs-sturen-migranten-door-naar-democratische-staten~b41529fd/
2022-09-15||‘Geweldig dat A. Alberts nu ook een jong publiek aanspreekt’||‘Technisch kan dat niet omdat onze boekhandel niet is geautomatiseerd, we hebben geen voorraadsysteem, wij werken handmatig.’ ‘Als iemand een boek koopt, slaan wij het bedrag aan op de kassa. We scannen niets. We hebben zogenoemde omloopkaartjes, daar staan de prijs en de titel op. Om de zoveel dagen lopen we de omloopkaartjes na en kijken we wat we bij moeten bestellen. Fingerspitzengefühl speelt daarbij ook een rol. ‘Mijn ervaring is dat door de handeling van het ‘kaartjes lopen’ alle collega’s, en dus niet alleen degene die verantwoordelijk is voor de bestellingen, goed op de hoogte zijn van de collectie.’ ‘Ik denk Het lied van ooievaar en dromedaris van Anjet Daanje. Daar is veel vraag naar, het is goed besproken en de roman past bij ons publiek.’ ‘De bomen van A. Alberts. Een heruitgave door uitgeverij Das Mag, het boek bereikt door hen een nieuw, vaak jong publiek. Opvallend omdat het uit 1953 is en Alberts een heel andere stijl heeft dan veel jonge hedendaagse schrijvers. Zo komt er weinig ‘ik’ in voor en is er weinig introspectie. Je maakt sprongen in de tijd die volledig natuurlijk blijken. Waanzinnig goed geschreven en geweldig dat het nu weer een nieuwe generatie aanspreekt.’ ‘De laatste witte man. Mohsin Hamid heeft een schitterend oeuvre. Hij schrijft precies en met aandacht over grote thema’s. Zijn kracht is dat hij weinig ruimte nodig heeft om veel te zeggen, zijn boeken zijn relatief dun. Hij blijft dicht bij zijn personages en weet tegelijkertijd universele thema’s te benoemen. Het begin doet denken aan De gedaanteverwisseling van Kafka. De hoofdpersoon wordt wakker en blijkt zwart te zijn in plaats van wit. Een indrukwekkend en geëngageerd boek.’ 1. A. Alberts: De bomen; Das Mag2. David J. Chalmers: Reality+; Allen Lane3. Anjet Daanje: Het lied van ooievaar en dromedaris; Passage4. Babeth Fonchie Fotchind: Plooi; De Geus5. Kester Freriks & Martijn Storms: Grensverkenningen; Athenaeum-Polak & Van Gennep6. Jean Giono: The Man Who Planted Trees; Vintage Earth7. Bessel van der Kolk: The Body Keeps the Score; Penguin8. Carl Seelig: Wandelingen met Walser; Koppernik9. Amia Srinivasan: The Right to Sex; Bloomsbury10. Ellen de Bruijn (tekeningen): Utrecht; Achter de Dom||https://www.volkskrant.nl/cultuur-media/geweldig-dat-a-alberts-nu-ook-een-jong-publiek-aanspreekt~baf06110/
2022-09-15||Blockchain Ethereum weet energieslurpend proces met 99 procent te verminderen||Ethereum is na Bitcoin de grootst blockchain ter wereld. Een blockchain is een lange, en in principe onvervalsbare keten van informatieblokken. De bekendste manier om transacties op te slaan in zo’n digitaal kasboek is door computers uit het netwerk voortdurend tegen elkaar te laten strijden om als eerste een wiskundig probleem op te lossen (‘proof of work’). Achterliggend werkt zo een consensusmechanisme waarbij veel computers het los van elkaar eens moeten zijn dat een transactie waarachtig is. Een belangrijk punt van kritiek is dat dit proces energie vreet. Alleen al Bitcoin zou zo jaarlijks evenveel stroom verbruiken als heel Zweden. Van dat procedé stapte Ethereum af. Het werkt na de upgrade, waar jaren werk aan is voorafgegaan, met een ander principe: ‘proof of stake’. Daarbij worden partijen die de transacties moeten verifiëren gekozen op basis van de hoeveelheid geld die ze vastzetten in de vorm van cryptomunt ether. Om mee te kunnen doen, moeten ze omgerekend zo’n 50 duizend euro op tafel leggen. Ze kunnen hun inleg verliezen als blijkt dat ze knoeien met de data. Voor hun moeite zouden ze een rendement kunnen halen tussen de 6 en 15 procent. De energiebezuiniging zit in het ontbreken van de grootschalige competitie die ‘proof of work’ kenmerkt. Ethereum mag nu wel energiezuiniger zijn, maar grootschalige transacties kan de blockchain nog steeds niet verwerken. Die zijn tot op heden beperkt tot 15 per seconde. Vergelijk dat met betaalnetwerk Visa, dat in diezelfde tijdsspanne gemiddeld 1.700 transacties verwerkt. Vitalik Butering, medeoprichter van Ethereum, maakt zich sterk dat het netwerk op termijn richting honderdduizend transacties per seconde kan gaan. Kritiek op de overgang is er ook. Het werken met minder, en grotere partijen voor het verifiëren van de transacties zou ingaan tegen het hele idee van decentralisatie dat de blockchain zo populair heeft gemaakt, en het makkelijker maken voor overheden om zich te moeien met dit betalingsverkeer.||https://www.volkskrant.nl/economie/blockchain-ethereum-weet-energieslurpend-proces-met-99-procent-te-verminderen~b7b423d4/
2022-09-15||Peter Zantingh brengt heel secuur een gevoel over in zijn roman over ouderschap en klimaat ★★★★☆||Naast vlieg- en vleesschaamte weleens last gehad van baarschaamte? Het is zo’n term die rondzingt, met name onder hoogopgeleide dertigers in de Randstad die – kennelijk met het schaamrood op de kaken – aan de voortplanting beginnen terwijl ze weten dat het krijgen van een baby extreem milieubelastend is. Met elk kind dat niet geboren wordt besparen we in het Westen 58 ton CO2 per jaar, becijferde de Volkskrant ooit. Dat betekent dat als je altijd in een dikke auto rondrijdt, verre vliegreizen maakt en elke dag biefstuk eet, je het milieu alsnog minder belast dan wanneer je als bakfietsende veganist twee kinderen op de wereld zet. Daarnaast: wat voor toekomst heeft je kind eigenlijk, in een wereld die alras op de ondergang afdendert? Het is de kwestie die Peter Zantingh (1983) opwerpt in zijn vierde roman Tussentijds. Een vader zit met zijn peuterzoontje in de trein, op weg naar de moeder. Het is juli en de wereld wordt geteisterd door overstromingen, bosbranden en hittegolven – het doet dystopisch aan maar in feite beschrijft Zantingh de situatie zoals die nu is, met ‘elke zomer zijn eigen rampencocktail’. Wanhopig ziet de vader hoe waarschuwing na waarschuwing over het klimaat wordt genegeerd tot er geen uitweg meer is. ‘Uitwijken was altijd mogelijk geweest, en dan de vlucht vooruit, richting een hagelwitte boog onbeschreven tijd. Nu niet meer. De weg hield op. De toekomst trapte op de rem en kwam nijdig achteruit gereden.’ Als hij het zo somber inziet, waarom dan toch dat zoontje gemaakt? ‘Er was een zondvloed op komst en wij hadden nieuw leven het water op geduwd.’ Op zoek naar een antwoord blikt de vader terug. Op de ontmoeting met zijn vriendin, op hun liefde, de twijfels, op dat wat het hoofd zegt en dat wat het hart ingeeft. Zantingh heeft het slim aangepakt. Met een verrassende constructie zet hij trein én lezer op twee sporen. De uitkomst van de kinderkwestie blijft daardoor lang ongewis – en dus ook intrigerend. Er meer over zeggen is zonde. Zantingh liet in eerder werk al zien heel secuur gevoel te kunnen overbrengen, zoals in Na Mattias (2018), over rouw na de dood van een jonge jongen. Geen bombastisch drama, maar een bescheiden exploratie van verdriet en eenzaamheid. Ook over het vaderschap schrijft hij ingetogen en mild melancholisch. Elke ouder zal het herkennen, hoe de wereld ineens ietsje anders is na de geboorte van je kind. Zantingh, fijnzinnig: ‘Een complete stad, tien centimeter verplaatst.’ En over de weemoed die hem overvalt als hij beseft dat zijn zoontje gegroeid is, zonder dat hij dat bewust heeft gemerkt: ‘Ik wil terug, naar hem, naar dat moment. Weg, hij is al weg. Uit de dagen geschud. Er hangt al een nieuwere versie tegen me aan. Maar dan, als het wel kon? Wat zou ik ermee doen? Ik zou het weer verkwisten, zoals die eerste keer. Laat het me opnieuw doen en ik zal weer elke seconde een seconde verliezen.’ Aan vrijwel alle zinnen van Zantingh zie je dat hij gewikt en gewogen heeft, zoekend naar de juiste woorden die zo precies mogelijk uitdrukken wat hij bedoelt. Het levert proza met veel zeggingskracht op; dit is geen schrijver die zomaar een eind wegzwatelt – een roman van Zantingh telt bijna nooit meer dan tweehonderd pagina’s. Aan de andere kant leidt dat overdenken soms tot uitdrukkingen waaruit de souplesse is verdwenen. Een kind verwekken heet dan ‘iets in gang zetten met een levensverwachting die zich uitstrekt tot ver voorbij alle voorspellingen’ en is ‘de logische volgende stap als we ons leven bleven uitrollen langs de heteronormatieve meetlat’. Romantisch, hoor. Het scheelt dat de vader ambtenaar is, bij wie zulk formeel taalgebruik toch wel past. Tussentijds onderzoekt een hedendaags vraagstuk maar is niet alleen een roman over klimaat, of over ouderschap. Het is ook meer dan een simpele combinatie van die twee thema’s. Uiteindelijk gaat deze roman over de manier waarop mensen keuzes maken en de redenen waarom we dingen wel of niet doen. Of we ons daarover moeten schamen laat Zantingh aan de lezer.||https://www.volkskrant.nl/cultuur-media/peter-zantingh-brengt-heel-secuur-een-gevoel-over-in-zijn-roman-over-ouderschap-en-klimaat~ba6804e3/
2022-09-15||De magische touch van Federer zal nog decennia school maken in de tennissport||Een fotomontage van twee beelden. Links: een danseres in een dramatische scène, het rechterbeen gestrekt, het linkerbeen hoog en elegant achter haar rug gedraaid, beide armen als sierlijke vleugels gestrekt. Rechts: Roger Federer na een voluit geslagen backhand, in een nagenoeg identieke houding. Het tweeluik leidt op internet tot verwarring. Een sportvedette vergelijken met een dier is gangbaar: jachtluipaard (Usain Bolt), slang (Kobe Bryant), stier (Rafael Nadal), olifantje (Marco Pantani), pitbull (Edgar Davids). Maar met een vrouw? In tutu? Kan dat werkelijk als compliment zijn bedoeld? De kans is groot dat de onbekende maker een hommage heeft willen brengen aan de 41-jarige Zwitser, die donderdag onverwacht zijn afscheid aankondigde na een lange periode van blessureleed en meerdere operaties aan zijn versleten knieën. De ballerina is het klassieke toonbeeld van elegantie, een schoonheidsideaal voor de ontwikkelde mens. Zo mooi is Roger dus ook, lijkt de boodschap. De originaliteit zit in de vorm van het eerbetoon, niet in de constatering. De stijl van Federer (41) is zo vaak geroemd dat hij er zelf zonder schroom over sprak, alsof het om een vaststaand feit ging. ‘Het is altijd wat mensen het eerste zien’, zei hij vijftien jaar geleden tijdens Wimbledon. Bij Boris Becker viel zijn krachtige lijf als eerste op, bij John McEnroe sprong het balgevoel in het oog, bij Nadal zijn onverzettelijkheid. ‘Als je mij ziet spelen, dan zie je een mooie speler. En dat is cool.’ Het is genetisch geluk, wist Federer. Want hoe treffend de gelijkenis tussen hem en de ballerina ook is, er is een belangrijk verschil. Haar bewegingen komen voort uit oneindig lang oefenen voor een spiegel. Ze zijn het resultaat van de strenge esthetiek binnen het klassieke ballet. Ze heeft haar lichaam getraind met een duidelijk doel: fraaie bewegingen tonen uit het repertoire van haar kunst. Federers doel was minder hoogstaand. Hij trachtte, simpel gezegd, tennisballen buiten het bereik van zijn tegenstanders te slaan. Zijn ledematen en spieren zette hij in om snel en efficiënt wedstrijden te winnen. Zijn stijl was een gelukkige bijvangst. De biomechanische optelsom van zijn gewrichten en spieren, van pezen en kraakbeen, bleek om ondoorgrondelijke redenen oogstrelend. Een spiegel is er nooit aan te pas gekomen. Federer maakte volgens de Amerikaanse auteur David Foster Wallace een onuitwisbare indruk, zeker als hij op Wimbledon volgens voorschrift geheel in witte kleding speelde. Het was alsof hij zweefde over het gras, gewichtloos en ongevoelig voor de wetten van de zwaartekracht. ‘Een schepsel met een lichaam van vlees en, op de een of andere manier, licht’, schreef Wallace en in zijn invloedrijke artikel ‘Federer as Religious Experience’ in The New York Times. Die indruk is belangrijker dan ooit. Niet langer kan Federer vertrouwen op cijfers als het gaat op zijn prominente plek in de sportgeschiedenis. Rafael Nadal heeft meer grandslamtitels gewonnen: 22 tegen zijn 20. Novak Djokovic heeft langer op de eerste plek van de wereldranglijst gestaan en meer prijzengeld verdiend. Voor cijferfetisjisten is het pleit daarmee beslecht: Federer gaat niet de boeken in als de beste speler. Titels en records bepalen in hun gedachtegang immers wie de succesvolste tennisser is. Maar is dat niet te simpel? De beste sporters, the greatest of all time, zijn meer dan een optelsom van prijzen en records. Andere factoren wegen zwaar: hoeveel invloed heeft de kampioen gehad, hoe grensverleggend hij is geweest, hoeveel opwinding heeft hij veroorzaakt. Denk aan Muhammad Ali in het boksen, Michael Jordan in basketbal, Maradona in voetbal. Als dat de criteria zijn, heeft Federer (41) weinig te vrezen van de jongere Nadal (36) of Djokovic (35), hoe bewonderenswaardig en karakteristiek hun speelstijlen ook zijn, en hoeveel ze na zijn afscheid ook winnen. Zij zijn hem veel meer verschuldigd dan omgekeerd. Zij hebben geprofiteerd van het voorbeeld dat Federer is geweest, de wijze waarop hij het tennis de afgelopen twintig jaar heeft vormgegeven. Niet met woorden, plannen of beleid, maar door zijn spel en gedrag, zijn begaafdheid en beschaafdheid. Zo heeft Federer de jacht op zijn records in hoge mate aan zichzelf te danken. Hij heeft laten zien dat toptennis geen young man’s game is, maar een spel voor volwassen mannen; gezinshoofden met uitdunnend haar zelfs. Tijdens zijn loopbaan is de gemiddelde leeftijd in de top-100 gestaag gestegen: van 25 tot 28 jaar. De gemiddelde leeftijd in de top-10 lag enige tijd zelfs boven de 30 jaar. Federer heeft zijn directe rivalen (en andere tennissers) getoond dat ze langer meekunnen dan lang voor mogelijk werd gehouden, door zich te omringen met een flinke entourage: een of twee coaches, een manager, een hitting partner, een fysiotherapeut, een conditietrainer, zelfs kindermeisjes. Hij heeft ze laten zien hoe gezond te blijven, hoe life on the road prima is vol te houden met privéjets en luxe onderkomens. Dat soort investeringen lonen voor de multimiljonairs die het leeuwendeel van de honoraria in tennis verdelen. In 20 jaar tijd is het prijzengeld grofweg vervijfvoudigd. Federer is ook bepalend geweest in een belangrijke cultuuromslag. Het idee van topsport als een vorm van oorlog spreekt hem niet aan. Psychologische spelletjes, intimidatie en andere trucs behoorden tot het vaste arsenaal van spelers als John McEnroe, Andre Agassi en Boris Becker. Maar hij heeft laten zien dat machogedrag iets onbeholpens en aanstellerigs heeft. Het is mogelijk om vriendelijk en ongenaakbaar te zijn. Respect voor de tegenstanders hoeft de winstkansen niet te schaden. ‘Ik zou graag een hekel aan je hebben, maar je bent echt aardig’, zei tennisser Andy Roddick in 2005 nadat hij de finale van Wimbledon had verloren van Federer. Die inschatting wordt gedeeld door de tennisfans. De meesten voelen zich aangetrokken tot spelers die zich houden aan de etiquetteregels die op Wimbledon het sterkst worden uitgedragen: beleefdheid, bescheidenheid, properheid, welsprekendheid. Federer bezat al die eigenschappen. Ze hebben ertoe bijgedragen dat hij negentien maal op rij is verkozen tot de populairste speler in de jaarverkiezing van de ATP, de spelersvakbond. Van zijn eerste zege in Londen, in 2003, tot afgelopen jaar. Zijn gedrag heeft de toon gezet: veel andere spelers hebben, wellicht onbewust, zijn voorbeeld gevolgd. Ook Nadal en Djokovic (in weerwil van diens vurige aard). Zelfs oud-kampioenen zijn gevallen voor de charme van Federer, die de uitstraling van het tennis heeft versterkt door banden aan te halen met topspelers die soms al jaren uit de sport waren verdwenen. Federer staat op goede voet met bijna alle grote spelers van de afgelopen 50 jaar: van Pete Sampras tot Stefan Edberg, van Björn Borg tot Rod Laver. Hij behandelt ze met eerbied en zij belonen hem met hun bewondering. Dat is niet verwonderlijk: Dankzij zijn prestaties worden hun successen met terugwerkende kracht indrukwekkender. Want hoe aardig en voorkomend Federer ook is, de sleutel tot zijn invloed lag uiteindelijk in de schoonheid van zijn spel. Hij leek tennis te spelen zoals het is bedoeld. Zijn spel was tijdloos en modern, het oogde vanzelfsprekend en virtuoos, het blijft lesmateriaal voor recreanten en kampioenen, zowel nastrevenswaardig als buiten bereik. De variatie in zijn speelstijl gaf ook reliëf aan zijn karakter, dat zo uitgebalanceerd is dat sommigen hem saai vinden. Federer zou, zo lijkt het, in elk tijdperk een uitblinker zijn geweest, ook ruim honderd jaar geleden in lange broek en met houten racket, toen trainen voor wedstrijden onder Engelse landheren nog als hoogst onsportief werd beschouwd. Zijn spel oogde zo natuurlijk dat hij zich geregeld moet verdedigen tegen de indruk dat het hem komt aanwaaien. ‘Ik speel ter voorbereiding alleen wat met de kinderen’, grapte Federer eens na zijn zoveelste zege zonder zichtbaar zweet. De Zuid-Afrikaanse schrijver en Nobelprijswinnaar J.M. Coetzee beschreef wat hij voelde als hij naar Federer keek: ‘Je begint met gevoelens van afgunst. Die veranderen in bewondering. Maar dan eindig je zonder afgunst of bewondering, maar opgetogen over de openbaring wat een mens kan – een mens zoals jezelf. Het is zowel menselijk als meer dan menselijk: het is het menselijk ideaal zichtbaar gemaakt.’ Hoe onnavolgbaar Federer ook was, zijn sport heeft geprofiteerd van zijn voorbeeld. Hij kwam op toen tennis voorgoed overgenomen leek door wat in Engels de power-baseline game heet: een tamelijk saaie spelvorm met vooral veel snoeiharde slagen vanuit het achterveld. Die strategie werd mogelijk dankzij lichte rackets en grote racketbladen, waarmee ballen makkelijk veel topspin meekrijgen. Daardoor vliegen ze niet uit het veld, maar duiken ze binnen de lijnen. Volgens David Foster Wallace leek dat speltype rond de eeuwwisseling het ‘evolutionaire eindpunt’ van tennis. Federer beheerste dat type: hij kon een bal een haast gewelddadige snelheid meegeven. Maar hij heeft laten zien dat finesse en subtiliteit nog steeds een hoofdrol kunnen vertolken. Het zachte dropshot, de effectvolle backhands, de gehoekte volleys: het zijn belangrijke wapens gebleven en hebben de sport als schouwspel blijvend boeiender gemaakt. Ook Nadal en Djokovic hebben zich die lessen eigen gemaakt en er hun eigen indrukwekkende draai aangegeven, maar hun strijdwijze zal niet snel vergeleken worden met het fluiten van Mozart tijdens een hardrockconcert van Metallica. Dat deed Foster Wallace wel met Federer in zijn boek String Theory. Het lukt de Zwitser om twee onverenigbare stijlen samen te laten vloeien, schreef hij. ‘Federer is tegelijkertijd Mozart en Metallica en de harmonie is op de een of andere manier verrukkelijk.’||https://www.volkskrant.nl/sport/de-magische-touch-van-federer-zal-nog-decennia-school-maken-in-de-tennissport~b98b51abe/
2022-09-15||Nederland was de Italiaanse pop vergeten. Maar met een nieuwe generatie zangers komt daar verandering in ||Het Italiaanse lied, of zoals ze het in het thuisland veel mooier zeggen: la canzone Italiana, leidt in Nederland een wat armetierig bestaan in de bermen van de popmuziek. We kennen Umberto Tozzi, met zijn sensuele vulkaaneruptie Ti amo uit 1977. De naam Eros Ramazzotti, de inmiddels 58-jarige popster van wie vrijdag een nieuw album verschijnt, komt ons nog bekend voor, net als zijn lofzang op het Italiaanse lied zelf: Se bastasse una canzone (‘Als een lied zou volstaan’), uit 1990. En ja: we horen Zucchero op de afspeellijst van de pizzeria. Net als de vorig jaar overleden Raffaella Carrà, in Italië een zingende godheid, maar bij ons een eendagsvlieg met A far l’amore comincia tu: een nummer dat heel Nederland midden jaren zeventig dapper probeerde mee te spreekzingen (met teleurstellend resultaat). Maar verder? Er zijn generaties aan trefzekere Italiaanse artiesten aan ons voorbijgevlogen: vocalisten die in eigen land en de buurlanden miljoenenhits scoorden. Wij hoorden ze niet of nauwelijks. Hoe zit dat? Waar komt die onderwaardering voor de canzone vandaan? En gloort er misschien hoop? Het antwoord is gelukkig ja, en daarom presenteren wij hier een bloeiende bloementuin van nieuwe Italiaanse pop. Het werd tijd. Eerst nog antwoord op een andere prangende vraag: is het Italiaanse lied een genre? Eigenlijk niet, maar toch ook weer wel. De canzone heeft een diepe culturele geschiedenis: ze is geworteld in de klassieke vocale muziek, de opera met andere woorden, ook al een Italiaanse uitvinding. Al eeuwen geleden wisten Italianen dat een bezwaard gemoed verlicht kan worden als de emoties op volle longkracht van een podium worden geblazen. Door de tijd heen waaierden de aria’s uit naar de populaire cultuur, waaronder het beroemde Napolitaanse lied. Aan het begin van de 19de eeuw zongen de inwoners van de havenstad al te pas en te onpas (in Napolitaanse spelling)Te voglio bene assaie, het zelfs in het Nederlands nog bloedstollend romantisch klinkende ‘Ik hou heel erg veel van je’. Het staat bekend als het vroegste Napolitaanse lied en met een beetje goede wil als een van de eerste singer-songwriterssongs, geschreven door de muzikale dichter Raffaele Sacco in 1839 (op muziek van de grote Gaetano Donizetti). Het Napolitaanse lied werd mede opgetrokken uit de volksmuziek, een tweede levensader voor de moderne canzone. De zangkunst van de gewone Italiaan leverde Europa nog een muzikaal monument op, en wel een van de hardnekkigste protestliederen uit de geschiedenis. Het weergaloze Bella ciao (‘Dag schoonheid’) werd aan het einde van de 19de eeuw vooral gezongen door vrouwen in de landbouwgebieden van noordelijk Italië, uit protest tegen onmenselijke arbeidsomstandigheden. Het werd daarna het belangrijkste strijdlied tegen het Italiaanse fascisme en wordt nog altijd wereldwijd ingezet als vocaal wapen bij demonstraties: een aanklacht tegen machthebbers die hun volk verpletteren. Gooi nu al deze muzikale voorgeschiedenissen in een gehaktmolen en wat komt daar dan uit? Het Italiaanse lied. En al werd de canzone vanaf de jaren vijftig en zestig beïnvloed door vele mondiale muziekstijlen, van rock tot disco: het Italiaanse lied blijft uit duizenden herkenbaar – en niet alleen vanwege de taal. Want het wordt nog altijd gezongen met dat opgevoerde volume, vol van theatraal hartzeer maar ook rijk aan poëtische levensbeschouwingen. De refreinen zijn kristalhelder en laagdrempelig melodieus en dus al mee te zingen terwijl je er voor het eerst naar luistert. En je hoort er ook nog steeds die merkwaardige mengeling in van klassieke vocale kunst, van protestsong en levenslied. De canzone kreeg eeuwigheidswaarde dankzij het Festival Della Canzone Italiana, oftewel het festival van San Remo, de oudste liedjescompetitie op aarde. Het Italiaanse lied werd daar vanaf 1953 bijgevijld en afgetimmerd en voorzien van bloedmooie teksten van de grootste schrijvers, waaronder dichters als Pier Paolo Pasolini. Een volgende mijlpaal: Domenico Modugno’s Nel blu dipinto di blu, in de volksmond beter bekend als Volare, won San Remo in 1958, kreeg wereldwijde faam (met vertolkers van Frank Sinatra tot André Hazes) en wordt in Italië om die reden beschouwd als het startschot voor de Italiaanse pop. Die bloeide op in de jaren tachtig en bracht ons fijnzinnige muziek van Matia Bazar (Ti sento), Eros Ramazzotti (Più bella cosa) en natuurlijk het zingende krachtmens Laura Pausini. Haar steeds driftiger aanzwellende La solitudine uit 1993 werd ook een hit in Nederland: hoe kon het ook anders. Maar er gebeurde in Nederland nog iets met La solitudine. Het werd gekaapt en omgezet naar covers. Paul de Leeuw kwam al in 1993 met een eigen versie: Ik wil niet dat je liegt. En na hem was het hek van de dam: Guus Meeuwis zong Dat komt door jou, een vrije versie van Jovanotti’s A te, en Marco Borsato vergreep zich aan zo’n beetje elk Italiaans lied dat hem ter ore kwam. Het Italiaanse lied werd, kortom, geplunderd. Omdat we het in onze hitparades toch wel moeilijk vonden iets te begrijpen van al dat Italiaans, net als trouwens van het Spaans. In Nederland luisteren we bij voorkeur naar Engelse en Nederlandstalige muziek, Duits en Frans worden getolereerd. Maar intussen verdrukten al die Nederlandse covers de afgelopen decennia het originele Italiaanse liedwerk. Mede om die reden keek de Nederlandse televisiekijker dit jaar met enige verbazing naar het Eurovisie Songfestival, dat in Turijn mede werd gepresenteerd door Laura Pausini, de dvia van wie hier vrijwel iedereen dacht: wie is die vrouw ook alweer? Op hetzelfde liedjesspektakel gebeurde de laatste jaren ook iets moois, want de Nederlandse herwaardering van de Italiaanse pop werd er in gang gezet. In de eerste plaats door de rockband Måneskin, winnaar van het festival van 2021. De Romeinse band werd na de winst een van de grootste Songfestivalacts aller tijden, en kon – eindelijk ook in Nederland – aantreden op de grootste podia, waaronder het hoofdpodium van Pinkpop dit jaar. De liedjescompetities van Eurovisie een San Remo brachten nog iets aan het licht en wel dat de canzone de laatste jaren ingrijpend is veranderd en gemoderniseerd. Vooral de invloed van de hiphop heeft zich laten gelden: heel wat jonge schrijvers en zangers met een migratieachtergrond komen via de hiphop de Italiaanse zangkunst binnenzeilen. De liedjes van Mahmood, van deels Egyptische komaf, en de Tunesisch-Italiaanse Ghali, mengen de zangerige rapstijl van Amerikaanse voorbeelden met de rijke Italiaanse zangtraditie en maken de canzone daarmee klaar voor een compleet nieuw poptijdperk – en wie weet ook, eindelijk, voor Nederland. De zangeres uit Bassano del Grappa, nabij Venetië, brak door naar goed Italiaans gebruik: in een liedjescompetitie. Zij won de tv-show X Factor in 2012, en bracht daarna snel een debuutalbum uit, Riflessi di me, op pas 17-jarige leeftijd. De liedjes van Francesca Michielin hebben vaak een rockende ondertoon - ze houdt wel van een goed gitaartje. Luister naar Occhi grandi grandi op onze Canzone-afspeellijst, en constateer ook even dat de zangeres goed heeft geluisterd naar het grote Italiaanse popvoorbeeld Laura Pausini. Annalisa Scarrone (37) uit de stad Savona, nabij Genua, is meer dan een popzangeres, al nam ze inmiddels zeven albums op en verkocht ze daar ruim een miljoen exemplaren van. Scarrone schrijft zelf buitensporig veel liedjes. En als zij ze niet zelf vertolkt, laat zij dat doen door vele anderen, van rockers tot rappers. Ze is onverslaanbaar als zangeres van gloedvolle powerballades, zoals in Dieci, waar het liefdesverdriet van afdruipt. Ach, die laatste kus. Als je Alessandra Amoroso voor het eerst hoort – wat een beetje een schande is – veer je gelijk op. Haar stem klinkt net even anders, met zo’n fijne, soulachtige knauw die maakt dat je blijft opletten. Amoroso (36) is al een veteraan: ze brak door in 2009 en won vele prijzen, waaronder drie MTV Music Awards. Ze werd een van de meest beluisterde Italiaanse artiesten maar in 2018 bezweek ze haast onder de werkdruk. Na een rustpauze keerde ze onlangs gelukkig weer terug op de podia. Haar nieuwe single Camera 209 is een optimistische discoknaller. Natuurlijk waren we in 2019 trots op Duncan Laurence, de winnaar van het Eurovisie Songfestival. Maar eerlijk is eerlijk: dat nummer Soldi van de Italiaan Mahmood was ook een sterke track. Om niet te zeggen: het beste Songfestivallied in jaren. De Milanees Alessandro Mahmood (30), kind van een Egyptische vader en een Sardische moeder, deed geweldig voorwerk voor een nieuwe generatie zangers, vaak met een migratieachtergrond. Hij won twee keer het festival van San Remo, met Soldi en Brividi. Zijn muziek is ook baanbrekend. Mahmood maakt hiphop en dance, maar pakt vocaal uit in de beste Italiaanse liedjestraditie. Volgens Italiaanse canzonepuristen mag de Milanees Rkomi (28) niet in onze afspeellijst staan. Mirko Manuele Martorana groeide op in een moeilijke flatwijk en deed wat vele jongeren daar deden: hiphop luisteren en zelf raps schrijven. Hij werd van school geschopt en werd afwasser, maar brak toch door met zijn muziek, met dank aan YouTube. En ja, Rkomi maakte in het begin van zijn carrière vooral hiphop. Maar in zijn nieuwe werk omarmt hij de Italiaanse liedkunst en zingt hij als een frisse Eros Ramazzotti. Luister naar zijn opwindende nieuwe single Ossa rotte, die net zoveel heeft met dance en rock als met de grote Italiaanse zangkunst. Een nummer dat je na één keer luisteren in je hart sluit. Zelfs in Nederland kennen wij de jonge zanger en rapper Blanco (19) uit de stad Brescia. Hij fietste met zijn vriend Mahmood door Nederlandse duindorpen in de clip van Brividi, waarmee het duo deelnam aan het Eurovisie Songfestival dit jaar. Blanco, die voluit Riccardo Fabbriconi heet, brak vorig jaar door met de Italiaanse hit La canzone nostra (‘Ons lied’), waarin hij zingt alsof hij zich het Italiaanse lied compleet wil toe-eigenen. Mooier nog is zijn nieuwe single Nostalgia, die scheert langs hiphop, dance en poppunk. Zo jong nog en dan al vol melancholie: ‘Senza di te ho la nostalgia’.||https://www.volkskrant.nl/cultuur-media/nederland-was-de-italiaanse-pop-vergeten-maar-met-een-nieuwe-generatie-zangers-komt-daar-verandering-in~ba145819/
2022-09-15||Nederlandse uitgevers gaan Engelstalige boeken uitgeven. En de Nederlandse vertalingen dan? ||Over de leesvaardigheid van jongere Nederlanders worden sombere conclusies getrokken. En de jongeren die wél lezen, kopen in toenemende mate Engelstalige boeken, constateren veel Nederlandse boekhandelaren. Ook veel boekenbloggers en de gebruikers van #BookTok lezen graag in het Engels. Engels is cool en Engelse boeken zijn dikwijls goedkoper dan hun vertalingen, mede doordat er voor de Nederlandse (en Duitse en Scandinavische) markt speciale goedkope exportedities worden gemaakt. Nederlandse uitgevers maken zich dan ook zorgen over de vraag hoelang ze bepaalde auteurs nog in vertaling kunnen blijven uitgeven. Door de jaren heen hebben veel uitgeverijen zich ervoor ingespannen bepaalde vertalingen iets eerder of in elk geval tegelijk met de Engelse editie te laten verschijnen. Dan had je tenminste niet óók nog het nadeel van een achterstand in tijd. De boeken van Jonathan Franzen, Colson Whitehead, John Irving, J.M. Coetzee en Dan Brown zijn voorbeelden. Inspelend op de groeiende populariteit van het Engelstalige boek is het literaire agentschap Sebes & Bisseling nu begonnen met het verkopen van de Engelstalige uitgeef- en distributierechten van Amerikaanse en Britse titels aan Nederlandse uitgeverijen. Zo publiceert De Arbeiderspers straks Confidence Man van journalist Maggie Haberman (over het presidentschap van Trump) en komt Volt met Misfit van romance-auteur Elle Kennedy. Beide uitgeverijen zijn imprints van Singel Uitgeverijen. Arbeiderspers-uitgever Elik Lettinga noemt de Engelstalige uitgaven een experiment en tevens een signaal: ‘Eerder dit jaar was Jennifer Egan in Nederland en zij verbaasde zich erover dat 80 procent van de boeken die zij tijdens signeersessies kreeg aangeboden Engelstalig waren.’ Lettinga verwacht niet dat het gebruikelijk gaat worden dat Nederlandse uitgevers alle boeken standaard in het Engels en in vertaling gaan uitbrengen. ‘Maar bij auteurs van wie de Engelstalige edities goed verkopen kan dat interessant zijn.’ Jessica Nash, uitgever bij Atlas Contact, volgt de ontwikkeling met belangstelling. ‘Het lijkt me voor ons zeker de moeite waard een aantal keren een Engelstalig boek op de markt te brengen en te kijken hoe dat werkt. Het zou mooi zijn als de Engelse editie voor extra omzet zorgt die de uitgave van de vertaling ondersteunt. Het is natuurlijk afwachten welke buitenlandse agenten hieraan mee gaan doen, en met welke boeken.’ De eerste Nederlandse uitgever die een Engelstalig boek op de markt brengt is Singel overigens niet. In 1993 publiceerde Van Oorschot het 1.349 pagina’s tellende A Suitable Boy van Vikram Seth. Zelfs de Britse pers besteedde aandacht aan dit toen heel opmerkelijke feit. Pas vijftien jaar later volgde de vertaling, De geschikte jongen, door Christien Jonkheer en Babet Mossel. Maar ja, dat was ook een héél dik boek.||https://www.volkskrant.nl/cultuur-media/nederlandse-uitgevers-gaan-engelstalige-boeken-uitgeven-en-de-nederlandse-vertalingen-dan~b0a29ab2/
2022-09-15||Ook voor jongeren zou je moeten schrijven zonder pasklare antwoorden||De Boekenweek van Jongeren is begonnen. Het bijbehorende geschenk 3PAK bevat een korte thriller van Chinouk Thijssen, zeven deels gender-diverse gedichten van Gershwin Bonevacia en een min of meer literair verhaal van Daan Heerma van Voss. De wanhoop van leesbevorderaars kan niet beter worden samengevat: jongeren mogen meer lezen, maar wát? Thijssen lijkt te denken dat ze vooral veel ongevaarlijk damesbladenproza moet schrijven. Dat doet ze hier over een paar jongeren in een Spaans all inclusive-hotel. En iets met een mes. Zo saai en voorspelbaar, dat het de lezer niets kan schelen of de hoofdpersonen het overleven. Bonevacia doet het een stuk beter. Hij verdiept zich in de identiteitsverwarring die leerlingen op de middelbare school kunnen voelen. Eigentijds, met veel ‘cloud’ en ‘cancel culture’, in die ronkende spokenwordstijl: verantwoord, maar juist daarom niet erg verrassend. In Solaro van Heerma van Voss komen helemaal geen jongeren voor. De landerige, zich stierlijk vervelende verteller maakt als inhuurjournalist kennis met een rijkeluiszoon uit Bloemendaal. Die heeft als enige doel schaamteloos veel geld te verdienen, zodat hij Italiaanse handgemaakte schoenen, dassen en pakken kan kopen. Zonder exclusieve spullen van uitzonderlijke kwaliteit heeft het leven volgens hem geen enkele zin. Heerma van Voss verbaast zich over zijn ongrijpbare vriend, die hem jarenlang eens in de zoveel tijd fêteert op kostbare reisjes naar Londen en Napels. Hij licht als bankier meer dan tachtig uur per week mensen op, gaat niet naar de begrafenis van zijn eigen moeder en raakt tot tranen geroerd door de manier waarop een mouw aan een jas is genaaid. De schrijver laat zich kritiekloos verwennen met dingen die hij van zijn eigen salaris niet kan betalen en peinst daarna in prachtige bewoordingen over de vraag of schoonheid een diepere betekenis heeft. Stof genoeg om in een literatuurles over na te praten. Wie dit leest, vindt hier iets van. Laat schrijvers die desondanks denken het met jongeren óver jongeren te moeten hebben, het doen zoals Lydia Rood, al jaren onze belangrijkste jongerenauteur. Veel van haar collega’s geven het vanwege de concurrentie van buitenlandse series na enkele boeken op, Rood gaat stug door. Ik vraag me weleens af hoe succesvol ze zou zijn als ze onder het pseudoniem L. Red young adult zou schrijven. Komende week verschijnt If (Leopold; € 17,99), een nieuw boek over de lastige Liesbeth, die ook al figureert in Niemands meisje (2017) en Blauwtje (2020). Het is een roman in een roman: Liesbeth wil schrijver worden en vertelt het verhaal van haar alter ego Ifigenia, die kwaad wegloopt van het nieuwjaarsfeestje van haar ouders. Haar vader trakteert op whisky, haar moeder ligt boven te herstellen van een borstverwijdering. Op straat nemen een paar hockeyjongens haar mee naar een verlaten fabriek, om een bondage-filmpje te maken. Ze bezoekt een illegaal feest, raakt betrokken bij een levensgevaarlijk spel op de snelweg en wordt aangerand door een politieagent. Tussendoor krijgen we het verhaal te horen over haar stuklopende relatie met de onstuimige Giovanni, die maar niet reageert op haar appjes. Seks is volgens Ifigenia niet iets waar je moeilijk over moet doen. Getuigt dat van een vrije opvoeding, zoals haar ouders denken, of van verwaarlozing? Daar kan haar publiek na lezing van deze grandioze roman zelf een antwoord op bedenken. Zo kan het ook. Rood en Heerma van Voss schrijven zonder pasklare antwoorden over eigen obsessies op een manier die voor volwassen én bijna-volwassen lezers interessant is. Ze zijn niet uit op herkenbaarheid of de lezer met eigentijdse taal naar de mond te praten. Het zou fijn zijn als dát de eerste vereiste van jongerenliteratuur was.||https://www.volkskrant.nl/cultuur-media/ook-voor-jongeren-zou-je-moeten-schrijven-zonder-pasklare-antwoorden~bbf2b41f/
2022-09-15||Uit het levensverhaal van Adriaan Dijxhoorn is veel te leren over onze regering in oorlogstijd  ★★★★☆||Zó lang kan het oordeel van een historicus nagalmen. Althans: als die historicus Loe de Jong heet. In het negende deel van Het Koninkrijk der Nederlanden in de Tweede Wereldoorlog – verschenen tussen 1969 en 1991 – dichtte hij Adriaan Dijxhoorn, minister van Defensie in het Londense oorlogskabinet, ‘defaitistische opvattingen’ toe. Hij zou ‘weinig besluitvaardig’ zijn geweest, en ‘liet voortdurend over zich heen lopen’. Met deze diskwalificatie moet Dijxhoorn het doen – tot op de dag van vandaag. Sommige vakgenoten van De Jong, onder wie Cees Fasseur, plaatsten weliswaar kanttekeningen bij diens harde oordeel, maar daarmee konden ze Dijxhoorn niet rehabiliteren. Zelfs niet een beetje. In de beeldvorming behoort hij tot de ‘dorpsburgemeesters’ en de ‘natgeregende mussen’ waarmee de Nederlandse bewindslieden in oorlogstijd door kritische tijdgenoten zijn vergeleken. Voor zover hij, na een ministerschap van amper twee jaar, niet helemaal in de vergetelheid is geraakt. Historicus Tobias van Gent (1967) moet zijn behept met de onbaatzuchtigheid die voor het schrijven van een biografie van zo’n onwaarschijnlijke hoofdpersoon is vereist. Gelukkig maar. Want het levensverhaal van Adriaan Dijxhoorn (1889-1953) geeft een beklemmende indruk van het functioneren van de Nederlandse regering tijdens de meidagen van 1940 en de jaren in ballingschap, het geroddel en de achterklap waarmee in Londen politiek werd bedreven en – met name – de bedenkelijke taakopvatting van koningin Wilhelmina en haar belangrijkste secondanten, prins Bernhard en François van ’t Sant, particulier secretaris van de koningin en hoofd van de Centrale Inlichtingendienst. Dit trio, dat te weinig weerwerk kreeg van minister-president Pieter Sjoerds Gerbrandy, was in belangrijke mate verantwoordelijk voor de lotgevallen van Dijxhoorn tijdens en onmiddellijk ná de oorlog. Bij zijn aantreden als minister van Defensie in het (tweede) kabinet De Geer, in augustus 1939, mocht Dijxhoorn – die bij de landmacht de rang van luitenant-kolonel had bereikt – zich nog wel in de gunst van de koningin verheugen. Hij zette vaart achter de modernisering van het Nederlandse leger, al kon hij daarmee het échec van de meidagen van 1940 niet afwenden, en trok het land in om zich persoonlijk (en onaangekondigd) te vergewissen van de waakzaamheid van de troepen. Niet tot genoegen van opperbevelhebber Izaäk Reijnders en andere hoge militairen. Bemoeienis van Wilhelmina, zelfbenoemd ‘soldatenkoningin’, konden zij nog wel verdragen. Maar niet die van een burgerpoliticus. Uiteindelijk moest Reijnders zijn ongezeglijkheid en zijn dédain voor Dijxhoorn met eervol ontslag bekopen. Daarmee zou de generaal zich nooit verzoenen: hij probeerde de minister nog pootje te lichten toen die allang geen minister meer was. Kort na het overhaaste vertrek van de regering uit Nederland – die van Wilhelmina geen vlucht mocht heten – keerde de koningin zich met ‘de radicale natuur’ die haar eigen was tegen Dijxhoorn. De minister ging niet mee in haar onbezonnen en voorbarige optimisme over de afloop van de oorlog. Toen Wilhelmina in maart 1941 de geallieerde zege al zag gloren, betoogde Dijxhoorn op goede gronden ‘dat het te dwaas (zou) zijn te veronderstellen dat het Engelsche leger alleen het circa 6 miljoen sterke Duitse leger zou verslaan’. Maar anders dan minister-president Dirk Jan de Geer, die in augustus 1940 de laan was uitgestuurd, verbond Dijxhoorn aan die realistische inschatting niet de conclusie dat met Hitler moest worden onderhandeld, ‘maar dat wij den strijd (moeten) voortzetten tot Duitschland onder de knie is.’ Daarmee kon Dijxhoorn echter niet meer ontkomen aan het vernietigende oordeel dat Wilhelmina en haar camarilla over ‘de minister van Desertie’ had geveld. Van Gent dateert de omslag in het politiek fortuin van Dijxhoorn in juni 1940, toen het onverslaanbaar geachte Frankrijk door nazi-Duitsland tot overgave werd gedwongen. Daarvoor kon Dijxhoorn weliswaar niet persoonlijk verantwoordelijk worden gehouden (hoe graag Wilhelmina dat misschien ook had gedaan), maar de Franse nederlaag tekende wel het failliet van de defensieve strategie waarvan Dijxhoorn – alumnus van de École Superieure de Guerre – een pleitbezorger was geweest. Na een lange reeks conflicten met de koningin bood Dijxhoorn haar op 10 juni 1941 persoonlijk zijn ontslag aan. ‘Ik kan u daartoe slechts encourageeren’, zou Wilhelmina hebben geantwoord, ‘en ik hoop dat U dat spoedig zult doen.’ De koningin zou haar mening over Dijxhoorn nooit meer herzien, en Loe de Jong, een vurige bewonderaar van Wilhelmina, zou dat oordeel een officiële status verlenen.||https://www.volkskrant.nl/cultuur-media/uit-het-levensverhaal-van-adriaan-dijxhoorn-is-veel-te-leren-over-onze-regering-in-oorlogstijd~be385790/
2022-09-15||Levendig beeld van de reis die Christina van Zweden naar Rome maakte||Ze had alle godsdiensten bestudeerd. Ze hadden allemaal hun voor- en nadelen maar uiteindelijk koos ze voor de katholieke kerk. Tot ongenoegen van de katholieke geestelijken die erbij waren toen ze haar keuze in een geheime bijeenkomst bekendmaakte. Maar ze zwegen. Want Christina had hun dan misschien irritant de maat genomen, ze had ook besloten katholiek te worden. De protestantse koning van Zweden, een land waar katholieke geestelijken voor hun leven moesten vrezen (vandaar ook haar geheime bezoek), werd katholiek! Ze droeg de kroon over aan haar neef en verliet Zweden. Dat was in juni 1654. Ze wilde naar Rome, maar dat wist bijna niemand. Het vertrek van Christina, gevolgd door haar bekering (eerst in het geheim in Brussel, daarna officieel in Innsbruck) veroorzaakte een schok in heel Europa. Het was een geweldige triomf voor de katholieke kerk, uiteraard. Maar eenmaal in Rome veroorzaakte de intelligente, eigenzinnige (en biseksuele) koningin een reeks schandalen. In Passage naar Rome beschrijft Frans Godfroy haar reis en alle intriges helder en minutieus. Zo geeft hij een levendig beeld van Europa halverwege de 17de eeuw.||https://www.volkskrant.nl/cultuur-media/levendig-beeld-van-de-reis-die-christina-van-zweden-naar-rome-maakte~b5baab6e/
2022-09-15||Fons Meijer laat zien hoe in de 19de eeuw het idee ontstond dat wij een gulle natie zijn ★★★☆☆||Koning Lodewijk Napoleon hield écht van Nederland. Nadat hij in 1810 door zijn grote broer aan de kant was gezet, nam hij afscheid met de woorden ‘Nimmer zal ik een goed en deugdzaam volk vergeten.’ En eenmaal gewoon burger schreef hij een dikke roman waarin de Franse Adolphe een tijdje in de Betuwe verblijft, bij zijn geliefde Hyacinthe. De Nederlanders, zo ziet Adolphe, zijn proper en kuis maar vooral goedhartig. Let maar op, vertelt Hyacinthe: wanneer er een ramp gebeurt, ‘dan zult gij die Hollanders hun leven en goed […] en de spaarzaamheid van verscheidene geslachten zien opofferen voor de geringste hunner landgenoten.’ Lodewijk Napoleon had die gulheid twee keer zelf mogen ervaren. Ten eerste na de buskruitramp in Leiden in 1807, waarbij een gruwelijke ontploffing een groot deel van de stad wegvaagde. Hij dwong toen respect af door snel aanwezig te zijn en met gevaar voor eigen leven ter plekke de hulpverlening te coördineren. De kersverse koning toonde zich daarmee een echte ‘vader des vaderlands’, vonden velen, en de kritiek op zijn aanwezigheid verstomde. Twee jaar later deed hij hetzelfde tijdens een enorme watersnoodramp in het hele rivierengebied, van Rotterdam tot Kampen. Zowel in 1807 als 1809 riep Lodewijk Napoleon op tot een nationale collecte voor de slachtoffers. De inzameling voor Leiden bracht 188.000 gulden op, de tweede niet minder dan 985.000 gulden. Een ongehoord hoog bedrag. Maar Napoleon vond het maar niks. Een koning hoort niet te bedelen, schreef hij aan zijn broer. Een jaar later maakte hij Nederland tot een provincie van zijn keizerrijk. Het succes van deze nationale collectes legde het fundament voor de mythe van de Nederlandse goedgeefsheid. Als puntje bij paaltje kwam, waren ‘wij’ Nederlanders maar al te bereid om de portemonnee te trekken – méér dan andere volken. Dichters kwamen woorden te kort om deze nieuw ontdekte nationale deugd te prijzen. Koning Willem I, die in 1813 de troon besteeg, hield niet van modder en stuurde liever zijn zoon op pad, maar ook hij kreeg ruimschoots de gelegenheid om de vader-des-vaderlands rol te pakken met de watersnoodramp van 1825. Dit was de (qua oppervlakte) grootste overstroming die ons land ooit heeft getroffen. Springtij, een noordwesterstorm en verwaarloosde dijken (dezelfde combinatie als in 1953) leidden tot ongekende overstromingen. In totaal vielen er 375 doden. Willem schreef een nationale collecte uit. Dichters grepen naar de ganzenveer om de Nederlanders te wijzen op hun unieke reputatie van goedgeefsheid. De opbrengst bedroeg dit keer twee miljoen gulden. De collecte van 1825 ging gepaard met verschijnselen die doen denken aan de hoogtijdagen van Serious Request. Overal ontstonden commissies die geld aanpakten en doorstuurden. Verenigingen, vrijmetselaarsloges, kerken, muziekkapellen, het Israëlitisch Genootschap ter bevordering van de Zedelijke beschaving – iedereen collecteerde bij iedereen. Collectanten die de Amsterdamse grachten langs gingen ontdekten dat niet alleen de Heren des huizes hun geld ‘met volle zakken uitstorten’, maar dat ‘de kinderen van den huize, knechts en meiden’ naar de deur kwamen om iets te geven. De commissies ontvingen ook zilveren horloges, kostbare snuifdozen en gouden ringen. En dan waren er nog bergen meubels, pakhuizen vol kleding, tapijten en ga zo maar door. Onder de giften zat ook een ton vol zeep. Winkelwaarde rond de 30 gulden. Een openbare verloting bracht het tienvoudige op. Natuurlijk waren er ook critici die al dat collecteren beschouwden als dweilen met de kraan open of überhaupt twijfelden aan die legendarische goedgeefsheid. Multatuli bijvoorbeeld, die zich zwaar teleurgesteld toonde nadat een collecte voor overstromingsslachtoffers op Java ‘maar’ 160.000 gulden had opgeleverd. Een heel ander soort gemopper weerklonk na de watersnood in Brabant in 1881. Ach, die katholieken daar, die hadden bij nationale collectes nooit veel gegeven. Het waren natuurlijk geen echte Nederlanders. Hadden die eigenlijk wel recht op hulp? Zouden ze die de gulle gaven niet verkwanselen? Een benefietavond in het Paleis voor Volksvlijt (met een champagnebar, bekende artiesten en peperdure toegangskaarten) kreeg ook veel commentaar. Gelukkig waren er daarna geen grote rampen meer, tot die van 1917, een herhaling van 1825. Pas toen werd besloten om in de ‘strijd tegen het water’ de dijken fors aan te pakken. Verbonden door rampspoed is eigenlijk een proefschrift. Dat heeft stilistische consequenties maar het boeit. Auteur Fons Meijer laat zien hoe rampen bijdroegen aan onze visie op wat een koningshuis moet doen, en op wie we zijn. Een gulle natie. Dat strelende zelfbeeld hebben we dus eigenlijk te danken aan een Fransman die medelijden kreeg met een volk dat zo veel klappen moest verdragen.||https://www.volkskrant.nl/cultuur-media/fons-meijer-laat-zien-hoe-in-de-19de-eeuw-het-idee-ontstond-dat-wij-een-gulle-natie-zijn~b0bd7caa/
2022-09-15||Hoe zwijgen een gif kan zijn dat generaties lang doorwerkt||Families zijn uitermate bedreven in het in stand houden en doorgeven van problemen, met erover zwijgen als favoriete techniek. De Britse psychotherapeut Julia Samuel laat in Elke familie heeft een verhaal aan de hand van acht families zien hoe gezinstherapie vastgelopen conflicten weer kan lostrekken. In de beschreven families lopen de problemen uiteen van een Holocaustverleden, onverwerkte scheidingen en een vader die de echte vader niet blijkt te zijn tot een sterfgeval en zelfmoord. Zo vraagt de familie van de 78-jarige Patience om hulp als de breuklijnen in de familie, ontstaan na de dood van een 3-jarige kleindochter, vijf jaar later nog steeds onoverkomelijk lijken. En willen de volwassen dochters van Sarah na jaren van mooi weer spelen openheid over de zelfmoord van hun Italiaanse vader. Het zijn mooie verhalen met de overtuigende boodschap dat zwijgen weliswaar de makkelijke weg is, maar tegelijk een zich door de generaties heen vretend gif.||https://www.volkskrant.nl/cultuur-media/hoe-zwijgen-een-gif-kan-zijn-dat-generaties-lang-doorwerkt~b2a1df42/
2022-09-15||Kunsthistoricus Florian Illies schreef een heerlijk boek over onuitstaanbare mensen||Liefde in tijden van haat is een heerlijk boek voor wie zich aan onuitstaanbare mensen – overwegend mannen – wenst bloot te stellen. Ze trekken in groten getale aan de lezer voorbij in deze mozaïekvertelling van de Duitse kunsthistoricus Florian Illies (1971): Bertolt Brecht, die er volgens de auteur ‘een sadistisch genoegen in schept om al zijn vrouwen tegelijkertijd te zien lijden’. Pablo Picasso, die de ene muze verleidt als de andere nog ontkleed in zijn bed ligt. Jean-Paul Sartre, die zelf ‘de levenslange vrijheid’ consumeert die hij Simone de Beauvoir zegt te hebben geschonken. Thomas Mann, die zich bij voorkeur geringschattend uitlaat over iedereen die hij in zijn biotoop moet dulden – zijn eigen kinderen incluis. Regisseur Leni Riefenstahl, voor wie een minnaar een wegwerpartikel is. Schrijver Louis-Ferdinand Céline die, kort voor de Tweede Wereldoorlog, betoogt dat het wel meevalt met de Jodenvervolging in nazi-Duitsland. In eigen land daarentegen, meent hij door ‘de Joden’ te worden vervolgd. ‘Het waren geen gouden tijden voor de grote liefde’, schrijft Illies, doelend op de periode 1929-1939. En hij lijkt de archieven uitsluitend te hebben geraadpleegd om deze stelling te kunnen onderbouwen. Gelukkige huwelijken en rimpelloze liefdes ontbreken in Illies’ boek – alsof in de schaduw van de naderende wereldoorlog niets meer wilde bloeien. Hij wekt de indruk dat de harmonieuze relatie van Claus von Stauffenberg met Nina von Lerchenfeld de enige uitzondering was op de regel van relationeel en existentieel ongeluk. En dat hangt weer samen met het feit dat Illies voor de documentatie van Liefde in tijden van haat geen dagboeken of brieven heeft geraadpleegd van gewone mensen die probeerden er het beste van te maken, maar uitsluitend te rade ging bij de beau monde van die tijd: de habitués van het Romanische Café in Berlijn, gearriveerde kunstenaars die er met elkaars geliefden vandoor gingen, Duitse schrijvers die zich na de machtsovername van Hitler vestigden in Sanary-sur-Mer. Alleen op Thomas Mann kreeg het gevoel ontheemd te zijn geen vat: ‘Waar ik ben, is Duitsland.’||https://www.volkskrant.nl/cultuur-media/kunsthistoricus-florian-illies-schreef-een-heerlijk-boek-over-onuitstaanbare-mensen~b418e959/
2022-09-15||Tussen Mars en aarde: de toekomstconversatie tussen de tweeling Noah en Sterre||Noah: Ben je er? Hallo? Zus? Earth to Sterre!Sterre: Yo No! Wacht even. Ik heb slechte wifi in deze biodome. Ik moet dat godvergeten pak weer aantrekken en door de sluis naar de buren. Be right back bro.N: Jezus, schiet op. Ik heb niet lang. Straks staat weer een stroomstop gepland. We kregen net een alert dat we allemaal naar binnen moeten. Mini-lockdown.S: Zo ja, daar ben ik. Lightyear-internet, wees ons alsjeblieft goed gezind. Er raast hier trouwens een zieke stofstorm tegen de dome. Noah? Ben je er nog?N: Ja, ik heb een kwartiertje. En dan mogen we allemaal weer in onze vrieskist gaan liggen.S: Vrieskist? N: Zo noem ik dat rotding. Hella heeft het altijd over De Baarmoeder. Hij heet eigenlijk de ThermoPod. Dat is de enige plek waar de airconditioning blijft werken als de stroom weer uitvalt. Anders verschroei ik hier in die hitte. Het is 42 graden vandaag. S: Dat is tenminste een baarmoeder die wel gebruikt wordt bij jullie thuis. N: Haha, jaja. Maar vertel, hoe is het op de leukste planeet van de Melkweg? S: Medium leuk. N: Wat dan? S: Tja, alles. Het is hier net Lord of the Flies. N: Maar Rutger Bregman zei toch dat de echte Lord of the Flies heel vredig was? S: Rutger wie? N: Die schrijver waar papa dat dikke boek van in de kast had vroeger. Hij had het altijd over dat boek en dat andere dikke boek dat ernaast stond. Homo nogwat. S: Sapiens! N: Ja, van Yuval Noah Harari. Nog zo’n lul. Die heeft mijn naam voor me verpest. Hoe erg zaten die eikels ernaast trouwens. S: Hahaha! Idd. De meeste mensen deugen mits alle randvoorwaarden supernice zijn. Weet ik nu. Of misschien geldt dat vooral voor Marskolonisten. Allemaal narcisten die denken dat ze uitverkorenen zijn. Maar ik moet oppassen dat die fucker van een Pablo nu niet meeleest want hij laat me heel erg aardig in zijn dome de wifi gebruiken. Ik moest hem er wel één sojashake voor geven. Frambozensmaak. Mijn favoriet verdomme. N: Zijn je echte frambozen niet gelukt? S: Nee joh, alles wat lekker is, valt hier niet te verbouwen. Het enige wat het goed doet zijn radijsjes. Ik eet me suf aan die dingen. N: Beter dan de meelwormburgers die hier uit de printer komen en alleen maar naar zout smaken. S: I would kill voor zo’n juicy vegaburger nu. N: Maar wanneer gaan jullie elkaar opeten? S: Haha. Very funny. Lul. Nee, zo erg is het nog niet. Maar je merkt gewoon dat het hier ieder voor zich is. Ondanks alle mooie praatjes van de missie. We hadden laatst een meeting waar we dan ook bespreken wat de voorraad is van iedereen. Ik heb Esther er al twee keer op betrapt dat ze liegt. Dan wil ze gewoon wat extra voor zichzelf houden. N: Ik vond die Esther sowieso al eng in die documentaire die vooraf gemaakt is over jullie. Ze had van die typisch spirituele antwoorden over dat ze de andere kolonisten in hun kracht wilde zetten enzo. Ugh. Maar je zag aan die neppe glimlach dat ze eigenlijk meedogenloos is. S: Exact dat, ja. Je zei dat toen al idd. Ik dacht nog dat je te zuur was. Er heeft laatst ook iemand cosmetica van me gejat. Dag­crè­me en de pil. Ik weet bijna zeker dat zij het is. N: Dat doet me denken aan die documentaire over Biosphere 2 die we ooit keken. Dat idiote project waar ze een Marskolonie na gingen doen op aarde, ergens in de woestijn in Amerika. Die mensen sloegen elkaar ook de harses in na een tijdje. S: Echt, hè. Daar zat alles al in. Weet je nog toen we pubers waren en we alleen maar post-apocalyptic shit keken? N: Jaaaa. Station Eleven! The Leftovers! The 100! Lekker zwelgen in de naderende ondergang. Volgens mij hebben we toen toch ook ons pact gesloten dat we allebei nooit kinderen zouden grootbrengen op deze kutwereld, toch? S: Zeker. Jij wilde zelfs een tattoo samen laten zetten. ‘Twins against reproduction’, zoiets. Daar kon ik je nog net van weerhouden. N: Het was nog iets hoogdravender: ‘The Last Twins’. Het moest een beweging worden, haha. Gelukkig was jij nog pretentieuzer dan ik. S: Ik sloot me gewoon aan bij een beweging, in plaats van er zelf eentje te maken. N: Je was in elk geval het enige meisje op school dat astronaut wilde worden. S: Grappig hoe dromen kunnen uitkomen en dat het dan toch allemaal anders blijkt uit te pakken. En dat de wereld nog kutter is geworden dan we destijds zagen. In die series was het nog een avontuur als de wereld verging. In het echt is overleven vooral saai. Daarom was de keuze voor Mars ook zo makkelijk. N: Nou, hi-la-risch. Wat ik grappig vind: nu zijn er nooit meer films of series over het einde van de wereld. Iedereen leeft er toch al middenin. We worden tegenwoordig doodgegooid met nostalgie-tv. Wist je dat er een nieuw platform is met alleen maar reality-tv uit onze jeugd? Temptation Island, en dan de versies uit alle landen. S: Ja, dat krijgen wij hier zelfs ook. Heerlijk, die mensen die zo onbekommerd genieten van in de zon liggen. N: Ik zag trouwens laatst iets op het nieuws dat jullie ruzie hebben over de permafrost? S: Ja, een deel wil de permafrost op de polen ontdooien door er – I kid you not – een atoombom op te gooien. Want dan hebben we sneller water. N: Bestraald water. Lekker. Ik kan me herinneren dat dat ook ooit het plan was van Elon Musk. Die verkocht zelfs T-shirts met de tekst ‘Nuke Mars!’ S: Idd, ja. Vermoeiend was hij zeg. Hij wilde ook per se de mensen van die eerste Marsmissie Musketeers noemen. Achteraf gezien misschien maar beter dat hij toen zelf tijdens een testvlucht is omgekomen. N: Wel zielig voor zijn twaalf kinderen. Onder meer – ik zoek het even op – o ja, X AE A-XII, zo heette er eentje. Wat een idioot die Musk. S: Aah, ja, X. Die later zei dat hij zich identificeerde als cyborg. N: Maar een versneld broeikaseffect op Mars dus? Jullie willen de nieuwe planeet net zo hard naar de knoppen helpen als de oude? S: Pfff. Ik niet natuurlijk. Mijn groep wil met satellietreflectoren meer zonlicht naar de planeet sturen. Maar goed, 42 graden dus bij jullie. Dat valt nog mee voor september toch? N: Ja, de herfst is weleens erger geweest. Maar ik heb liever af en toe van die moessonregens dan dat het de hele tijd zo droog en heet blijft. Hier vanuit mijn toren is het ook wel leuk om te zien hoe de straten dan vollopen. Je ziet de gekste dingen door de stad drijven. Hele containers uit de haven. Het is wel hard gegaan de laatste jaren sinds jij weg bent. S: Ik weet nog dat toen we onze 15de verjaardag vierden er zo’n klimaattop was die ging over 1,5 graad warmer. Het mocht echt niet meer worden dan dat. N: En meer dan 2 graden was einde oefening, haha. Nou, in die zin hebben we het nog wel wat langer volgehouden. Althans, de mensen die ooit rijk waren en nu het klimaatplebs vormen. Hoog en droog in onze torens waar we nauwelijks uitkomen. S: Het is hier min 56 graden vandaag, de stofstorm duurt al twee weken. Bij ons is het pas lente. Je weet dat het jaar hier bijna twee keer zo lang duurt, toch? N: Ja, daar dacht ik laatst nog over na toen je me verteld had over de eerste baby ooit die geboren is op Mars. Hoe heet-ie ook alweer, Ziggy toch? Ik vroeg me af of hij dan ook langzamer oud wordt? S: Ach, Ziggy. N: Wat? Gaat het niet goed met hem? S: Hij was zo’n mooie baby in het begin. N: Wat is er gebeurd? Ik heb er niets over gezien op het nieuws. S: Ze willen het in de doofpot stoppen. Het zou de missie in gevaar brengen, zeggen ze. N: Jezus, Sterre. Wat zijn dit voor gekken? S: Ze geloven in de missie, No. Alles moet wijken voor de missie. N: Maar wat is er gebeurd? S: Het begon met zijn huidskleur. Baby’s kunnen in het begin een beetje geel zijn. Dat heeft met de lever te maken. Dus in het begin dacht niemand er wat van. Maar hij werd steeds meer oranje. Daarom wilden we ook geen foto’s van hem naar de wereld sturen. N: Oh mijn god. S: Ja. Ze denken dat het met de kosmische straling te maken heeft. Dat kan mutaties in je dna veroorzaken. Maar dat was nog niet het ergste. Wacht even. N: Sterre, hallo? Ik hou mijn hart vast. S: Ja sorry, Pablo valt me lastig. Maar goed. Na een paar weken bleek dat het zicht van Ziggy niet beter werd. Baby’s kunnen in het begin bijna niets zien. Maar na 10 weken reageerden zijn ogen nog steeds nergens op. Je zag gewoon dat hij niets registreerde. N: Hoe kan dat? S: Kan van alles zijn. Het licht is hier natuurlijk anders. Als zo’n stofstorm weer eens lang duurt heb je weken alleen kunstlicht. Maar ook de zwangerschap is onder totaal andere omstandigheden verlopen. De zwaartekracht is hier maar een derde van wat het is op aarde. Om maar iets te noemen. N: Ontwikkel je dan geen goede spieren ofzo? S: Dat kun je nog wel compenseren met spieroefeningen. Maar het grotere probleem is dat je, zonder het gewicht van je lichaam, broze botten krijgt. Dat is voor een zwangere vrouw al gevaarlijk. Want straks breek je je bekken tijdens de bevalling, dat is ook gebeurd bij Maya, zijn moeder, heel zielig. Maar bij Ziggy ging het allemaal heel snel bergafwaarts. Ach, het was zo hartverscheurend om te zien. N: Hij brak zijn botten? S: Voortdurend. Zelfs als je hem op een kussen legde kon het misgaan. Na drie maanden zaten zijn armpjes én zijn beentjes in het gips. N: Wat afschuwelijk! Ik word er helemaal naar van. En nu? S: Op een dag lag hij stil in zijn wieg. Hij lag natuurlijk sowieso al stil door al dat gips. Dus het viel pas laat op dat hij helemaal niet meer bewoog. N: Zo tragisch. Daar breekt mijn hart van. Hoelang is dit geleden? S: Paar weken. Twee maanden misschien. N: En de buitenwereld weet nog van niets? Hoelang willen jullie dat volhouden? S: Ik weet het ook niet. Sommigen zeggen: als we nou snel een nieuwe baby maken en zeggen dat we uit privacy voor het kind er de eerste jaren geen beelden van maken, dan merkt uiteindelijk niemand wat. N: Dit meen je niet. Ziggy 2. Dat kun je zo’n kind toch niet aandoen? S: Dat is nog het minste wat we het kind aandoen hier. N: En moet Maya dat weer gaan doen dan? S: Nee, die ligt met een gebroken bekken op bed. En een gebroken hart. N: Fuck. Ik krijg net een alert dat de stroomstop over één minuut begint. S: Ja shit, Noah. Ik wilde je dus ook nog wat vertellen. Daarom had ik deze afspraak ingepland. N: Je gaat toch niet zeggen... S: Ik heb laatst toen ik heel dronken was seks gehad met Pablo. H: Met die fucker? Hoezo? S: Ja, hallo, weet ik veel. Soms heb je gewoon zin. En dan ga je toch anders kijken naar de paar mensen om je heen. H: Maar je bent toch aan de pil? S: Nee, die was dus gejat uit mijn kamer zei ik toch. N: Door Esther. Die bitch. S: En nu ben ik al een paar weken over tijd. N: WTF, Sterre! We hadden een pact. S: Ja, daarom wilde ik je ook spreken. Ik wilde jou het als eerste vertellen. Pablo weet het nog niet eens. En ik heb nog even nagedacht over ons pact. Weet je nog wat de tekst was? N: Dat we nooit een kind op deze kutwereld zouden brengen. S: Precies. N: Wat nou precies? S: Ik ben niet op die kutwereld. Dus in principe zou ik ons pact niet verbreken. N: Je bent op een nog veel ergere kutplaneet! Je kunt het toch laten weghalen? S: Dat kan ik echt niet maken, No. De toekomst van de mensheid kan in mijn handen liggen. N: Hoezo praat je nu opeens in die missietaal? Daar geloof je toch niet in? Dat kind heeft geen enkele toekomst. Laat staan de mensheid. S: Sorry, No. N: Je gaat hem of haar toch niet Ziggy noemen, hè. S: Jij hoeft de baby niet zo te noemen. Tweede naam wordt Adam of Eva, denk ik. Doe dat maar. N: Ik moet echt gaan nu. Hella zit al in De Baarmoeder. Ik hou van je. Houd je taai! S: Ik ook van jou. Doei! En groeten van Pablo! 10 september 2041, 18.01||https://www.volkskrant.nl/mensen/tussen-mars-en-aarde-de-toekomstconversatie-tussen-de-tweeling-noah-en-sterre~bd75aeaf/
2022-09-15||Een kort verhaal van Maartje Wortel over het einde der tijden ||Je had de mensen die niet nadachten, de mensen die alles geloofden en die niets geloofden, je had de mensen met vermoedens, de mensen die het wisten, en de mensen die niet wilden doorleven. Omar kon je, al naar gelang zijn levensfase, in elke categorie plaatsen. Hij had van zichzelf gedacht dat hij niet slim genoeg was om zelfmoord te plegen. Hij dacht dat de mensen die die beslissing namen te veel wisten, maar nu was hij op het punt gekomen dat hij dacht: ze weten net als iedereen te weinig, niet genoeg om het te begrijpen – en precies dat was onverdraaglijk. Uiteindelijk snapte Omar dat er ook voor hem geen tijd meer was om na te denken, (überhaupt) dat hij hoe dan ook geen keuze had; dus deed hij het uiteindelijk toch, hij nam zijn eigen einde in handen. Het was een dinsdagochtend in mei, hij had een bedrijf gebeld met de wonderlijke naam One kiss is all it takes. Hij had op internet een artikel gelezen over de bloeiende markt aan bedrijven die de dood faciliteren. Welk gat in de markt er ook ontstaat: de mens springt erin. Hij had zich door een keuzemenu moeten werken, waarna hij – godzijdank, dat wel – alsnog een mens van vlees en bloed aan de lijn kreeg. Diegene was zakelijk en discreet. Omar moest van tevoren de instructies lezen en ondertekenen. Het bedrijf leverde het wapen, dat hij uiteraard zelf moest gebruiken. Of hij zich daar voldoende van bewust was. Twee medewerkers zouden Omar opsluiten en hem bewaken zodat ze er zeker van konden zijn dat het wapen niet zou worden misbruikt om eventuele derden te verwonden. Na afloop werd zijn huis netjes achtergelaten en, voor zover mogelijk, hijzelf ook. ‘Zo min mogelijk rotzooi is ons streven meneer’, zei de jongen aan de telefoon. Omar dacht: dat had eerder het credo mogen zijn. En meteen voelde hij spijt, omdat hij ook te lang iemand was geweest die leefde zonder daarvan de consequenties in te zien. Behalve nu dan. Al moest hij toegeven dat hij geen alternatief zag dan eruit stappen. Voor elke andere actie was het te laat. Hij dacht aan de mensen die tijdens de aanslagen op de Twin Towers uit het raam van ikweetniethoehoge-verdiepingen uit het brandende gebouw sprongen. Mensen bleven onverminderd geschokt door de beelden, misschien omdat iedereen voorvoelde dat het hele bestaan werd gevangen in dat ene beeld. Het maakte niets uit of je koos voor overgave of controle, de uitkomst was hoe dan ook desastreus. Al was het misschien dapper te noemen om op zo’n moment te kiezen voor de vrije val. ‘We kunnen meteen komen’, zei de jongen aan de telefoon. ‘Vandaag is een rustige dag.’ Omar vroeg zich af of er net als voor het voltrekken van huwelijken goede en slechte dagen voor een zelfgekozen dood bestaan. Tegen de jongen zei hij dat het goed was als ze meteen kwamen. ‘En mag ik nog iets vragen?’ ‘Natuurlijk’, zei de jongen. ‘Is er denkt u echt geen weg terug?’ ‘Daar ga ik niet over’, zei de jongen. ‘Voor dat soort gesprekken moet je bij een ander bedrijf zijn.’ ‘Maar wat denkt u?’ ‘Een weg terug is er niet’, zei de jongen stellig. Vreemd genoeg stelde dat Omar toch gerust. ‘Maar,’ zei de jongen ook, ‘mensen met heel veel geld kunnen nog wel even vooruit.’ ‘Oké’, zei Omar. ‘Dan weet ik genoeg. Dank u.’ ‘Wilt u nog dat we komen? Ik bedoel: straks gaat door? Er is nu een team bij u in de buurt.’ ‘Ja’, zei Omar. ‘Straks gaat door.’ ‘We sturen een bericht als we voor de deur staan. Wij zouden het op prijs stellen als we even binnen mogen komen om het koffertje te overhandigen. Daarna wachten we tien minuten, hooguit vijftien. Ook als u de inhoud niet gebruikt, moet u betalen.’ ‘Tien minuten’, zei Omar, om maar iets te zeggen. ‘Ik weet het meneer, dat is niet lang. Maar als je het weet, weet je het.’ Precies die slogan had Omar ook op internet gelezen. Om eerlijk te zijn wist hij het nog altijd niet zeker. De reden dat hij nooit eerder aan zelfmoord had gedacht was niet alleen dat hij dacht dat hij daar slimmer voor moest zijn, maar ook dat hij gewoonweg nieuwsgierig was geweest naar wat er allemaal nog zou komen. Zelfs als alles verloren leek, bleef hij geïnteresseerd – in, bijvoorbeeld, de mogelijkheid van het tegendeel. Wanneer wist je dat dat onmogelijk was? Er waren wel eerder mensen geweest die het einde van de wereld hadden aangekondigd, de mensheid had dikwijls onder het einde uit gekund, op andere plekken was het einde eerder gekomen dan ze dachten, maar dan nog: wie bepaalt dat einde? Als je het weet, weet je het. Je had mensen die dachten dat een meteoriet er een einde aan zou maken, je had mensen die de maya’s verkeerd hadden begrepen, je had mensen die geloofden in de hand van God, een vloedgolf, kernwapens, je had mensen die dachten dat het buitenaards leven zou zijn, dat ze opgeslurpt zouden worden door een zwart gat, je had mensen die dachten aan een plaag, moordende robots, een pandemie, nog een pandemie, verstikkende temperaturen, droogte, honger en dorst. Je had mensen die dachten dan de mensheid zichzelf zou redden en je had mensen die wisten dat het de mens zelf was geweest die met een zo hoog mogelijke snelheid een doodlopende weg was ingereden. En je had altijd de mensen die bleven geloven in het onvoorstelbare. Maar Omar zat daar niet meer bij. Om 11.02 uur ontving hij een bericht van One kiss. Ze zouden binnen 5 minuten voor de deur staan. Hij lag in zijn onderbroek op de bank. Hij had gedacht dat mensen die weten dat ze doodgaan nieuwe inzichten krijgen, maar Omar kreeg helemaal niets. Hij dacht aan zijn moeder, een tengere vrouw die meer van katten had gehouden dan van mensen. Gelukkig was zij net op tijd doodgegaan, tijdens een min of meer onbeduidende pandemie. Alle huisdieren waren inmiddels door de nationale politie afgemaakt, die daar een speciale eenheid voor bij elkaar had geroepen. Huisdieren voegden in verhouding zo weinig toe, zij namen alleen maar. Het enige wat ze terug konden geven was liefde. En aan liefde had niemand nu iets. Er werd aangebeld. Omar liep naar de deur zonder kleren aan te trekken. Op een of andere manier had hij gedacht dat er twee mannen voor de deur zouden staan. Maar voor de deur stonden twee mensen die eruitzagen als een jong gelukkig heterostel dat klaar was voor de toekomst. Al wist Omar dat dit beeld niet waar kon zijn. ‘Mogen wij binnenkomen?’, vroeg de jongen. Het antwoord werd niet afgewacht, er was geen tijd te verliezen. Eenmaal binnen legde het meisje de koffer op tafel. Ze opende het en legde kort nog eens uit voor welk wapen Omar had gekozen en hoe hij zo doeltreffend mogelijk te werk kon gaan. ‘We zetten een timer zodra we u alleen gelaten hebben’, zei het meisje. ‘Jullie waren er sneller dan gedacht’, zei Omar. ‘Ik wil nog een laatste ding doen.’ Hij liep naar de keuken waar hij een flesje water had verstopt achter de gootsteen. Hij schonk het water in een longdrinkglas en liep terug naar de woonkamer waar de jongen en het meisje naast elkaar stonden. ‘Dat kun je niet maken’, zei de jongen meteen geagiteerd. ‘Wat?’, vroeg Omar. ‘Niemand heeft water’, zei de jongen. ‘Dat weet ik’, zei Omar. En hij dacht: waarom denk je dat ik uit het gebouw spring? ‘Jij stopt er straks mee en dan is dit water verloren gegaan’, zei de jongen. ‘Het is mijn water’, zei Omar. Hij had veel veranderingen aangekund, naar alles geluisterd wat de overheid dicteerde, maar sinds er een beperkt aantal bonnen werd uitgedeeld om water te halen bij een afgiftepunt van de gemeente was hij zijn laatste restje levenslust kwijtgeraakt. Hij had spijt van al dat water dat hij verkwist had aan opblaasbadjes, waterpistolen, douches, sauna’s. Maar aan spijt had nog nooit iemand iets gehad. En zeker nu niet. Spijt heeft één belangrijke eigenschap en dat is dat het altijd te laat komt. ‘Fucking egoïstisch als jij dat water nu zelf opdrinkt’, zei de jongen. Hij was even stil. ‘En onnodig, man. Je bent straks weg.’ ‘Ik heb dit speciaal bewaard, ik wil niet dood met dorst’, zei Omar. ‘Iedereen gaat dood met dorst’, zei de jongen. ‘Ik wil niet iedereen zijn. Ik wil juist vandaag niet iedereen zijn.’ De jongen pakte in een handomdraai het wapen uit de koffer en richtte het op Omar. ‘Niet doen’, zei het meisje. ‘Zo raken we alles kwijt.’ ‘We zijn al alles kwijt’, zei de jongen. Het meisje zuchtte. ‘We kunnen delen?’, vroeg ze aan Omar. ‘Nee’, zei Omar. ‘Ik wil een glas water drinken, alsof alles normaal is, en daarna schiet ik mezelf dood, precies zoals dat staat aangegeven in de brochure.’ De jongen zei: ‘Jij wilt superieur dood. Je had dat water gewoon kunnen drinken voordat wij er waren.’ ‘Jullie kwamen te vroeg.’ Omar zweeg even. ‘Bovendien: het is niet de bedoeling dat jullie je ergens mee bemoeien.’ ‘Drink je water’, zei het meisje. Ze richtte zich tot de jongen. ‘Laat hem zijn water drinken.’ De jongen zag bleek. Hij was te moe om te schreeuwen, te moe om te vechten, maar hij zei kortaf: ‘Geen sprake van.’ En meteen daarna, zonder enkele twijfel, schoot hij Omar dood. Hij zakte direct in elkaar, met in zijn hand nog het glas water dat over het tapijt viel. Het meisje rende op het water af om het te redden, al was ze natuurlijk te laat. Het tapijt zoog zich vol met water en bloed. Er was iets verloren gegaan dat niet verloren had hoeven gaan. Terwijl het meisje op handen en voeten over het tapijt kroop, schoot de jongen ook haar neer. Hij zag geen andere mogelijkheid. Nu kon hij Omar de schuld geven. ‘Ik gunde het hem gewoon niet’, zei de jongen hardop. ‘Ik gun niemand meer iets.’ Daarna zette hij het pistool op zijn eigen hoofd en schoot ook zichzelf dood. Het ging niet volgens afspraak. Er was veel rotzooi. Zoals altijd alleen maar weer rotzooi. Niemand wist wie het op moest gaan ruimen; het zou de aarde wel weer zijn.||https://www.volkskrant.nl/cultuur-media/een-kort-verhaal-van-maartje-wortel-over-het-einde-der-tijden~b0263e76/
2022-09-15||Kort verhaal van Gerda Blees: Zwarte sterren||Prinsje. Je bent in een boom geklommen. Je lievelingsboom, de grote eik. Ik hoor de uitgedroogde blaadjes kraken. Een zeldzaam geluid. Dat is jou ook opgevallen, hoe stil het is. ‘De lucht beweegt niet meer’, zei je vanochtend. ‘De wind is weg. En de regen.’ Het klopt, de wind is de laatste maanden steeds minder gaan waaien, van ieder uur naar iedere twee, vier uur, naar één keer per dag, ’s middags, als de lucht op zijn heetst was. Een kwartier lang waaide dan de wind. Een kwartier, eerst nog, en daarna tien minuten, en toen vijf, en nu is de wind verdwenen, en met de wind de regen. ‘En de zwarte sterren zijn er ook niet meer. Hoe kan dat, mam?’ Ik zou je moeten vertellen over de puntjes aan de hemel, die ik jou zwarte sterren leerde noemen, omdat waaiers zo fantasieloos klinkt, zo precies beschrijvend wat die dingen doen: wind maken, koude, afkoelende wind. Liever liet ik je geloven dat het sterren waren, die overdag het licht opzogen dat ’s nachts door witte sterren weer werd uitgezonden, een perfect gebalanceerde energie-uitwisseling. Maar het wordt al warmer, en je zult niet ophouden met vragen, met in bomen klimmen om te zien of er hier of daar misschien een zwarte ster is neergekomen. Je zult op zoek willen, verder het landgoed op, en ervanaf. En als je van het landgoed gaat ben je verloren. Al zijn we dat natuurlijk hoe dan ook, nu de waaiers zijn gestopt. Maar als ik je vertel over de waaiers, zal ik je ook moeten vertellen over de mensen die de waaiers besturen. Dan moet ik toegeven dat wij niet de enigen, de laatste levenden op aarde zijn, wij en meneer Peters, die het eten brengt, en mevrouw Pramanik, die ieder jaar je schouderschild onderhoudt. En dan moet ik je vertellen waarom ik je heb meegenomen naar deze bunker, die mijn betovergrootvader hier ooit in het diepste geheim heeft laten aanleggen. Dan moet ik je vertellen over ons zand. Het meeste weet je, ik heb nooit gelogen over de geschiedenis, of zo weinig mogelijk. Je hebt de 2D-beelden van mijn grootmoeder Amalia gezien, scheppend en gooiend met zand alsof het niets waard was, zoals alle kleine kinderen deden in die tijd. Zand wás niets waard, daarom dachten ze dat de Sandplant de ultieme oplossing zou zijn. Voortaan zou iedereen, zelfs de gewone consument, zonnecellen kunnen maken van de goedkoopste grondstof op aarde. Het einde van het verbrandingstijdperk was gekomen. Maar de opwarming was niet meer te keren. Toen mijn moeder, jouw grootmoeder, werd geboren, en de eerste waaiers in de lucht waren gehangen, werd er al niet meer met zand gespeeld, en tegen de tijd dat zij haar handtekening plaatste onder de afschaffing van de monarchie was zand een kostbaarheid geworden. Daarom zijn we afgeschaft, niet omdat men onze taak onmenselijk vond, zoals de officiële lezing luidde, maar om ons alles af te kunnen nemen. De paleizen, de landgoederen, de edelmetalen juwelen, het zand. Het was een godsgeluk dat de erfgoedstichting van Soestdijk zo genadig was om het landgoed aan onze familie terug in bruikleen te geven. De enige partij die werkelijk waardering had voor de offers die wij eeuwenlang hebben gebracht. Van ons worden dingen verwacht, jongen, nog steeds, een morele onkreukbaarheid die inderdaad onmenselijk is. Een week oud was je toen ze kwamen aankloppen bij het koetshuis. Ze hadden de inventarislijsten van de erfgoedstichting en daar stond een volledig gevulde zandbak op, die in een van de schuren zou staan. Een duizelingwekkend aantal zandkorrels, genoeg voor de zonnecellen waarmee twaalf hyperefficiënte superwaaiers in de atmosfeer konden worden gebracht die alle bestaande waaiers zouden vervangen. Genoeg om te voorkomen dat we zouden worden gekookt. ‘Als u dit zand achterhoudt, mevrouw, bent u persoonlijk verantwoordelijk voor het einde van de mensheid.’ Ik zou het hebben ingeleverd, als jij gezond geboren was, de kunstlong in je schouderschild niet nodig had gehad, het schild waarvan je denkt dat alle prinsjes er een dragen. Mevrouw Pramanik had het je net aangemeten, ons voorgerekend hoeveel zonnecellen er nodig waren om het in werking te houden. Je bent 11, je begrijpt al veel, maar ook nog weinig. Ik had gehoopt dat we meer tijd zouden krijgen. Dat ik je volwassen zou zien worden, groot, misschien wat mollig, op een aantrekkelijke manier, zoals je vader. Ik had gehoopt dat ze een andere uitweg zouden vinden, of een voorraad zand, want ik ben natuurlijk niet de enige die iets voor zichzelf heeft gehouden, dat bewijzen meneer Peters en mevrouw Pramanik, die zich al die jaren in zand hebben laten uitbetalen. Elf jaren. Misschien, als we in de bunker blijven, kunnen we het rekken tot twaalf of dertien. Ik zal je niets vertellen. Ik zal iets verzinnen, over zwarte sterren en een verstoorde energiebalans. Ik zal je het einde voorspiegelen als iets onvermijdelijks waartegen niemand iets had kunnen doen. Ik zal jou mijn laatste water geven, je koelte toewaaien in je slaap, en als de warmte of de dorst ondraaglijk wordt zullen we de pillen van mevrouw Pramanik nemen, jij eerst en ik daarna, en we zullen samen zijn totdat de laatste witte ster in onze ogen is gedoofd.||https://www.volkskrant.nl/mensen/kort-verhaal-van-gerda-blees-zwarte-sterren~b8fbe862/
2022-09-15||Schrijver Auke Hulst heeft misschien iets te veel zin in de apocalyps||... en na het einde der tijden komt de tijd ná het einde der tijden. De post-apocalyps. Bizar idee eigenlijk die post-apocalyps. Het bewijst vooral dat mensen het vermogen missen zich voor te stellen dat ze er ooit níét zullen zijn. Kunnen we dat niet uit angst voor de privé-apocalyps die elk mens wacht? Of is het eigenwaan die maakt dat we ons verzetten tegen de gedachte dat de mensheid maar een oprisping is, het gedoodverfde slachtoffer van de zelf aangerichte massa-extinctie? Echt voorbij kan het in onze verbeelding nooit zijn; steeds weer zijn er immers kranige overlevers die de voorhoede vormen van een wederopstanding. En geef toe, als jij aan zo’n post-apocalyptische wereld denkt, ben jij een van die overlevers en niet zo’n loser die al bij de eerste schermutselingen is gereduceerd tot atomair puin. Wat een post-apocalyptische wereld aantrekkelijk maakt, is maakbaarheid. De gemeenschappen die resten kunnen opnieuw worden ingericht volgens eigen principes. Ja, er zal verdriet zijn, maar je hoeft je tenminste niet langer over uitgesleten paden door een aangeharkt land te slepen om de vraatzucht van het laatkapitalisme te bevredigen. Stel je de vrijheid eens voor. Of platter: stel je de vrijgekomen woonruimte eens voor. Je hebt de villa’s voor het uitkiezen, met inboedel en al. De natuur zal weer ademen, bloeien, heersen, de bosbranden zullen doven, de zeespiegel zal dalen, de vogeltjes zullen fluiten, de bijen zoemen, de ijsbeer doet een vreugdedans, het evenwicht is hersteld. Of niet. Dat kan ook. Begin jaren tachtig, ik zal 6 of 7 zijn geweest, kreeg ik een boek in handen van de paleontoloog Dougal Dixon: Leven na de mens. Deze Dixon maakte voor zijn lol modellen en tekeningen van niet-bestaande dieren, een vaardigheid die hij toepaste op ‘speculatieve evolutie’. In het boek schetst Dixon een wereld waarin homo sapiens plaats heeft gemaakt voor de nakomelingen van de huidige biologische onderknuppels. Zie daar de larsraaf, de gandimot, de walrak, de zeilhagedis, de woestijnspringer, de giantala, de struisganger. Ik heb dat boek mijn leven lang met me meegesleept, uit nostalgie, en als herinnering aan de tijd dat mijn kinderlijke verwondering nog op volle toeren draaide. Toen ik er zo-even weer eens doorheen bladerde, zag ik dat zoöloog Desmond Morris in de inleiding een sentiment verwoordt dat ik als kind volmondig zal hebben onderschreven. ‘Het enige gevaar in het lezen van dit verrukkelijke boek, is dat sommigen van u op het punt zullen komen dat het je plotseling droevig te moede wordt bij de gedachte dat de zo zorgvuldig beschreven dieren niet nu leven. Het zou fascinerend zijn om op expeditie te gaan en ze allemaal door de kijker te zien rondlopen op het tegenwoordige aardoppervlak.’ Wat ik in die woorden lees is een honger naar ontdekkingsreizen die nauwelijks nog gestild kan worden in onze in kaart en cultuur gebrachte wereld. Onze geasfalteerde, in plasticsoep verzuipende, met advertenties behangen, opgesoupeerde wereld. Maar het is ook een idee dat haaks staat op de wereld zonder mensen die Dixon poneert. Onbedoeld werpt Morris deze vraag op: als er geen mens is om iets te zien, maakt het nog uit of het bestaat? Ik was in de jaren tachtig maar een raar ventje. In veel opzichten een kind van mijn tijd, wat wil zeggen: van de Koude Oorlog, de dreigende atoomwinter en het fatalisme van het ‘laat maar vallen dan, het komt er toch wel van’ van Doe Maar. Maar ook een nerd tussen de boerenzonen. Zoon van een jong overleden vader en een vluchtgevaarlijke moeder, met broer en zussen overgeleverd aan de eigen post-apocalyps van gebrekkig ouderlijk toezicht, in een afgelegen huis in een dito bos, een woekerende wildernis ingeklemd tussen de akkers en de gaswinningslocaties van het Groningse platteland. In gedachten bereisde ik werelden ver voorbij de onze, wat wil zeggen dat ik hunkerend naar de nachthemel staarde of met mijn neus diep in een sciencefictionroman zat. Waaronder veel post-apocalyptische, van Walter Millers A Canticle for Leibowitz tot J.G. Ballards The Drowned World. Ik weet niet of het door die gedachte-oefeningen komt, of door de vrijheid en onveiligheid van de plek waar ik opgroeide, maar ik voel me op een gekke manier thuis in de post-apocalyps. Dat merkte ik toen ik in 2015 in Tsjernobyl was, en in de naastgelegen modelstad Pripyat, die geëvacueerd is na de kernramp van 1986. Een jeugdherinnering: de vage helikopterbeelden van de ontplofte kernreactor, de berichten over een radioactieve wolk, het uitdrukkelijke advies geen spinazie te eten – wat geen probleem was, ik háátte spinazie. En nu was ik zelf op de plek des onheils. Het was er een tikje unheimisch, maar vooral aangenaam sereen. Het was bijna een clichébeeld van de post-apocalyps: de mensenwereld was tot stilstand gekomen en de natuur had zich weer ontfermd over haar koninkrijk. Overal brak groen door het asfalt en door de gebarsten ramen en muren: bij de vervallen supermarkt, bij het pretpark met de gestrande botsautootjes, op het plein. Ik had veel langer willen blijven dan de paar uur die was toegestaan. De geigerteller van de gids ratelde er vrolijk op los. In mijn eigen werk duiken de apocalyps en de post-apocalyps steeds weer op. In een kort verhaal over androïden die, ergens boven de poolcirkel, een modeldorp bevolken dat als voorbeeld moest dienen voor een duurzamere manier van leven – te laat, zo blijkt, want de mens is uitgestorven en de robots spelen al millennia hun rol zonder publiek. En in de roman En ik herinner me Titus Broederland, die speelt in een rurale wereld waar de bodem zich wreekt op de naar grondstoffen hongerende mensen. De aarde is door het winnen van zogeheten ‘aardbloed’ letterlijk uitgehold, waardoor er een zinkgat ontstaat dat zich onherroepelijk uitbreidt en beetje bij beetje het land van de onwetenden verorbert. De hoofdfiguren – tweelingbroers die door religieuze fanaten voor duivelsgebroed worden aangezien – vluchten westwaarts door een akelig landschap gedomineerd door wilde honden, moorddadige gelovigen en een zwart gat waarin dorpen, bossen en uitgedroogde vlakten verdwijnen. Maar de jongens weten het vege lijf te redden. Denk ook ik dat er dus altijd mensen zullen overblijven? Of toch op zijn minst robots die menselijk lijken? Een paar jaar terug maakte ik met een jazzcomponist het muziektheaterstuk Een groter gebeuren, dat zeer losjes geïnspireerd was op Belcampo’s novelle Het grote gebeuren, waarin in het dorp Rijssen de Dag des Oordeels aanbreekt. Mijn verhaal was geboren uit liefdesverdriet, wat een specifieke vorm van apocalyps is. Ik schreef het kort nadat ik was verlaten door een vrouw van wie ik (buitensporig?) veel hield – het was alsof ik alleen toen echt bij de gedachte kon dat alles zou worden weggevaagd. Het gegeven was simpel: een almachtige Toezichthouder meldt de mensheid dat ze haar kans heeft vergooid, dat ze woekert als onkruid en dat er na rijp beraad is besloten dat ze zal worden geruimd. Iedereen krijgt een week om afscheid te nemen. De verteller gaat nog eenmaal op roadtrip met zijn grote liefde, zijn ex-vriendin, om te doen wat ze altijd eens wilden: het noorderlicht zien. Een week later is alles voorbij. De ex in het verhaal is klimaatonderzoeker, en zij zegt iets wat ik, alle eerdere luchtigheid ten spijt, van belang acht. ‘Toen ik jong was’, vertelt ze, ‘ging ik vaak naar het bos achter ons huis en dan probeerde ik te horen en te voelen wat de natuur te vertellen had. Wat ik hoorde was een zacht weeklagen. En ondertussen zag ik hoe we ons gedroegen, ondanks wat we wisten, en we wisten steeds meer. Hoe meer we wisten, hoe koppiger we werden, leek het wel. Onze wereld is ingericht op hebzucht, een idee dat we maar niet kunnen loslaten, omdat er nu eenmaal een systeem is opgetuigd dat dat idee voedt. Maar er is meer. Ik geloof dat apocalyptische verhalen onze hang naar de apocalyps alleen maar hebben aangewakkerd. Ik geloof dat onze angst zwakker is dan onze doodsdrift. Ik geloof dat de meesten van ons zich er allang mee verzoend hadden dat het tij niet te keren was – ja, jij ook. We beschouwden onszelf altijd al als terminaal, en de terminale mens is roekeloos. We keken weg van de catastrofe of we renden haar tegemoet. Het uitsterven van de dinosauriërs was voor ons een zegen, maar ons einde zal een zegen voor andere wezens zijn. De aarde is een hotelkamer – een kamer die wordt gebruikt en weer wordt verlaten, om vervolgens gebruikt te worden door anderen. Helaas waren wij de rockers die het meubilair kort en klein hebben geslagen en de tv uit het raam hebben gegooid. Ik denk dat we diep van binnen geloven dat we dit noodlot verdienen; dat de straf op hinkepoten achter onze misdaad is aangesjokt, een misdaad die is begaan omdat onze empathie begrensd is. We voelen ons verwant aan mensen die dichtbij ons staan, niet aan mensen ver weg, en zeker niet aan de bijen, de bossen, de aarde. Terwijl dat wel zou moeten. Is het dan wel zo erg dat we er straks niet meer zijn?’ Ik vind dat erg, ja. En ik denk dat luchtig doen over de apocalyps, hoewel begrijpelijk als overlevingsmechanisme, riskant is. Zoals het idee voeden dat ons altijd een post-apocalyps rest riskant is. Ik zie te veel mensen voor wie zo’n doorstart er best aantrekkelijk uitziet – als de eerste goede nachtrust na een wortelkanaalbehandeling. Wie voor zichzelf weinig toekomst ziet, zal de destructie van de huidige toekomst minder betreuren. Nu we dagelijks leven met onheilstijdingen, inclusief de inleidende beschietingen van dat onheil, zou het nuttig zijn als we er ten diepste van overtuigd waren dat niemand van ons de catastrofe en de erbij horende (geo)politieke en maatschappelijke uitwassen kan overleven. Dat we al iets van rouw zouden kunnen voelen over wat verdwijnen zal. Of, als eigenliefde dan toch onze voornaamste achilleshiel is, iets van liefdesverdriet. Misschien dat we dan eindelijk écht werk zouden maken van het afwenden van de catastrofe. Maar nee, we kijken ernaar als passanten naar een auto-ongeluk. Alsof wij de ramptoeristen zijn, en niet de inzittenden. Alsof we stiekem wel zin hebben in die apocalyps.||https://www.volkskrant.nl/mensen/schrijver-auke-hulst-heeft-misschien-iets-te-veel-zin-in-de-apocalyps~b5114e10/
2022-09-15||Cartoonist Roz Chast tekent om de angst voor van alles op afstand te houden||Wees nooit té blij, leerde cartoonist Roz Chast (67) al op jonge leeftijd van haar ouders. Dan gebeurt er namelijk iets verschrikkelijks. Talloze voorbeelden hadden haar zorgelijke, neurotische vader en dominante moeder: een familielid sprong vrolijk op uit een stoel – krak, middenvoetsbeentje gebroken. Een kennis lachte tijdens het eten – helaas, dood door verstikking. Zo’n vijftig jaar later verwerkte de Amerikaanse Chast hun waarschuwende verhalen in de vrolijk gekleurde cartoon ‘Het rad van onfortuin’. Zeggen dat haar niet bijster zonnige jeugd een bron van inspiratie heeft gevormd voor haar carrière als wereldberoemd cartoonist, zou je een understatement kunnen noemen. Stellen dat ze iets van dat zorgelijke van haar ouders heeft geërfd, ook. ‘Things could be worse, and they probably will be’ (‘Het kan altijd erger, echt’), zegt ze vaak in interviews. Is het handig voor een cartoonist om een doemdenker te zijn? ‘Ik weet het niet’, antwoordt ze vanuit haar huis in Connecticut aan de telefoon; ze haat Zoom en alle andere vormen van beeldbellen. Vrolijk: ‘De meeste cartoonisten die ik ken zijn geen luchtige, niks-aan-de-handachtige mensen. Ze piekeren en overanalyseren. En soms, als je je te veel zorgen maakt, ga je een grens over en wordt het grappig. Een tijd geleden zat ik in bad te denken hoe zwaar water eigenlijk is. En hoe oud ons huis. Plotseling voelde ik de paniek opkomen: ik had mezelf ervan overtuigd dat de badkuip door de vloer zou gaan zakken. Serieus, ik maakte me zo’n zorgen dat ik me razendsnel afdroogde en uit bad stapte. Pas toen kon ik erom lachen. Het was absurd. Maar op het moment zelf dacht ik echt dat het noodlot om de hoek keek.’ Roz groeide op als enig kind in een bescheiden buurt van Brooklyn, New York. ‘Ik heb de naam Rosalind altijd gehaat. Mijn moeder was adjunct-directeur van een basisschool, mijn vader was docent Spaans en Frans. Ze hielden van Shakespeare. Dus Rosalind was voor hen geen bloemige, pretentieuze mondvol, maar zelf voelde ik me nooit alsof ik die persoon was, ik schaamde me ervoor.’ Toen ze een jaar oud was, gingen haar ouders weer aan het werk. Voor Roz hadden ze oppas geregeld: jonge, vaak buitenlandse meisjes die de taal niet goed spraken. Contact met andere kinderen kon bovendien maar beter vermeden worden, vond haar moeder; wie weet wat voor negatieve invloed die zouden hebben. Het leverde haar een geïsoleerde jeugd op in hun kleine appartement. ‘Ik was binnen, had papier en potloden en krijtjes. De wereld van andere kinderen maakte me ongemakkelijk. Laten we elkaar het komende half uur met stokken slaan. Of: omdat jij die rare schoenen draagt ben je onze vriend niet meer; ik wist niet hoe ik me staande moest houden in de gekte van de kindertijd, en hoe meer ik alleen was, des te erger het werd. Maar ik hield van grappige dingen, en ik vond het leuk mezelf aan het lachen te maken. Ik vond het een wonder dat iets iemand kan laten lachen. Een lach is net een nies, toch? Een soort onvrijwillige reactie op iets grappigs. En ik hield van de manier waarop cartoons schrijven en tekenen verenigen.’ Na een eveneens ongemakkelijke tijd op de kunstacademie (haar werk sloot niet aan op de conceptuele tijdgeest van de jaren zeventig) begon Chast in 1978 als freelancer te tekenen voor het toonaangevende opinietijdschrift The New Yorker; zo ongeveer het hoogst haalbare voor een cartoonist. ‘Slordige, krasserige plaatjes, vaak van mensen die tobberig in lelijke fauteuils zitten, met opdringerig behang op de achtergrond’ omschreef Sylvia Witteman haar werk ooit in de Volkskrant; een stijl waar veel mensen even aan moet wennen, maar die daarna des te sympathieker wordt. Daarnaast maakte Chast boeken, waaronder Wat ik haat van A tot Z en het veelvuldig bekroonde autobiografische Kunnen we het niet over iets leukers hebben? Al dat succes is natuurlijk geweldig, maar vaak is ze bang dat haar ideeën opdrogen. Gelukkig is dat niet haar enige zorg. ‘Die angst moet zich staande houden tussen al mijn andere angsten. Als je kinderen hebt of andere mensen kent, of überhaupt een lichaam bezit; het leven in het algemeen geeft gewoon reden tot zorg. En tekenen is een manier om dat een beetje op afstand te houden.’ ‘Als je zelf iets heel goed vindt, kun je het verpesten voor anderen, puur door het op te dringen. Twintig jaar geleden wilde ik graag dat mijn zoon The Godfather zou kijken, maar hij keek de film en vond hem ‘langzaam’. Ik ben bang dat ik dit boek ook voor hem heb verpest. De toverberg gaat over Hans Castorp, een Duitse jongeman die vlak voor de Eerste Wereldoorlog zijn neef gaat bezoeken in een sanatorium in de Zwitserse bergen, waar hij wordt behandeld voor tuberculose. Hans is van plan om een paar weken te blijven, maar uiteindelijk blijft hij zeven jaar. Er staan zoveel geweldige observaties in dit boek over tijd, en de personages staan voor verschillende wereldbeelden: Settembrini is een humanist, Naphta is een jezuïet. Maar nu heb ik weer het gevoel dat ik iets aan het opdringen ben. Ik denk dat ik 17 was toen ik De toverberg voor de eerste keer las, lezen werd bij ons thuis aangemoedigd: het was stil en de buren hadden er geen last van. Maar op mijn 40ste vond ik het interessanter, en een paar jaar geleden nóg meer. Misschien verandert mijn zoon ook nog van gedachten over The Godfather.’ ‘Hacks gaat over twee vrouwen in de comedywereld. Eentje is van mijn leeftijd of net iets ouder, losjes gebaseerd op Joan Rivers, denk ik. Ze is over haar professionele piek heen, maar nog steeds heel gedreven en hilarisch. Omdat ze een nieuwe schrijver nodig heeft voor haar grappen, huurt ze een vrouw in van ongeveer 30, haar tegenpool in alles. De dynamiek tussen hen is zo geweldig. De oudere comedian in Hacks zegt op een dramatisch moment: ‘Even if you’re great, you still have to work really fucking hard. You have to stretch and claw and it never fucking ends. And it never gets better. It just gets harder.’ (Zelfs als je geweldig goed bent, moet je altijd nog verrekte hard werken. En dat stopt nooit, het wordt alleen maar moeilijker) Dat herken ik. Sommige dingen worden wél simpeler: ik gebruik nu gemakkelijker kleur in mijn werk dan dertig jaar geleden, daar ben ik zelfverzekerder in geworden. Maar milder over mijn eigen werk word ik niet: deze grap deugt niet, die grap heb ik een paar jaar geleden al gemaakt, maar dan beter. Hoe ouder ik word, des te meer zelfkritiek ik ontwikkel.’ ‘Bij Charles Addams lach je om grappen waar je eigenlijk niet om zou moeten lachen. Er gebeuren vreselijke, afschuwelijke dingen: mensen vallen van kliffen enzo. Ken je zijn klassieker Boiling Oil? Beneden staat een groepje brave mensen heel lief kerstliedjes te zingen, terwijl boven op het dak de bewoners van het huis toe staan te kijken met een pan kokende olie in hun handen. Het is een geweldige tekening, je ziet er al personages in terug van The Addams Family, waarmee hij later beroemd zou worden. Charles Addams heeft me geleerd dat je als cartoonist moet ontdekken wat je zélf grappig vindt, dat je moet tekenen vanuit je eigen wereld. Je moet jezelf ontdekken, als het ware. Sommige cartoonisten proberen te tekenen wat anderen goed vinden, maar ik heb het geluk dat ik dat al op de kunstacademie heb geprobeerd en had daarin jammerlijk gefaald. Ik had gewoon geen idee wat anderen goed vonden, ik begreep niet wat ze van me wilden. Ook toen ik bij The New Yorker begon, was mijn tekenstijl heel anders dan die van de andere cartoonisten. Mijn redacteur Lee Lorenz vertelde me jaren later dat toen ik begon, een van de oudere cartoonisten had gevraagd of Lee mijn familie soms geld schuldig was. Ja, ze vonden het echt slecht. Maar zoals ik zei, ik was op de kunstacademie al door die fase gegaan. Dus ik bleef bij mezelf.’ ‘Toen ik zijn werk voor het eerst zag, vond ik het meteen geweldig. Waarom vind ik lastig uit te leggen: is het de simpelheid, de kleuren, het gevoel ervan? Ik weet alleen dat als ik ernaar kijk, ik ernaar wil blijven kijken. Je ziet dat de schilder echt vanuit zijn hart werkt. Forrest Bess was een Amerikaanse visser die in zijn jeugd schilderles had gekregen van de buren. Zijn abstracte schilderijen waren een poging om de beelden die hij als kind al had, vast te leggen. Ze maakten voor hem deel uit van een grotere theorie waarin hij alchemie, de psychologie van Carl Jung en de rituelen van de Australische aboriginals gebruikte om een nieuwe staat van bewustzijn te creëren. In een poging het eeuwige leven te bereiken, wilde hij hermafrodiet worden, en daartoe heeft hij zichzelf uiteindelijk geopereerd. Tja, mensen hebben ideeën, al zijn ze niet altijd juist. Maar toen ik zijn werk leerde kennen, wist ik hier nog niet vanaf, en het verandert niets aan de manier waarop ik ernaar kijk. Zijn schilderijen zijn geweldig, ook zonder die context.’ ‘Hebben jullie die niet in Nederland? Ze zijn de beste plek om te eten. Restaurants kunnen intimiderend zijn; over de top aangekleed, ontzettend duur, en dan komt iemand je iets uitleggen over de herkomst van de babyworteltjes op je bord. Ik haat dat. Ik word er heel zenuwachtig van. In een diner kan ik gewoon binnenkomen en met rust worden gelaten. Je voelt er bovendien minder druk om er iets bijzonders van te maken. Ik bestel een tosti of iets anders dat altijd goed is, luister naar de gesprekken om me heen en teken de mensen hopelijk zonder dat ze het doorhebben. En dat is genoeg. Sinds een paar jaar huur ik een kleine studio in de Upper West Side op Manhattan om te werken en een diner voelt voor mij als het echte New York: iedereen komt er, maar je kunt er echt anoniem zijn.’ ‘In groep 8 moesten we de kaart van Amerika borduren met alle bekende producten erbij. Bij de Midwest moesten we bijvoorbeeld maiskolven maken, en ik weet nog dat elke korrel uit een Franse knoop bestond. Vlak voor de pandemie kreeg ik plotseling de behoefte dat weer op te pakken. Ik probeer met verschillende soorten media te werken. Op sommige werken mijn tekeningen goed, op andere niet. Bij borduren werkte het, dat was een leuke ontdekking. Ja, een cartoon borduren kost veel tijd, veel meer dan het kost om te tekenen. Ik heb mijn eigen techniek om de fouten eruit te halen met minischaartjes en een tornmesje, en als de draden te strak zitten, moet ik mijn pincet erbij pakken. Soms duurt het uren, het is heel priegelig en obsessief werk, maar voor mij werkt het. Als je iemand bent die graag de wereld buitensluit, op je kont zit en zich graag wil verliezen in een project, dan is borduren iets voor jou.’ ‘Een vriendin van een vriendin leerde me de techniek. Pysanky-eieren komen uit Oekraïne, waar ze rond Pasen met was en verf worden beschilderd. Net als borduren is het arbeidsintensief: je smelt de was, je beschildert het ei met een doorzichtig waspatroon, je doopt het ei in de verf en waar de was zat, blijft het wit. Dan schilder je een nieuw patroon met de was, dat houdt dezelfde kleur als de verf waar je het ei net in hebt gedoopt. Vervolgens doop je het ei in wéér een nieuwe kleur verf, schildert opnieuw een laagje was, en zo ga je door tot je klaar bent. En eerst moet je het ei nog voorzichtig leeg laten lopen, want als je een vol ei boven een kaars houdt om de verf te laten drogen, kan het ontploffen. Ook breken ze weleens tijdens het verven, dat is dan teleurstellend. Maar als het lukt, is het heel bevredigend. Het is de kleur die het hem doet. En tekenen op een eierschaal is anders: er zit een curve in. Je kunt mensen in een bus tekenen, maar door de vorm van het ei wordt het een soort eindeloze bus, snap je? Dat brengt weer andere ideeën naar boven dan normaal. Het verandert bovendien iemands karakter als je op een ei geschilderd bent, daar is iets grappigs aan.’ ‘Ik heb een Afrikaanse grijze roodstaartpapegaai en een caique, ook een papegaaiensoort. De caique is 12 jaar, denk ik, en de grijze is ongeveer 20 jaar oud, maar ze kunnen wel 50 worden: ik zal haar in ons testament moeten laten opnemen. Toen ik opgroeide, hadden we parkieten: dat was precies zoveel huisdier als mijn ouders toestonden. En het bleek dat mijn echtgenoot (comedyschrijver Bill Franzen, red.) ook met parkieten is opgegroeid, dus het was voor ons niet meer dan logisch vogels te houden. Hun getjilp en gekwetter geeft ons huis een extra aanwezigheid, helemaal nu de kinderen uit huis zijn. Soms laat ik ze los vliegen. Maar als ik boven aan het werk ben, wil ik niet dat ze beneden verstrikt raken in een kabel en doodgaan, dus dan zet ik ze in hun grote kooi. Dat is tenminste één angst die ik kan beteugelen.’||https://www.volkskrant.nl/beter-leven/cartoonist-roz-chast-tekent-om-de-angst-voor-van-alles-op-afstand-te-houden~bea82ea0/
2022-09-15||De uitslag van de ‘vrij taaie’ zomerquiz 2022 (en de prijswinnaars!)||1. Circus Treurdier2. Jan-Paul Buijs3. Otmars zonen4. Elvis5. Bezwaardvechten (woordgraptogram)6. Douglas Stuart7. Un Verano Sin TiWoord: Abcoude (verdwenen kasteel in de provincie Utrecht) 1. Ron de Tafel (woordgraptogram)2. Mai Spijkers3. Eindspel4. Ruben Nicolai5. Onderbroek6. Douwe Bob7. Aziz AnsariWoord: Rosande (verdwenen kasteel in de provincie Gelderland) 1. Khalid & Sophie2. Verschiltknaap (woordgraptogram)3. Documentaire4. Januari5. Eus6. Ibiza7. Undercover8. Sylvester James9. Tefaf10. Wij willen WW11. Onze koloniale erfenis12. Last Week Tonight13. LouisWoord: Ellewoutsdijk (verdwenen kasteel in de provincie Zeeland) 1. Gucci2. Lola Pagola3. Erica Barry 4. Damien Hirst5. I May Destroy You6. Rwanda7. Knightmare (woordgraptogram)8. Beer 9. Marlene Dumas10. Ufo’sWoord: Middelburg (verdwenen kasteel in de provincie Noord-Holland) 1. Lifeheks (woordgraptogram) 2. Anna Wintour 3. Starship Trooper4. Humberto Tan5. Ted Lasso6. Uit het hoofd7. Aat Ceelen8. Sidney Poitier9. Anouk10. Edwin OudshoornWoord: Lautastate (verdwenen kasteel in de provincie Friesland) 1. Minions2. Soundos El Ahmadi3. Free lansen (woordgraptogram)4. Utrecht5. WindyWoord: Ewsum (verdwenen kasteel in de provincie Groningen) Als u alle namen van deze verdwenen kastelen had gevonden (met hulp van de hints uit de illustraties) was u nog niet uitgepuzzeld. De reeks provinciewapens liet zien in welke volgorde u de woorden vervolgens moest zetten: Abcoude, Lautastate, Middelburg, Ewsum, Rosande, Ellewoutsdijk. Zo vond u het woord Almere. Wie het thema van de quiz en de hints in de illustraties begreep (zoals de plattegrond), kwam zo op het antwoord van de zomerquiz: Kasteel Almere. Dat is geen verdwenen kasteel, maar een kasteel dat nooit is afgebouwd en waar een pretpark moest komen: WitchWorld (dit woord hebben we ook goed gerekend).Vijf zomerquizzers gingen naar het kasteel en stuurden ons een foto van het hek op de kasteelbrug (waar we een speciaal Volkskrant-slotje op hadden bevestigd). Deze vijf zijn beloond met een prijs. Zie hieronder alle winnaars. De gesigneerde exemplaren van Het Woordgraptogramboek door woordgraptogrammaker Wisse Beets zijn gewonnen door: Marianne Spieker, Bengt van Veelen, Frans Reubsaet, Jill Koster, Joyce Dumoulin, Dominique Lyczak, Marjolijn van Diesen, Lee Witteveen, Anita van Nispen, Fenna Hengeveld, Rieke Polder, Merel Keizer, Maarten Smitskamp, Jeroen van den Beemt, Angel Pinxten, Paul van Aken, José Jansen, John Pelzer, Guillaume Kriek en T. Brummel. De gesigneerde en genummerde ingelijste prints van de editie door Timber Sommerdijk zijn gewonnen door: Michael Kuiper, Isabel Willemsen, Ron van der Zant, Eric van der Horst, Monika Kurkiewicz, Henk Hooijschuur, Laurens Elderman, Sofie Verhees, Joyce van Haren en Mila Muller.Wim van der Zanden fietst er met de hoofdprijs vandoor: de Ampler Curt of een vergelijkbaar model e-bike. Gefeliciteerd! Winnaars ontvangen persoonlijk bericht. Over de uitslag kan niet worden gecorrespondeerd.||https://www.volkskrant.nl/cultuur-media/de-uitslag-van-de-vrij-taaie-zomerquiz-2022-en-de-prijswinnaars~b6b95f51/
2022-09-15||Jip van den Toorn kwam deze week uit de kast als cartoonist en kickbokst zich een ongeluk||Jip van den Toorn woont de helft van het jaar in Berlijn, maar moet regelmatig voor werk in Nederland zijn, en zwerft dan volleerd van plek naar plek. ‘Hond, iPad, schone onderbroek mee.’ Klaar is Kees. Ze zoekt al een tijdje naar een eigen huis in Amsterdam. ‘Maar ja...’ Maar ja. Dit is natuurlijk geen plek voor een huizenoproep. (Heeft u een huis voor een cartoonist? Tekening in ruil voor de gouden tip.) Deze week logeert Van den Toorn bij haar moeder, waar ze een feestje organiseerde om samen te kijken naar haar finale van De slimste mens. ‘Ik heb mezelf als cartoonist ge-out door mee te doen. De meeste mensen wisten niet eens dat ik een vrouw ben.’ Inmiddels wordt ze continu herkend, en iedereen vindt wat. Dat is soms grappig (‘een vrouw mailt me iedere keer dat ik ‘kut’ zeg op tv’), meestal leuk (‘ik sloot mezelf buiten deze week, de slotenmaker herkende me en gaf toen korting’) en soms is het ronduit stom, de dingen die ze allemaal krijgt toegeworpen. Zo’n storm aan reacties vergt wat meningdiscipline: niet focussen op de stomme, maar ook niet op de lovende meningen. ‘Ik heb besloten dat als ik waarde hecht aan al de likes, ik de negatieve reacties ook serieus moet nemen, dus nu probeer ik álle meningen maar naast me neer te leggen.’ Ondertussen is ze druk met het afronden van haar boek over crises (‘groot en klein’), en dat brengt ons bij de vraag: wat was háár crisis afgelopen week? ‘Dat boek waar ik aan werk afmaken, maar daarvoor heb ik helemaal niet de juiste spanningsboog.’ Elke week twee beeldcolumns maken, alla, want er zit maar vier dagen tussen ‘bedenken, tekenen en eindigen in de kattenbak’. Dit boekproject duurt nu al een jaar. ‘De ene dag voelt het als een klompje goud, dan weer als een klompje prut’, maar de deadline nadert – november in de winkel! – en ‘ik denk toch dat ik er straks voor duizend procent achter sta.’ Meer dan genoeg. Voor deadlinestress en meningen bestaat gelukkig een remedie: ‘Ik dans en vecht veel. Zowel in Berlijn als in Nederland kickboks ik me een ongeluk, want bewegen is loslaten. Klink ik gek?’ Nee hoor. Grenzen verkennen, tegenstanders uitdagen, actie, reactie, enzovoort. Kickboksen en satirische cartoons: ze lijken verdacht veel op elkaar.||https://www.volkskrant.nl/mensen/jip-van-den-toorn-kwam-deze-week-uit-de-kast-als-cartoonist-en-kickbokst-zich-een-ongeluk~b26610d9/
2022-09-15||Yvette maakt peren met miso-karamelsaus van de oogst uit eigen tuin||Het voordeel – of nadeel – van een fruittuin is natuurlijk dat er een moment komt dat er moet worden geoogst. Dat kost tijd en moeite, want een handvol bessen werk je natuurlijk zo weg in een kom yoghurt, maar kisten appels en manden vol bramen niet. De late zomer is mijn leven lang oogsttijd. Toen ik klein was werden mijn zus en ik al steevast aan het werk gezet: hangend uit de achterramen van de auto graaiden mijn zusje en ik als een malle naar de bramen die voor onze jonge kinderogen voorbijschoten. Mijn moeder reed daarbij met een vriendin luid zingend stapvoets door de bergen, vlak onder Dublin. We maaiden zo zakken vol fruit naar binnen en die werden tot ons grote geluk elke late zomer tot jam verwerkt. De opgespaarde jampotten kwamen dan tevoorschijn en werden goed uitgekookt. Dan werd de schuimende jam erin geschept en trok mijn moeder een cellofaantje eroverheen dat helemaal strak trok als het goed was afgesloten. We trommelden met onze vingers geruststellend op het vlies. Bijna vijftig jaar later doe ik dit allemaal nog steeds. Dit jaar had ik zelfs een éígen vriendin hiervoor ingeschakeld, en we reden niet maar graaiden wel al wandelend manden vol bramen weg langs de bergpaden van Zuid-Ierland. Thuisgekomen maakten we liters jam, precies zoals ik het al vroeg in mijn leven had geleerd. We keken daarna tevreden naar buiten, maar daar hingen de bomen zwanger van blozende appels met hun takken haast op de grond. Met mijn lieve hulp oogstten we ze direct: zomaar een paar kratjes vol. We laadden ze op de auto om mee te nemen naar Amsterdam, want de zomertijd in Ierland zat erop. In Nederland draaiden we de appels tot pulp, we persten dat uit en lieten het sap vergisten in grote vaten. Waterslot erop, alles volgens het recept in mijn boekje: straks hadden we óók nog cider uit eigen tuin. Ik keek tevreden uit mijn Amsterdamse keukenraam: daar hingen de takken van de perenboom zwanger van de peren helemaal naar benee. Konden we weer van voren beginnen. Dit is een verrukkelijk dessert, met een stukje kaas erbij of juist met (miso-)karamel en een brok chocoladetaart. Misschien geef ik daar volgende week wel een recept voor. Verwarm de oven voor op 180 graden. Giet een dun laagje zout op de bodem van een diepe ovenschaal. Zet de peren erin en houd ze een beetje rechtop. Vul de schaal tot de rand met zout, zodat alleen de steel en top van de peren zichtbaar zijn. Bak ze ongeveer 1 uur. Laat ze iets afkoelen en tik ze dan uit het zout. Veeg ze voorzichtig schoon met een schone doek. Serveer ze gehalveerd met een stukje kaas of met miso-karamelsaus. Schenk de suiker in het midden van een steelpan met dikke bodem, zorg dat de suiker de randen niet raakt. Giet in het midden 2 eetlepels water en draai het vuur middelhoog. Laat de suiker langzaam smelten zonder te roeren. Gaat hij aan de randen kleuren, dan kunt u de pan zachtjes schudden. Als de suiker is opgelost en de karamel gaat kleuren kan het vuur hoger worden gedraaid. Laat de karamel mooi theekleurig goudbruin worden. Neem dan de pan direct van het vuur en voeg de room, boter en miso toe – doe dit voorzichtig, want het kan flink spatten. Roer voorzichtig tot een gladde en glanzende saus, niet stiekem proeven, karamel is echt heet en u verbrandt uzelf gemakkelijk. De peren kunnen netjes afgedekt in de koelkast nog een week bewaard worden. Ook heerlijk in een salade, lekker in parten bij de kaasfondue of op (chocolade!)ijs. Of bij mijn ricecream van pas geleden. De karamelsaus is op alles lekker. Bewaar in een schoon kannetje in de koelkast.||https://www.volkskrant.nl/beter-leven/yvette-maakt-peren-met-miso-karamelsaus-van-de-oogst-uit-eigen-tuin~b7525316/
2022-09-15||Kijken, verwonderen en luisteren: u komt met deze tips tijd te kort||Fotografiebeurs Unseen is dit jaar al toe aan de tiende editie. In die tien jaar is Unseen uitgegroeid tot een belangrijke plek voor verzamelaars, gelegenheidskopers, fotoboekenwurmen, maar ook voor museumdirecteuren en -conservatoren. Met dit keer 70 galeries, 67 uitgevers en 12 bijzondere projecten, allemaal te zien op het Westergasterrein in Amsterdam. Unseen biedt ook inzicht in wat er internationaal in de fotografie gebeurt, er komen dit jaar galeries uit zestien landen, waaronder India, Marokko, Mexico en Zuid-Afrika. Sinds vorig jaar heeft de beurs een nieuw onderdeel: Unbound, waar ‘de grenzen van het fotografisch universum’ worden verkend. Daar is dus fotografie te zien die niet plat is, maar wordt gepresenteerd als bijvoorbeeld een installatie, sculptuur, digitaal kunstwerk of zelfs als performance. unseenamsterdam.com Moshekwa Langa (47) is een van de belangrijkste hedendaagse kunstenaars uit Zuid-Afrika. Zijn oeuvre is veelzijdig: Langa maakt tekeningen, collages, foto’s, schilderijen, video’s en installaties. Zijn persoonlijke geschiedenis, opgroeiend in het Zuid-Afrika van de apartheid, speelt daarin een belangrijke rol. KM21 presenteert nu de eerste Nederlandse solotentoonstelling van de kunstenaar, die al lange tijd in Nederland woont en eind jaren negentig verbonden was aan de Rijksakademie in Amsterdam. Speciaal voor de tentoonstelling maakte Langa een serie grootschalige kunstwerken met houtskool op papier. Verwacht verder grote kleurrijke schilderijen en een van zijn bekendste werken, de video Where do I begin uit 2001 die Langa opnam in zijn geboorteplaats Bakenberg. km21.nl Twee acteurs ontmoeten elkaar in het theater. Drie dagen voor de première van Who’s afraid of Virginia Woolf, het beroemde stuk van Edward Albee, krijgen ze slaande ruzie en raken ze behalve hun tegenspelers ook elkaar kwijt. Drie dagen later, op wat eigenlijk de première had moeten zijn, zien ze elkaar voor het eerst weer terug in de restanten van hun verwoeste decor. Hoe nu verder? Fun and Games vormt het eerste deel van een drieluik waarin de makers elke tien jaar op zoek gaan naar het antwoord op dezelfde vraag: wat is liefde? In dit nieuwe stuk treden acteurs Tarik Moree, Laura De Geest en Daniël ‘t Hoen al vechtend in de voetsporen van Martha en George uit Who’s afraid of Virginia Woolf. viarudolphi.nl Een duidelijke trend: er staan steeds meer jonge dirigenten op de bok bij onze symfonieorkesten. Bij het Rotterdams Philharmonisch Orkest debuteerde in mei zelfs een Fin van pas 22. Het optreden van Tarmo Peltokoski, die inviel voor de in ongenade gevallen Valery Gergiev (vertrouweling van Poetin), was nogal een succes. Zaterdag keert Peltokoski terug in De Doelen. Ook bijzonder: de vaste dirigent van het orkest, Lahav Shani, treedt op als pianosolist in George Gershwins Rhapsody in Blue. De andere stukken zijn Richard Strauss’ Don Juan en, uit Peltokoski’s vaderland, de Zevende symfonie van Jean Sibelius. Het concert begint om 20.30 uur, is zonder pauze en duurt een uur. rotterdamsphilharmonisch.nl/agenda/fins-vuurwerk||https://www.volkskrant.nl/cultuur-media/kijken-verwonderen-en-luisteren-u-komt-met-deze-tips-tijd-te-kort~b0e55cb29/
2022-09-15||‘Ik heb een groot optimisme en een talent om de zonnige kant van het leven te zien’||In een romantische jurk zet Dieuwertje Blok een schaal met sappige stukken watermeloen op tafel in haar weelderige tuin vol lieflijke bloemen. Geen geranium te bekennen. Ook figuurlijk niet. De presentatrice die net 65 is geworden, komt om in het werk. Naast het Radio 4-programma NTR Podium, presenteert ze familieconcerten in het Muziekgebouw aan ’t IJ, is ze het gezicht van het Sinterklaasjournaal, speelt ze met Jeroen Kramer – de verslaggever in het Sinterklaasjournaal – in de familietheatervoorstelling De Prins van Oranje, spreekt ze luisterboeken in, doet ze vrijwilligerswerk bij onder meer de Hartstichting en VluchtelingenWerk Nederland, en dan volgt ze sinds afgelopen zondag ook nog Paul Witteman op in Podium Klassiek. Kom je daar nu mee? Ik weet het niet hoor, was dan ook haar eerste reactie toen ze haar voor het klassieke muziekprogramma vroegen, vertelt haar man, de voormalig radiopresentator Peter de Bie, met wie ze 24 jaar samen is. ‘Ja’, grinnikt ze, ‘ik wilde afbellen omdat het verzoek op zo’n verkeerd moment in mijn leven kwam. Maar Peter heeft me overgehaald. ‘Anders krijg je later spijt’, zei hij. Met die houding heb ik die test ook gedaan: kan mij het wat schelen, ik doe het gewoon. En dat heeft blijkbaar goed uitgepakt. Ik vind het wel lekker dat ik weer iets op televisie ga doen. Het Sinterklaasjournaal was het enige vaste programma dat ik nog had, en dat is maar drie weken per jaar. Dat dit nu op mijn pad komt, voelt als oogsten. Zolang je maar gewoon stug blijft doorgaan, komt het vanzelf goed. Dus je treft een behoorlijk gelukkig mens aan.’ ‘Ja. Ik ben al heel lang freelancer, en het is altijd op en neer gegaan. Ik begon als omroeper bij de KRO, ging naar de Vara en stapte over naar RTL Véronique waar ik na een jaar de 5 Uur Show al een wekelijkse talkshow kreeg, Dieuwertje. Dat was best snel, dus ik had gezegd: ik wil het wel doen, maar dan wil ik wel iemand achter de schermen naast me hebben die me daarin begeleidt. Dat werd de grote Feike Salverda, in die tijd een bekend journalist van Vrij Nederland en de VPRO. In het begin vond ik het doodeng en een paar maanden later werd ik ook nog zwanger, wat me een beetje wiebelig maakte. Ik vond Salverda een goede vent die zich vaderlijk opstelde, dus ik heb mijn hart steeds als een onzeker vrouwtje bij hem uitgestort. Ik dacht hem te kunnen vertrouwen, tot ik ineens werd ontboden bij John de Mols rechterhand Ruud Hendriks. Die zei dat het programma ging stoppen. Echt zo uit het niets. Ik kreeg allemaal dingen terug die ik in vertrouwen tegen Salverda had verteld. Zonder waarschuwing werd me gezegd dat ik er niet zwaar genoeg voor was en dat het ophield voor me. ‘In mijn contract stond dat ik, als het zou stoppen, gelijkwaardig ander werk zou krijgen, dus toen ze mij vervolgens een filmprogramma aanboden met van die fragmenten die ik aan elkaar moest kletsen, heb ik gezegd: dat ga ik niet doen. Waarna ik van het ene op het andere moment geen salaris meer kreeg. Ik heb een rechtszaak tegen ze aangespannen en die heb ik gewonnen, maar daarna stond ik bekend als een lastige freelancer. Bij RTL hoefde ik sowieso nooit meer aan te komen, maar in heel Hilversum bleef het ineens doodstil.’ ‘Ja, want op een lastige freelancer zitten ze niet te wachten. Toen ben ik bij de Amsterdamse lokale zender AT5 gaan werken. Wat een enorm feest was: als je over straat fietste riepen mensen: dat was een leuk programma gisteravond!’ ‘Ja, dat heb ik zeven jaar gedaan.’ ‘Haha, dat weet ik niet hoor. Ik kreeg wel heel vaak van vrouwen te horen: O, mijn man vindt je zo leuk. Ik vind het fijn dat ik blijkbaar niet een bedreigende natte droom was, om maar even bij die woorden te blijven.’ ‘Dat was vooral in de tijd dat ik omroeper was, toen kreeg ik zakken vol. Het was bizar wat er toen gebeurde. Ik was 20 jaar en wist niet wat me overkwam. Dat had ook wel invloed op me. Ik was jong en naïef. Ineens meenden zoveel mensen me te kennen. Ach, dat lieve popje en god wat een schattig meisje, dachten ze, terwijl ik zelf nog enorm worstelde met wie ik was. Ik werd daar onzeker van. Ik waakte er ook altijd enorm voor om me op mijn bekendheid te laten voorstaan, het heeft eerder een tegenovergesteld effect op me gehad. Ik doe net alsof ik er niet ben. Terwijl Peter heel erg aanwezig is en een grote mond heeft, wil ik niet opvallen. Als iemand met een grote bek voordringt, denk ik: oké, doe maar. Ik kan tot in het idiote bescheiden zijn. ‘Ik zou die tijd niet over willen doen. Ik was gewoon nog een grote puber, zo onzeker over mijn lichaam ook. Ik vond dat ik veel puppyvet had, ik voelde me altijd te dik.’ ‘Niets. Ik was ook steeds in de weer met ongelukkige liefdes, waarbij het op een gegeven moment ook een rol ging spelen dat ik niet meer wist of iemand me leuk vond omdat ik op televisie kwam of om wie ik was. In die zin heb ik altijd wel een haat-liefdeverhouding met die bekendheid gehad. Aan de ene kant vind ik het superongemakkelijk, aan de andere kant krijg ik er vaak complimenten door en dat is heerlijk. Maar als je dan een tijdje weinig werk hebt, moet je uitkijken dat je niet gaat twijfelen aan jezelf. Daarmee heb ik wel geworsteld. Ik heb heel stille periodes gehad waarin ik zelf van alles ging organiseren om iets te doen te hebben.’ ‘Ja, mensen vroegen zich dan af of er geen verborgen camera’s hingen, haha. Maar ik moet er niet aan denken om de hele tijd thuis te zitten. Daardoor heb ik naast presenteren ook nieuwe dingen ontdekt. Zoals toneelspelen, zingen en schrijven. Het laatste anderhalf jaar ben ik druk geweest met mijn boek.’ Dat boek, dat deze week verschijnt, draagt de titel Dragelijke lichtheid. Ze baseerde het op het dagboek van haar Joodse moeder, dat ze twee jaar geleden, twaalf jaar na haar dood vond. ‘Keobgad nav Ynneh’ stond op het schrift. Dieuwertje zag meteen wat haar moeder bedoeld had: Dagboek van Henny, maar dan achterstevoren. Het schrift was helemaal volgeschreven, beginnend op 6 juni 1939 en eindigend op 19 december 1940. Eerder had ze al losse blocnotevelletjes gevonden waarop belevenissen stonden uit 1941 en 1942. De dagboekfragmenten van haar moeder voorziet ze in Dragelijke lichtheid van context, want haar moeder schrijft nauwelijks over wat er op dat moment in de wereld speelt. Af en toe sijpelt er in haar schrijfsels iets van de oorlog door, maar het is vooral een puberdagboek van een 16- tot 19-jarig meisje dat veel met jongens bezig is. ‘Op het ogenblik verbeeld ik me dat ik verliefd ben op Hans. Je reinste onzin natuurlijk. Ik voel net zo veel voor die jongen als voor, bij wijze van spreken, de pen waar ik op het ogenblik mee schrijf. Maar het is weer zoals altijd, dat wat je niet hebt. Erna, Mary en Renée en elk ander meisje dat je spreekt is weg van hem, dus waarom zou ik het niet zijn.’ Ze beschrijft de avonden in het Lloyd Hotel waar jonge, Duitse, Joodse vluchtelingen verbleven, en waar veel werd gelachen en gedanst, getafeltennist en geflirt. Dieuwertje: ‘Mijn moeder was 17 toen de oorlog uitbrak en zat vanaf haar 19de tweeënhalf jaar ondergedoken, dan stopt haar dagboek ook. Ook mijn grootouders doken toen onder en overleefden zo de oorlog. De rest van mijn familie van moederskant heb ik nooit gekend, ze zijn vrijwel allemaal vermoord. Maar dat lees je allemaal niet, je leest over een vrolijke, intelligente jonge meid, die om de haverklap verliefd werd. Ik vond het bijzonder dat ik ineens kon meekijken in het hoofd van mijn moeder als 16-jarig meisje dat aan de vooravond van de Tweede Wereldoorlog stond, en nog geen weet had van de verschrikkingen die dat met zich mee zou brengen. In die zin is het weer een nieuw verhaal over die tijd, ditmaal bezien door de ogen van een gelukskind als mijn moeder.’ ‘Dat vind ik wel, mijn moeder was een bevoorrecht kind. Ze was enig kind, werd op handen gedragen door haar ouders, en is opgegroeid met een moeder die in de artiestenwereld werkte. Ze zijn, denk ik, de oorlog doorgekomen omdat mijn oma cabaretière Stella Fontaine was, een beroemdheid die zich omhoog had gewerkt uit de arme Joodse buurt. De meeste mensen die zijn vermoord, behoorden tot het proletariaat. Mijn oma had de juiste contacten. ‘Mijn moeder kreeg als eerste van het gezin een oproep om zich met rugzak te melden op de Polderweg in Amsterdam, van daaruit vertrokken de treinen naar Westerbork. Maar die contacten hebben ervoor gezorgd dat mijn opa met die oproep naar de Joodse Raad ging, waar hij te horen kreeg: je moet haar laten verdwijnen. Al die stakkers uit die arme wijken meldden zich wel. Ik heb me later ook afgevraagd waarom dat zo was. Hoe kon het dat al die mensen zich gingen melden? Waarom ging iedereen een ster dragen? Mensen zijn blijkbaar erg gezagsgetrouw en deden braaf wat de overheid zei. Dus dat mijn moeder gewaarschuwd werd dat zij dat niet moest doen, maakt alleen al dat ik haar een bevoorrecht kind vind.’ ‘Ja, maar daar heeft ze toch altijd met een zekere lichtheid over verteld. Ze kon zich verliezen in die boeken en ze had het vermogen om zich ontzettend aan te passen aan de situatie en in de kern die lichtheid te behouden. Dat moet je niet verwarren met oppervlakkigheid, het is een vermogen dingen opzij te schuiven die ingewikkeld zijn, om ze niet te diep te laten ingrijpen. Dat herken ik. Ik heb net als zij een selectief geheugen. Ik kan vervelende dingen echt vergeten. Dan denk ik: hé, de zon schijnt, en ik zie daar een vlindertje. Het is soms echt walgelijk voor de mensen om me heen, maar ik heb een groot optimisme en een talent om de zonnige kant van het leven te zien. Dat kon mijn moeder ook als geen ander. Ik dacht altijd dat zij zich dat had aangeleerd door de oorlog, maar sinds ik haar dagboek heb gelezen weet ik dat ze het altijd heeft gehad.’ ‘Nee, dat soort ellende kregen we niet te horen. Alleen de anekdotes. Zo vertelde ze op slapstickachtige wijze dat ze uit de kast viel waarin ze zich had verstopt toen de zoon van de mensen bij wie ze ondergedoken zat, de bel kwam maken. Ze viel flauw en klapte zo op de gang voor zijn voeten. Die jongen schrok zich dood, die had nooit geweten dat er iemand in huis ondergedoken zat, maar hij heeft haar gelukkig nooit verraden. ‘Ook de verhalen over dat hun huis werd ingenomen door een NSB-familie die daar na de oorlog bleef wonen, wist ze grappig te vertellen. Die man was na de bevrijding opgepakt, maar zijn vrouw en hun zoontjes bleven in het huis. Uiteindelijk kregen mijn grootouders en mijn moeder alleen de keuken en twee kamers terug, een bizarre situatie: samenwonen met een NSB-gezin. Maar die vrouw had talloze affaires, dus mama vertelde vaak lachend dat ze die kinderen elke dag weer een andere oom hoorde groeten. ‘Dag mama, dag ome Bert, dag mama, dag ome Arnold.’ Pas in 1948, drie jaar na de oorlog, vertrok deze vrouw en hadden ze het huis weer voor zichzelf. Mijn moeder maakte er een geinverhaal van, terwijl het natuurlijk heel treurig is, maar ze gaf aan alles een lichte draai.’ ‘Papa vertelt geregeld moppen die eigenlijk niet door de beugel kunnen, maar enfin, als we ons maar amuseren. Het is werkelijk vermakelijk en zéér verkwikkend. Als alle menschen dit zouden doen, zouden we waarschijnlijk geen oorlog hebben. Maar breng het ze maar eens aan hun verstand. Och, over de oorlog zwam ik maar liefst niet. Je zult zeggen, erg gemakkelijk, maar och, ik ben pas 16 en laat ik er nu eens het beste van trachten te maken en niet hier bladen volpennen over boten die getorpedeerd, menschen die gedood en steden die vernietigd worden. Het is allemaal al erg genoeg en nooit zullen de menschen het leren.’ ‘Toen ik het dagboek vond en ‘1939’ las, was ik meteen getriggerd vanwege de geschiedenis die zich toen afspeelde, maar ik kwam erachter dat als je zelf in die tijd zit, er heel veel dingen aan je voorbijgaan. Ik zat laatst te bedenken dat dat eigenlijk altijd zo is. Dat merk ik nu ook bij mezelf. Ik lees over de vluchtelingen, ik lees over de oorlog in Oekraïne, en ik vind het allemaal verschrikkelijk. Er zijn zulke grote problemen, dat je dan gewoon maar weer doorgaat met je leven en een hapje watermeloen neemt.’ ‘Ja, toen ze licht begon te dementeren brokkelde haar zorgvuldig opgebouwde verdedigingsmuur van relativering en ‘lachen om niet te hoeven huilen’ af. Ze was vaker verder weg met haar gedachten en ze was af en toe ook bang. Bang voor oorlog, voor antisemitisme, voor dat het weer zou beginnen en weer tegen ‘ons’. Nooit eerder had ze ons met die gevoelens opgezadeld. Die herinneringen waren ver weggestopt, net als de herinneringen aan al haar familieleden die waren vermoord. Waarschijnlijk omdat het te groot was en te veel om te bevatten, zat het allemaal verborgen in een hoekje van dat selectieve geheugen van haar. Haar verdriet dook bij mij pas op tijdens het schrijven van het boek, ik merkte dat ik niet kon stoppen met zoeken naar namen. Ik verloor mezelf in archieven in de hoop nog een levend spoortje terug te vinden. Meestal liep het lijntje dood bij de nazimoordfabrieken. Maar doordat mijn moeder ons daar nooit mee heeft belast, ken ik zelf de problemen van de tweedegeneratieslachtoffers niet.’ ‘Nou, ik ben bang voor de macht van grote groepen mensen, dat zou je daaraan kunnen ophangen. En die lichtheid van leven. Dat lachen om niet te hoeven huilen, wat mijn moeder heeft uitgevonden en wat de oorlog bij haar heeft versterkt, heb ik van haar.’ ‘Nee, dat heeft toch ook niet zoveel zin? Hij gaat er ook altijd maar van uit dat hij eerder doodgaat dan ik, maar ik kan ook morgen een hartstilstand krijgen. Hij heeft tenminste een ingebouwde defibrillator, hij gaat niet zomaar de pijp uit, ik wel. Maar het klopt dat we het daar niet over hebben, alleen in de zin dat we de praktische dingen hebben geregeld. Ik zie gewoon nooit beren op de weg. Ik ging samen met mijn dochter Sam, toen ze 18 werd, een reis maken in een Toyota Corolla naar Namibië, Botswana en Zambia. Peter zag dat helemaal niet zitten, hij had allerlei beelden van wat er zou kunnen gebeuren. Ik ga gewoon. Ik heb genoeg aan mijn intuïtie. Ik liet tijdens die reis ook gewoon kinderen meerijden naar hun schooltje, terwijl Peter op voorhand had geroepen: ‘Nooit stoppen op die verlaten wegen!’ Je moet niet te veel met angst leven.’ ‘Dat was ik toch al niet van plan. Ik heb voorlopig nog volop werk, en bovendien ben ik er niet geschikt voor om maanden te reizen of in de zon niks te gaan doen.’ ‘Nou, zou dat nou echt zo zijn? Misschien speelt dat een rol, maar ik ben niet geschikt om niks te doen. Dat vind ik saai. En ook alleen met elkaar zijn. Ik heb nog veel te veel behoefte om andere mensen te zien.’ ‘Dat is hij voor mij ook! Maar misschien is zijn beker iets kleiner omdat ik ook nog behoefte heb aan andere mensen en andere dingen in het leven.’ ‘Nou, daar ben ik toch te egocentrisch voor. Ik denk ook dat het niet gezond is voor een relatie als de een zich helemaal opoffert aan de ander. Daar geloof ik niet in. Kijk, als het erop aankomt, en dat is al verschillende keren gebeurd, dan laat ik alles voor hem uit mijn handen vallen. Maar vergeet niet, Peter is ouder dan ik. In het begin van je relatie merk je dat niet, maar nu ik 65 ben en hij 72, is dat wel een verschil, dat trekt vanzelf weer bij.’ ‘Het maakt mij meer angstig dan hemzelf. Ik denk heel vaak: oh, leeft hij nog wel? Dan haalt hij bijvoorbeeld een tijdje geen adem in bed en dan schrik ik me dood. Of ik kom ’s avonds niet laat thuis en dan is alles donker binnen terwijl de auto voor de deur staat. Dan ben ik bang dat ik hem ergens vind.’ ‘Vorig jaar, rond deze tijd, lagen we in bed en werd ik midden in de nacht wakker toen hij op de rand van het bed zat. Ik kon al niet meer met hem communiceren. Hij was net geopereerd en bleek inwendige bloedingen te hebben. Niet veel later stond hier een ambulance, politie en brandweer voor de deur. Dat was echt traumatisch. Nou, traumatisch, maar ja, dat was gewoon echt afschuwelijk. Grote paniek, angst, dat was op het randje. Ik dacht echt: hij glijdt onder mijn handen vandaan. Het is een geluk dat ik altijd heel licht slaap bij hem, ik voel het altijd als er iets niet klopt. Of altijd – tot nu toe, laat ik hopen dat dat zo blijft.’ ‘Peter is niet een patiënt zoals sommige mannen zo’n stervende zwaan kunnen zijn. Daardoor maakt hij het voor mij ook lichter. En hij zegt wel dat hij er niet op zat te wachten dat ik Podium Witteman ging doen, maar hij gunt het me ook van harte. Hij was nota bene degene die me overhaalde om die screentest toch te doen. ‘Het is vooral klote voor hem dat hij nog zo weinig kan. Want hij was heel sportief, we konden altijd alles. En ik kan dat nog steeds. Dus als ik ga wandelen of fietsen is dat wrang. Want ik zie ook wel dat Peet dat niet kan. Maar ja, moet ik daardoor ook op een stoel gaan zitten? Dat helpt hem niet en mij ook niet. Het klinkt misschien lief, maar je hebt er allebei geen reet aan want dan zit je allebei een beetje ongelukkig te zijn. ‘We hebben al veel meegemaakt met die operaties en hartinfarcten. Hij heeft nu al meerdere malen op het randje gelegen, maar we vieren het leven samen toch wel, hoor. We kunnen er soms ook keihard om lachen.’ ‘Ja, zij heeft daar wel moeite mee gehad. Ik probeer daarin te veranderen. Maar Peter en ik zijn allebei niet van de ingewikkelde gesprekken. Ik vind het juist fijn om niet te erg de diepte in te gaan, dat doen wij dus ook niet. We blijven meer op de golven dan dat we er echt in gaan. ‘Maar het gevaar dat dan op de loer ligt, is dat je mensen niet te dichtbij laat komen. De enige bij wie ik echt kwetsbaar durf te zijn, is Peter, maar dat heeft me veel moeite gekost. Ik ben als de dood om te afhankelijk te zijn van iemand. Dat is iets wat diep in mij zit. Ik fiets en wandel ook het liefst in mijn eentje. Zodat ik even lekker met mijn eigen gedachten alleen ben. Maar waarom dat zo is, weet ik niet. Die vraag stel ik mezelf dus niet.’ ‘Ja... dat zou best kunnen. Toen ik jong was vroeg ik me af: Waarom zijn al die familieleden zomaar gegaan? Ook een beetje vanuit kwaadheid en onbegrip. Ik heb daar ook veel over gelezen, en begrijp inmiddels hoe ontzettend ingenieus die Jodenvervolging in elkaar zat, maar des te meer reden om altijd onafhankelijk proberen te blijven. Om kritisch na te denken en niet zomaar met de grote stroom mee te gaan. Want omdat iedereen het doet of denkt, wil het nog niet zeggen dat het het goede is. Maar dat is ook verschrikkelijk moeilijk omdat je jezelf makkelijk verliest in de mening van de massa en daar zo makkelijk in wordt meegesleurd. Misschien dat ik het daarom ook zo nodig heb om af en toe alleen te wandelen. Want alleen dan ben ik even helemaal van mezelf. En behoud ik zo veel mogelijk mijn onafhankelijkheid.’||https://www.volkskrant.nl/mensen/ik-heb-een-groot-optimisme-en-een-talent-om-de-zonnige-kant-van-het-leven-te-zien~b6cbfbed6/
2022-09-15||Hebben de zwartkijkers van deze wereld vaker gelijk dan de rasoptimisten?||Op een snikhete julidag zitten mijn moeder en ik op een terras midden op de Amsterdamse Wallen te nippen aan onze Aperol Spritz, als ze vertelt dat ze een skipak in legerkleuren heeft gekocht, en een bungalowtent. ‘Die zet ik in de kamer op als het moet. En ik heb elektrische kussens besteld. Die moet jij ook snel kopen, want hier zijn ze al overal uitverkocht.’ Het skipak, de tent, de kussens: het zijn allemaal voorbereidingen op ‘de hel van 2022’, de winter waarin de energieprijzen hoog zullen oplopen. Mijn moeder gaat ervan uit dat ze met haar variabele contract straks helemaal niet meer kan stoken en wapent zich met alternatieve middelen tegen de geanticipeerde kou. Een tent houdt warmte vast in haar slecht geïsoleerde woonkamer, het skipak is voor op haar atelier, zo kan ze deze winter vlijtig doorschilderen bij barre temperaturen. Ik werp tegen dat de verwarming heus niet helemaal uit hoeft, hoogstens een paar graden lager, dat ze ook in één kamer kan stoken, ik begin over compensatieprogramma’s vanuit de overheid, dat ze heus niet in de kou komt te staan. Maar ze wil niets weten van mijn optimisme: mijn moeder heeft een bescheiden lerarenpensioen en wil coûte que coûte een torenhoge energierekening voorkomen. Ik ken weinig mensen die zich zo grondig voorbereiden op rampspoed als mijn moeder. Ze is niet alleen een vernuftige prepper, ze ziet de ramp ook al van ver op zich af komen, en is anderen altijd een paar stappen voor. Soms schiet ze door. Ik weet nog hoe een gewelddadige jeugdvriend een paar jaar geleden vanuit het niets contact met haar zocht. Ze bestelde meteen pepperspray en liet haar deur barricaderen met een dikke houten balk (hij is nooit langs geweest). Rusland was Oekraïne nog niet binnengevallen, of mijn moeder had zich al voorbereid op een nucleaire ramp door tien doosjes jodiumpillen te bestellen en vluchtroutes te bedenken. In het sociale verkeer doet mijn moeder me soms denken aan ‘Debbie Downer’, het doemdenkerige typetje uit het Amerikaanse satirische programma Saturday Night Live dat elk feestje of bruiloft weet te bederven met zwartgallige toekomstvoorspellingen. Op Debbies deprimerende opmerkingen volgt steevast een ‘sad trombone’, het teleurstelling uitdrukkende weeh-weeh-weeh-geluid uit spelshows en animatieseries. Dat geluidseffect misstaat ook niet in gesprekken met mijn moeder, als ik foto’s laat zien van een huis dat ik op het oog heb, en zij zeker weet dat de hele huizenmarkt zal instorten, of als ze me vraagt of ik wel genoeg flos, omdat ik haar slechte gebit heb geërfd. Ik denk graag over mijzelf dat ik optimistischer ben dan mijn moeder, dat ik meer vertrouwen heb in de goede afloop van de zaak. Ik kan gestresst raken door haar alarmistische preken en negatieve voorspellingen, maar zoals dat gaat met het illustere krachtenspel van nature en nurture: ik lijk ook op haar. Volgens mijn vriend ben ik zelf een Debbie Downer, omdat ik altijd vlak voor het slapengaan over klimaatverandering of oorlogsgeweld begin, en ik me altijd schrap zet voor tandartsbezoeken en brieven van de Belastingdienst. En ergens, diep van binnen, ben ik ervan overtuigd dat de Debbie Downers van deze wereld vaker gelijk hebben. Neem de korzelige New York Times-verslaggever Donald G. McNeil jr., die in het eerste jaar van de coronapandemie het hoogtepunt van zijn carrière beleefde. McNeil jr., niet bepaald een feestnummer, was van meet af aan heel somber over corona. Toen Nederlandse bestuurders nog de illusie koesterden dat het virus beheersbaar was, maakte hij de vergelijking met de Spaanse griep, waarbij miljoenen mensen omkwamen. Zelf had hij voor een maand aan eten in huis gehaald, vertelde hij eind februari 2020 in een aflevering van de podcast The Daily. Hij had mondmaskers aangeschaft, we zouden ons moeten isoleren. Het klonk allemaal overdreven en belachelijk, wat McNeil jr. voorspelde in de begindagen van corona, maar zijn woorden bleken vaak profetisch. Alsof hij dankzij zijn zwartgallige blik rechtstreeks de toekomst in kon kijken, terwijl wij gewone stervelingen verblind waren door overmoed. (Later kantelde dat beeld ietwat, toen bleek dat McNeil jr. het n-woord had gebruikt, en daarvoor weigerde zijn excuses aan te bieden. Wellicht had McNeil jr. een scherpe blik op de toekomst, maar niet op zijn eigen gedrag en op de tijdsgeest). Maar hebben zwartkijkers meer grip op de realiteit? Doemdenken, dat prachtige woord dat Van Kooten en De Bie in 1980 bedachten om het toen populaire somberen over de toekomst te persifleren, levert in elk geval bijzondere, creatieve en geestige beelden op. Voor dit magazine, dat in het teken staat van doemdenken, selecteerden we de grappigste en zwartgalligste tekeningen van het jaarlijkse tekenfestival A Perfect Day. Ook vroegen we drie auteurs hun meest dystopische blik te richten op de toekomst, naar hun zwartgallige korte verhalen wordt hieronder verwezen. In de sociale wetenschappen zijn de meningen ondertussen verdeeld over wie er nou een beter beeld heeft van de toekomst. De voorlopige tussenstand is in het voordeel van de pessimisten. En dat komt vooral omdat die geen last hebben van een ‘optimismebias’, een te hoge verwachting van geluk, en een te lage verwachting van tegenspoed. ‘Mensen met een optimismebias denken dat zij minder risico lopen op kanker, of op een auto-ongeluk’, vertelt de Israëlisch-Amerikaanse neurowetenschapper Tali Sharot in een Ted-talk uit 2012. Volgens Sharot hebben mensen met een optimismebias een verwrongen idee van de werkelijkheid. ‘Maar mensen met hoge verwachtingen voelen zich altijd beter.’ Ze verheugen zich volgens Sharot op een rooskleurige toekomst en zijn beter in staat positieve gebeurtenissen aan zichzelf toe te schrijven dan pessimisten. Ze zijn simpelweg gelukkiger. Maar kunnen die shiny happy people wel goed anticiperen op gevaar? De optimism bias leidt er volgens verschillende studies toe dat mensen zich niet goed voorbereiden op een natuurramp als een tornado of een aardbeving. De Canadese hoogleraar psychologie en milieustudies Robert Gifford typeerde in 2011 ruim dertig psychologische barrières die mensen ervan weerhouden in actie te komen tegen klimaatverandering. Een belangrijke barrière: die vermaledijde optimismebias. Die leidt er volgens Gifford toe dat mensen een te optimistisch beeld hebben van technologische oplossingen of de veerkracht van de planeet, waardoor ze achteroverleunen. Optimisme is nutteloos in tijden van crisis, stelt emeritus hoogleraar wijsbegeerte en Denker des Vaderlands Paul van Tongeren. ‘Als mensen sterk het gevoel koesteren dat alles wel goedkomt, hebben ze minder oog voor de realiteit, ze keren zich ervan af’, zegt hij aan de telefoon. ‘Dat soort optimisme heeft het risico dat we niet doen wat we zouden moeten doen. Dat zie je vooral bij een grote crisis als klimaatverandering. Ik hoor VVD-politici vrolijk praten over technische oplossingen die ons gaan redden, en de CO2-uitstoot oplossen. Maar zo wordt de ernst van het probleem niet ingezien. Ik denk dat het een morele plicht is om realistisch te zijn, en om te doen wat binnen je macht ligt om bij te dragen, hoe bescheiden ook, aan een oplossing.’ Daarom is volgens hem een overdreven vorm van pessimisme ook niet goed. ‘Wie denkt: dit valt toch allemaal niet op te lossen, vervalt in gevoelens van machteloosheid, en komt eveneens niet in actie. Het gaat erom de juiste balans te slaan tussen enerzijds vertrouwen hebben in een betere toekomst, maar anderzijds je genoeg kwaad maken om in beweging te komen.’ Hoogleraar experimentele gezondheidspsychologie Madelon Peters is een stuk enthousiaster over optimisme, ook in tijden van crisis. Optimisten zijn volgens haar niet naïef, en kunnen zich wel degelijk ernstig zorgen maken over de wereld. ‘Kijk naar mij, ik ben behoorlijk optimistisch’, vertelt ze aan de telefoon vanuit haar huis in de Franse Jura. ‘Maar ik ben deze week (eind augustus, red.) druk bezig met de druivenoogst van onze wijngaard. Die oogst komt veel te vroeg, en dat heeft alles te maken met de enorme droogte deze zomer. Ik maak me enorme zorgen over klimaatverandering. In de psychologie gaat optimisme echter vooral over het idee dat het allemaal wel goedkomt met jou persoonlijk. Daarbij denken optimisten dat ze invloed kunnen uitoefenen op hun leven. Vanuit die overtuiging zijn ze vaker geneigd dingen te doen om de situatie te verbeteren.’ Peters raakte gefascineerd door optimisme toen ze onderzoek deed naar pijnbestrijding. Ze merkte dat patiënten die een positief toekomstbeeld hadden, beter met pijn konden omgaan. ‘Omgekeerd gold dat patiënten die ‘catastroferen’, die bijvoorbeeld dachten dat ze in een rolstoel terechtkwamen, vaak meer pijn ervoeren en ook langzamer herstelden.’ Een optimistische instelling heeft volgens Peters een grote invloed op je mentale en fysieke gezondheid. ‘Optimisten hebben gemiddeld een langere levensduur. Dat is op verschillende manieren te verklaren. Mensen die optimistisch zijn, leven vaak gezonder omdat ze denken dat dit zinvol is: ze sporten meer, en letten op wat ze eten. Optimistische mensen kunnen ook beter met stress omgaan. Zo produceren ze in stressvolle situaties minder van het stresshormoon cortisol.’ Helaas is het talent voor optimisme niet gelijk verdeeld onder ons stervelingen. Het alles-komt-goed-met-mij-gevoel is voor zo’n 25 procent genetisch bepaald en correleert negatief met andere persoonlijkheidstrekken, met name neuroticisme: hoe angstiger iemand is, hoe minder geneigd hij of zij is om positief toekomstgericht te denken. Maar iedereen kan zichzelf via oefeningen aanleren optimistischer te denken, ontdekte Peters. Zij vroeg een groep studenten om zich een toekomst voor te stellen waarin ze kerngezond waren en alle tijd hadden om hun talenten te ontwikkelen. Vervolgens moesten ze dat beeld twee weken lang elke dag visualiseren. De studenten bleken daarna een stuk optimistischer. Peters: ‘Een andere oefening is de driegoededingen-methode, waarbij je je dag afsluit door stil te staan bij drie goede dingen die die dag zijn gebeurd, en waar jij een aandeel in hebt gehad. Er zijn geen makkelijke oplossingen, maar je kunt jezelf wel trainen meer stil te staan bij positieve gevoelens.’ Een tegenpool van de optimisme-koesterende Madelon Peters is de Koreaans-Amerikaanse hoogleraar psychologie Edward Chang. Je zou het niet denken als je zijn vrolijke stem hoort, maar Chang hecht juist veel waarde aan negatieve gedachten. Aan de universiteit van Michigan leidt hij het ‘optimism-pessimism lab’, waar hij onderzoeken begeleidt over positieve en negatieve mindsets. Via een Zoom-verbinding midden in de nacht – Chang heeft een drukke agenda – beklaagt hij zich over de slechte reputatie van pessimisme. ‘Er is in de psychologie een sterk idee ontstaan dat optimisme altijd voordelig is, en pessimisme altijd nadelig, maar uit mijn onderzoek blijkt dat het van de situatie afhangt, en dat mensen vaak schakelen tussen optimisme en pessimisme.’ Pessimisme wordt daarbij vaak verkeerd begrepen, vindt Chang. Zo leiden negatieve verwachtingen lang niet altijd tot fatalisme of machteloosheid, en kan pessimisme heel handig beschermen tegen teleurstelling. ‘Ik heb onderzoek gedaan naar pessimisme als copingstrategie. Mensen die zogenoemd ‘defensief pessimistisch’ zijn, maken zich zorgen over zaken in de toekomst, en proberen die zorgen het hoofd te bieden door een worstcasescenario scherp voor zich te zien, en er vervolgens alles aan te doen om dat te voorkomen. Zo hebben ze in de praktijk vaak meer succes bij een examen of tijdens een presentatie. Het is wel belangrijk dat mensen concrete zorgen hebben die ze in hun voorbereiding kunnen tackelen. Als je een algeheel gevoel hebt dat alles zal misgaan, dan werkt pessimisme niet als copingstrategie.’ Volgens Chang is verdedigend pessimisme, oftewel expect the worst, prepare for the worst, een levenshouding die veel voorkomt onder Amerikaanse Aziaten. ‘In de Amerikaanse cultuur wordt veel waarde gehecht aan optimisme, dat kan soms toxische vormen aannemen. Er zijn nogal wat internetgoeroes die het idee van ‘manifesteren’ verkopen: je moet de best mogelijke uitkomst voor je zien, en dan gebeurt het vanzelf! Negatieve gevoelens en gedachten mogen er niet zijn. Het draait allemaal om gelukkig zijn, terwijl Aziaten meer gericht zijn op een balans tussen de belangen van het individu en de groep, en streven naar een realistische mate van tevredenheid.’ Hij onderkent dat optimisme helend kan zijn, en dat oefeningen zoals hoogleraar Madelon Peters beschrijft mensen kunnen helpen om uit een negatieve spiraal te komen. ‘Maar een geforceerde hang naar optimisme kan gevaarlijk zijn. Uit mijn onderzoek blijkt dat mensen die onrealistisch optimistisch zijn, vaak in een dieper dal vallen, en sneller depressief worden bij tegenslag. Ze hebben feitelijk geen strategieën om de teleurstelling te verwerken.’ Ook denkt Chang dat als het gaat om grote maatschappelijke uitdagingen, zogenoemde defensieve pessimisten eerder zullen strijden voor sociale verandering. ‘Ze zijn zich zeer bewust van de ernst van de situatie, en ze dragen tegelijkertijd het optimisme in zich dat ze iets kunnen doen aan de situatie.’ De belangrijkste eigenschap die wereldverbeteraars delen, concludeer ik uit de gesprekken met Peters en Chang, is het geloof in eigen invloed. Dat is misschien ook de sleutel tot een (redelijk) gelukkig leven: het idee dat je lot in (deels) je eigen handen ligt, of je de toekomst nou zonnig of zwaarbewolkt inziet. Ondertussen herken ik in de ‘defensieve pessimist’ mijn moeder, die wellicht iets te veel beren op de weg ziet, maar altijd vol ingenieuze plannen zit om die beren af te schieten. ‘Mensen vinden mij altijd een pessimist’, zegt ze als ik mijn diagnose deel aan de telefoon. ‘Maar ik bereid me gewoon graag voor. Toen ik die tent kocht, gaf me dat een goed gevoel, en nu scrol ik het internet af naar het ideale petroleumkacheltje. Ik ga de televisie ook in die tent zetten, en er kleden in leggen. Ik denk dat het zo best wel gezellig kan worden deze winter.’||https://www.volkskrant.nl/cultuur-media/hebben-de-zwartkijkers-van-deze-wereld-vaker-gelijk-dan-de-rasoptimisten~b4a83f6c/
2022-09-15||Touchscreens die niet reageren zijn het tegenovergestelde van de prachtige, machtige knop||2022 is het geboortejaar van George Jetson, het cartoonmannetje uit The Jetsons. Als je die tekenfilmserie terugkijkt, blijken best een boel van de toekomstvisioenen uit de jaren zestig en zeventig te zijn uitgekomen: robotstofzuigers, drones en een hond die traint op de loopband. Maar één ding heeft anders uitgepakt: de Jetsons drukken op knopjes. Heerlijke, ronde knopjes – dus niet op touchscreens. George Jetson is zelfs professioneel knoppendrukker, bij Spacely’s Space Sprockets. Wat ‘sprockets’ zijn en wat hij met de knopjes in gang zet, wordt nooit duidelijk. Zelf druk ik ook professioneel op knopjes, en daarom ben ik ook zo teleurgesteld over de onstuitbare opmars van touchscreens. Mijn hele huis is alleen nog te bedienen met touchscreens: de kookplaat, de wasmachine, de oven – en zo komt het dat ik voortdurend sta te brullen tegen apparaten die ongevoelig schijnen te zijn voor mijn touch. Je hoeft maar een pietsje zonnebrandcrème, pindakaas of babybarf aan je tengels te hebben, of ze weigeren dienst. Parkeerautomaten met touchscreen zijn nog langzamer en onwilliger – ik zou zeggen dat vandalisme hier geoorloofd is, maar ook als je ze aanraakt met een honkbalknuppel staan ze daar vermoedelijk compleet onverschillig tegenover. Om dit luxegejammer van mij nog een beetje een positieve draai te geven wilde ik eigenlijk een liefdesverklaring schrijven aan de knop: de fysieke knop, die ‘klik’ of ‘tak’ zegt en dan in een binnenwerk iets in gang zet, waarna de koffie uit het apparaat komt of de was wordt gedaan. Een knop met macht, zeg maar, want daarom houden mensen van knoppen: ze geven controle. Mensen houden zelfs zo erg van knoppen dat ze bij zebrapaden op knoppen drukken die naar verluidt meestal niets in gang zetten. Maar goed, toen ik gister tegen de oven stond te schreeuwen bedacht ik dat er meer achter mijn aversie tegen touchscreens zit; ze zitten vaak op nodeloos ‘slimme apparaten’. Die zijn deel van wat ook wel het ‘internet of things’ heet: zo heeft mijn oven bijvoorbeeld wifi, voor als ik op vakantie zin krijg om de oven eens aan en uit te zetten. Of misschien wil mijn oven als ik op mijn werk ben weleens op Wikipedia scrollen, je weet het niet. Het internet of things is naast overbodig ook nog eens zo lek als een mandje: in 2021 waren er meer dan 1 miljard aanvallen op deze data. Veiligheid is geen prioriteit voor de makers van slimme apparaten, dus ze zijn eenvoudig te hacken. Daarnaast denken de gebruikers dat de data uit hun slimme blender niet interessant zijn, dus nemen ze wachtwoord 1234. Maar we weten niet wat er in de toekomst met data uit de slimme airco kan gebeuren. Zo schijn je met hulp van slimme airco’s – lees ik op nerdy websites – het stroomnet te kunnen platleggen. Ik snap daar weinig van natuurlijk, en dat is precies het probleem: touchscreens staan tussen mij en die onstuimige, duistere datazee in. Ze zijn het tegenovergestelde van de prachtige, machtige knop. Het is een verloren strijd natuurlijk, want touchscreens schijnen al lang goedkoper te zijn om te maken dan fysieke knoppen. Het enige mooie daaraan is dat als iets de goedkoopste optie wordt, de ouderwetse voorganger vanzelf weer exclusief wordt: dan zullen er misschien weer dure, domme apparaten komen met kloeke knoppen die je – klik, klok, klak – aan- en uitzet. De enige plek waar ik tot die tijd veilig ben is mijn auto, een Hyundai uit 2008 uit het pre-touchscreentijdperk. Een van de mooiste dingen aan de Hyundai is dat er ook knoppen in zitten die niet aantoonbaar tot een gebeurtenis leiden, die er gewoon voor de liefhebber zitten. Ik zal de auto liefdevol aanraken tot al zijn knoppen werkeloos zijn geworden.||https://www.volkskrant.nl/columns-opinie/touchscreens-die-niet-reageren-zijn-het-tegenovergestelde-van-de-prachtige-machtige-knop~bc898228/
2022-09-15||Een voedzaam doomsday-diner, omdat de voorraadkast altijd halfvol is||Mocht de wereld vergaan en u zit in uw schuilkelder, dan moet u toch ook eten. Deze week daarom een iets andere rubriek dan u gewend bent, want ik geef u wat receptuur waar u mee aan de slag kunt als u werkelijk niets houdbaars meer in huis hebt. Ervan uitgaande dat de toekomst veganistisch is, heb ik ook de receptuur volledig aangepast aan dat dieet, maar bent u nog niet zover, dan mag een blikje ansjovis of een gloep honing ook nog. Misschien staan die ingrediënten dan nog ergens in uw voorraadkast, want die gaan tot in de eeuwigheid mee. Zorg in ieder geval altijd voor een zak bonen. Dat is hét ingrediënt van de toekomst: voedzaam, eiwitrijk, spotgoedkoop en het bewaart goed. Wie zelf bonen kookt en welt is koning, een poosje terug beschreef ik hier uitgebreid hoe u die kookt. Maar wie een snelkookpan heeft, kookt ze al in 35 minuten van ongeweld naar beetgaar, leerde ik pas. Bijgaand dus een maaltje voor overdag én een gerecht om uw gezin ’s avonds gezond mee te voeden. Een menu voor alle doemdenkers, want de voorraadkast is altijd halfvol. Verwarm de oven voor op 170 graden.Meng de bloem, bakpoeder en zout met elkaar in een grote kom. Roer in een andere kom de notenboter met de honing glad en roer de amandelmelk erdoor tot een dikke saus. Maak een kuiltje in de bloem en roer de notenbotersaus met een spatel (niet met de mixer!) voorzichtig door het bloemmengsel tot een egale mix ontstaat. Roer beslist niet langer! Vet een cakevorm van 1,5 liter in met een lik olie, bekleed met op maat geknipt bakpapier en vet dat eveneens in. Schep het beslag erin en strijk de bovenkant glad met de achterkant van een natgemaakte lepel, bestrooi eventueel met gehakte noten. Bak de cake één uur, of totdat een prikker die u in het midden van het brood steekt er schoon uitkomt. Als het brood nog niet helemaal gaar is (baktijden verschillen per oven), bedek het brood dan met een stukje aluminiumfolie zodat het niet te donker wordt. Laat het 5 minuten in de vorm afkoelen en stort het dan op een rooster om verder af te koelen. Serveer sneetjes ingesmeerd met meer notenboter, extra honing en een handje geroosterde, grofgehakte noten, een smeersel van chocolade en notenboter en tahin en wat zeezout of een hummus van gladgedraaide bonen (zie volgend gerecht) met een scheut olijfolie, rozemarijn, chilivlokken en zout. Knijp de hele gepelde tomaten met de hand uit boven de beker van een blender en vang de sappen erin op. Bewaar de uitgeknepen tomaten ook. Verhit de olie in een hapjespan op middelhoog vuur en fruit er de sjalotten 6-7 minuten in. Voeg de knof, rozemarijn en chilivlokken toe en bak een minuut mee uit. Voeg de uitgeknepen tomaten toe en roerbak ze even mee op laag vuur. Draai de helft van de bonen in de blender glad met het opgevangen sap van de tomaten, de amandelmelk of het water, de miso en een drup azijn tot een gladde pasta. Giet dit bij de tomaten in de pan. Spoel de blenderbeker uit met zo’n 750 ml water en giet het erbij in de pan. Breng de saus aan de kook en giet de pasta erbij. Draai het vuur zachter en laat de pasta garen en de saus inkoken. Proef en breng nog op smaak met eventueel een piets meer azijn, zout en peper. Roer op het allerlaatst de rest van de bonen erdoor en serveer de pasta in voorverwarmde kommen, overgoten met een scheut olijfolie.||https://www.volkskrant.nl/beter-leven/een-voedzaam-doomsday-diner-omdat-de-voorraadkast-altijd-halfvol-is~bde04efe/
2022-09-15||Er zijn altijd wijnen die erbovenuit springen, zoals deze rijpe, intense Mezzacosta||En dan te bedenken dat er ooit sprake was van onrijpe cabernet sauvignon in het Bordeauxgebied (lacht hol). Dat probleem bestaat niet meer. Nu maken wijnmakers daar zich druk over de rooksmaak die mogelijk aan de oogst van 2022 kleeft, het resultaat van de afschuwelijke zomerbranden in de dennenbossen vlakbij. Ondertussen mocht ik in een videoclipje vertellen hoe ik de toekomst van de Nederlandse wijn zie. Nou, zonnig. Fijn voor de wijn, niet voor al het andere. In de Veneto staat al sinds de 19de eeuw cabernet sauvignon, net als die andere bordeauxdruif merlot. Rijping was daar nooit een probleem. Het illustere duo werd er gebruikt om soepele niks-om-het-lijf-wijn te produceren, zoetzuur sap voor gedachtenloze drinkers, waarvan Italië er minstens net zo veel van heeft als Nederland. Maar kijk goed en jaja, daar zijn toch weer enkele producenten die iets beters doen. Antonio en Andrea Menegotti bijvoorbeeld, die de trossen laten rijpen bij Custoza, ten zuiden van het Gardameer. Hun Mezzacosta 2017 lonkt naar ripasso, zo rijp en intens is hij, met wat pruimen en specerijen als associaties, vanille, een vleugje paddestoel al. Weelde.||https://www.volkskrant.nl/beter-leven/er-zijn-altijd-wijnen-die-erbovenuit-springen-zoals-deze-rijpe-intense-mezzacosta~b0433793/
2022-09-15||Bij Neder roepen sommige gerechten beelden op van vieze sportsokken en oude boterhammen||Ik ben een afwachtend persoon, daarom heb ik een zwak voor mensen die zich met hun hele hebben en houwen in een avontuur storten. Wat dat betreft scoort Brian Luikel, de eigenaar van Neder, hoog. Behalve een pop-uprestaurant in een antikraakgebouw heeft hij geen noemenswaardige horeca-ervaring, maar dat weerhield hem er niet van in Alkmaar een zaak te beginnen die niet minder wil zijn dan het Noma van de polder: met louter Nederlandse ingrediënten en een nadruk op fermentatie. Geen olijfolie, citroen en koffie, wel kruidenthee, kombucha en Nederlandse wijn, in een lang en ambitieus menu dat aan de hele zaak tegelijkertijd wordt uitgeserveerd. Dat hij hiermee keurig – om niet te zeggen: aan de late kant – aanhaakt bij wat toch al bijna twintig jaar de meest invloedrijke culinaire stroming is, lijkt aan hem voorbijgegaan. ‘Waarom bestáát de Nederlandse keuken op restaurantniveau nog helemaal niet?’ vraagt hij zich op zijn website handenwringend af, terwijl er volgens mij al jaren vrijwel geen restaurant op niveau níét op een of andere manier met lokale producten en fermentatie bezig is en ook allerlei geweldige zaken er hun speerpunt van maken. Zijn restaurant, in een snoepig pandje uit 1627, is sfeervol ingericht met hout, linnen en groene tegeltjes. In de open keuken zien we vier koks aan het werk, met pincetten en knotjes en opvallend weinig haast. Bij de reservering moesten we kiezen of we zes of negen gangen bliefden, maar de ober geeft ons te kennen dat zes eigenlijk niet het correcte antwoord was. ‘Négen gangen is ons standaard menu. Zou u niet toch gewoon voor negen gaan?’ Op onze grappig bedoelde wedervraag, of we bij zes gangen dreigen om te komen van de honger, zegt de ober: ‘Nou... Ik kan u extra brood brengen.’ We lachen. Dan nog wel. Een uur later niet meer. We hebben net in anderhalve hap onze eerste gang soldaat gemaakt: twee stukjes gezouten, rauwe harder ter grootte van stuivers, met dunne plakjes ingemaakte zomerpompoen en wat venkelbloem. Daarvoor kregen we twee amuses: een soort hostie met flubjes en blubjes en een taai kaastaartje van ‘bijna-verbrand zanddeeg’, dat ik zelf als ‘onmiskenbaar verbrand zanddeeg’ zou typeren. Onze ober is ondertussen een man gebleken die voortdurend en onophoudelijk praat, als een buitenkraan die is opengelaten en gedurende de zomervakantie het gazon langzaam verandert in een moeras. Over ieder bord of glas steekt hij een reusachtig verhaal af vol details over herkomst en bereiding (vrijwel alles óf gelactofermenteerd, óf drie weken op 60 graden verhit) van ieder minuscuul onderdeel. Omdat hij ook nogal hard praat en de zaak per gang steeds tegelijkertijd wordt uitgeserveerd, horen we de verhalen (inclusief grapjes) vaak wel vijf keer achter elkaar, steeds eindigend met de opmerking dat het ‘echt héél bijzonder’ is. Wat wij vooral bijzonder vinden is dat de gerechten veelal bestaan uit haast letterlijk uit de kookboeken van Scandinavische restaurants overgenomen bereidingen, concepten en manieren van presenteren die dan nét niet helemaal goed zijn uitgevoerd. Van de iconische bijna-verbrande room van restaurant Fäviken uit 2010 tot het serveren van hert met ‘dat wat hij in het bos eet’ waar Noma ruim vijftien jaar geleden al furore mee maakte. Drie van de geserveerde gerechten zijn geslaagd: een smakelijk bordje ui met goeie, hartige bouillon, knoflook, oude Beemsterkaas en een erg lekker hartig gepoft uitje. Ook prima is een stukje tussen houtskool gepofte biet met mierikswortel, geserveerd onder een plakje vlierbessengelei en een vissaus van snoekbaars. En er is een smakelijke mousse van de roodflorakaas Oudwijker Fiore met allerlei geconserveerde rabarberbereidingen – we vragen ons wel meermaals af waar ze in dit hyper-seizoensgebonden restaurant de uitbundige augustusoogst hebben verstopt, want we komen vrijwel geen groen blaadje of seizoensgroente tegen die gewoon vers heeft mogen blijven. Er gaat veel mis. Zo is er een gerecht met heftige blauwe kaas, gekaramelliseerde wortel en taaie kokkels – drie ingrediënten die zich zelf ook wanhopig lijken af te vragen wat ze bij elkaar op een bord doen. Na een half uur wachten verschijnt een kaasbitterbal, lauw geserveerd in een schaal hooi, die in de frituur is ontploft en leeggelopen maar door de kok zó is neergelegd dat je het gat in eerste instantie niet ziet – een typisch Nederlandse gewoonte. De aanzienlijke hoeveelheid geouwehoer lijkt omgekeerd evenredig aan zowel de efficiëntie van de service als de kwaliteit van het gebodene. De keuken doet het extréém rustig aan – geregeld staan de chefs met geconcentreerde blikken rond een bord te dralen alsof ze het gerecht op hetzelfde moment nog aan het bedenken zijn. Tussen de gangen zit steeds minimaal een half uur, absurd bij bordjes van deze omvang en 24 gasten, en veel gerechten zijn bij het serveren niet meer warm. We krijgen lauw bier zonder prik en glazen met lippenstift erop. Als we om bruiswater vragen, gaat de ober op onnavolgbare wijze met een Sodastream in de weer: hij vult een plastic fles half met kraanwater, perst er gas in, schenkt dat dan met veel geknoei over in een soort decoratieve hoestdrankfles, waaruit hij ons allebei vervolgens een piepklein bodempje lauwwarme prik schenkt. Als we opnieuw om water vragen herhaalt het toneelstuk zich, maar halverwege de avond houdt hij het voor gezien: we krijgen geen bruiswater meer, alleen plat. Sterren doven uit, beschavingen gaan ten onder en bij Neder wordt de vijfde gang geserveerd. Het is ‘onze interpretatie van een patatje met mayonaise en uitjes’: een lactogefermenteerde aardappel geroosterd in boter, met een saus van bakkersgist en compote van zwarte sjalot. Alles wat zo fijn is aan aardappel, boter en ui is vakkundig om zeep geholpen, het is bijna knap: het onfrisse aroma en de taaie structuur roepen beelden op van vieze sportsokken en oude boterhammen – nog nooit at ik een gerecht dat zó naar voeten smaakte als dit. Als de ober onze nauwelijks aangeroerde borden ziet, zegt hij: ‘Was het misschien te véél voor jullie?’ We gieren het uit. ‘Of... Was het niet jullie smaak?’ ‘We vonden het niet lekker’, zeg ik. Hij antwoordt onkarakteristiek bondig: ‘Dat kan.’ Als hoofdgerecht (‘Bos’) krijgt de vleeseter een stukje lauw hert ter grootte van een sjoelsteen waar ook nog een dikke zeen in zit, een lactogefermenteerde bosbes, een blaadje lactogefermenteerde snijbiet en een framboos. De vegetariër heeft nog meer pech, die krijgt een biet geënt met koji, de witschimmel waarmee ook miso, sojasaus en garum wordt gemaakt. Er wordt volop geëxperimenteerd met koji-groenten, die als je het héél goed doet soms een enigszins charcuterie-achtige structuur en smaak krijgen. Hier is dat echt mislukt; een knalharde, bremzoute, beschimmelde biet met het voorkomen en de geur van een ernstig vereelte hiel, waarvan ik me werkelijk niet kan voorstellen dat iemand in de keuken er met plezier een hapje van zou eten, laat staan een héle, als hoofdgerecht. Aan de bezieling ligt het niet. Ik geloof volledig dat de ambitie en de interesse van Luikel en zijn team oprecht zijn, en ook dat er veel tijd wordt gestoken in het vinden van goede producten en het ontwikkelen en verbeteren van technieken – dat is te prijzen. Ik vind het ook belangrijk om te vermelden dat de meeste mensen om ons heen wél heel enthousiast zijn over Neder – als je dit type eten niet eerder hebt gehad, is het natuurlijk ook razend interessant. Maar zonder hun ervaring in twijfel te trekken: de kwaliteit van het koken en het professionele gehalte van dit restaurant zijn echt bij lange na nog niet hoog genoeg om dit soort prijzen en tijdsinvesteringen van mensen te vragen. Wat dat betreft zou meer nederigheid op z’n plaats zijn.||https://www.volkskrant.nl/beter-leven/bij-neder-roepen-sommige-gerechten-beelden-op-van-vieze-sportsokken-en-oude-boterhammen~bbe90b6a/
2022-09-15||Deadline niet gehaald, maar nu weet ik wél hoe ik een plee moet bouwen in het bos||Oké, deadline niet gehaald, maar nu weet ik wél hoe ik een plee moet bouwen in het bos. Het blijft me verbazen hoe mijn wil geen enkele invloed heeft op wat ik doe. Ik was nota bene in de bibliotheek gaan zitten, vanwege de serene rust en de hardwerkende studenten. Die laatsten vind ik fakking indrukwekkend. Bergen studieboeken, pennen, markers en opperste concentratie. Elke laptop waar ik langsliep toonde een scherm met lappen tekst of wiskundige vergelijkingen. Hebben ze gratis wifi, gaan ze zitten studéren! Misschien komt het allemaal nog goed met de wereld. Ik ging zitten, klapte mijn laptop open in de veronderstelling dat ik loeihard aan mijn boek ging zitten tikken, toen ik dacht: Zweden. Dat is me wat zeg, Zweden. Nooit geweest, hoop natuur – daar zou ik nu willen zitten, in Zweden. In een blokhut. Hoeveel zou dat kosten, een blokhut in Zweden? Google-google-google, nou ja zeg, een blokhut in Zweden kost geen kont. En voor geen drol heb je er ook nog een stukje land omheen. Sterker nog, een stukje land zonder blokhut kost noch een kont, noch een drol. Gewoon helemaal niks. Je krijgt bijna geld toe. Zit je wel helemaal nergens, maar dat zit je algauw in Zweden. En dan moet ik mijn eigen blokhut bouwen. Hm, YouTube: tutorial ‘build log cabin’. Hola, dat is een hoop werk zeg. Nee maar echt. Trek er maar een jaar voor uit. Moet ik in weer en wind ongelofelijk zwaar werk verrichten met allerhande apparatuur, in de wetenschap dat ik nog nooit iets met mijn handen heb gemaakt dat niet schots en scheef was en in gekreukeld plakband gewikkeld. Nou ja, dan koop ik er wel eentje in het tuincentrum. Even kijken, Google Maps. Nou, er zit er eentje op vier uur rijden. Naar de wc gaan wordt nog een dingetje, zonder riolering en stromend water. De kleine boodschap is geen probleem in een bos dat zich uitstrekt van de buitenwijken van Malmö tot de haven van Wladiwostok. Maar de grote, dan wil je toch een beetje afgeschermd van de slagregens en poolwinden zitten. Nou ja, gat in de grond graven, een strandhuisje eromheen en een wc-rol ernaast en klaar is Kees. Misschien een Modespecial van het magazine ernaast voor de entertainment. Wat zegt YouTube? In plaats van dat YouTube zegt: ‘Aan het werk Van Luyn! Het boek moet vrijdag af!’, verschijnen er twintigduizend minidocumentaires over het bouwen van veilige en hygiënische sanitaire constructies. Mannen leggen nou eenmaal graag iets uit, en wanneer het bouwen van iets zich laat combineren met poep- en plasgrappen, laat geen enkele man met een baard en een hamer die kans liggen. Er waren veel dingen waar ik niet aan gedacht had. Mijn plee moet 20 meter van mijn hut, wind- en stroomafwaarts, er moet licht zijn om de boel te kunnen vinden, en ontluchting – maar dan wel zo dat er geen beestjes kunnen binnenkomen. Het gat in de grond moet meer dan een meter diep zijn, en er moet een emmer zijn met iets om je verrichtingen toe te dekken, zogezegd. Dat kan zand zijn, zaagsel, as, of ongebluste kalk – de meningen van de bebaarde mannen verschilden daar enorm over. Waar ze het wél over eens zijn: zorg dat je wifi hebt. Zodat je lekker tutorials kunt kijken wanneer je moet werken.||https://www.volkskrant.nl/columns-opinie/deadline-niet-gehaald-maar-nu-weet-ik-wel-hoe-ik-een-plee-moet-bouwen-in-het-bos~b52be823/
2022-09-15||Altijd alles van je af tekenen||Meer informatie: aperfectday.amsterdam||https://www.volkskrant.nl/cultuur-media/altijd-alles-van-je-af-tekenen~ba65864c/
2022-09-15||Weekendwijsheid van dj Joost van Bellen: ‘Ondertitel het gesprek van je buren op het terras’||Dj Joost van Bellen (60): ‘Een dikke dertig jaar geleden kreeg een vriend van me, kunstenaar Gerald van der Kaap, een ondertitelingsmachine in handen. Hij zette tv’s in nachtclub de RoXY en speelde daarop films noirs of scènes uit Dynasty die hij totaal absurd ondertitelde. Krystle Carrington die tegen Alexis zegt: ‘Ik dacht niet dat ze jou ooit zouden binnenlaten in de RoXY’, en dan Alexis: ‘Ik heb een jaarlidmaatschap! Hoe ben jij hier binnen gekomen? Zeker op je knieën gegaan in het portiershok, slet!’, en dan de beroemde vechtpartij waarbij de dames het opeens over kattengrit hadden. Echt een mindfuck. ‘Sinds die tijd ondertitel ik graag gebeurtenissen, gewoon, in het echte leven. Als je even met een vriend op een terras zit, en je ziet verderop een grappig stel praten, verdeel je eerst de rollen: jij bent die dikke man, en ik die kleine. Vervolgens vul je in waar ze het over hebben. ‘Heb jij ook zo’n last van aambeien?’ ‘Ja, niet normaal zeg.’ ‘Het gevaar is natuurlijk dat mensen uiteindelijk doorhebben dat je met ze bezig bent. Dan moet je eigenlijk doorgaan met acteren. In uiterste noodsituaties kun je zeggen: ‘We hebben het erover dat u er zo goed uitziet!’, en oppassen dat je niet de slappe lach krijgt. Het is een soort klucht, een cartoonesk nagesynchroniseerd toneelstuk dat je samen creëert. Of nou ja, ik doe het trouwens ook weleens alleen, als ik bijvoorbeeld iemand in de supermarkt zie staan die alle etiketten heel aandachtig bestudeert. Dan hoor ik alweer de stem van zo iemand in mijn hoofd: ‘O joh, dit pak is 5 cent duurder.’ Of: ‘Nee, deze ga ik niet kopen, Angelique is daar allergisch voor.’’||https://www.volkskrant.nl/mensen/weekendwijsheid-van-dj-joost-van-bellen-ondertitel-het-gesprek-van-je-buren-op-het-terras~ba025fd1/
2022-09-15||Op de Landgoedfair vliegt de dag voorbij ||Marijke en Nel hebben de Landgoedfair vandaag in onbedachte beeldrijm bezocht. Marijke: ‘Het is écht toeval hoor. Nou, de schoenen niet, dat zijn echte loopschoenen, van die orthopedische, dat weten we wel van elkaar.’ Nel: ‘En ik wilde eigenlijk een witte broek aan, maar op zo’n regenachtige dag wordt-ie vies.’ Ze kennen elkaar van de mannen. Marijke: ‘Die zijn vandaag een stuk fietsen. Als we met z’n vieren op pad gaan, dan willen wij ergens naar binnen en staan zij buiten en bij de Mediamarkt is het dan weer omgekeerd. Wij zijn heel erg van: zoeken jullie het een dagje uit, zoeken wij het ook lekker uit.’ Dat concept loopt vandaag weer op rolletjes want ‘gelijkgestemdheid’ is sowieso de kurk waar hun vriendschap op drijft. Of zoals Marijke het treffend omschrijft: ‘We hebben de tijd, we storen ons nergens aan en wat komt, dat komt.’ Nel: ‘Dan kletsen we weer wat, gaan we weer ergens zitten en kijken we ondertussen op de telefoon wanneer het weer gaat regenen. Dan nog een kopje koffie, weer wat kraampjes langs en zo vliegt de dag voorbij. Of we wat gekocht hebben? Wat dacht je! We hebben de trolley niet voor niets mee. Nu nog een frietje, loop je mee?’||https://www.volkskrant.nl/mensen/op-de-landgoedfair-vliegt-de-dag-voorbij~b66a27b5/
2022-09-15||Zal ik moeite doen voor mijn moeder of het contact verbreken?||Is het voor uw moeder duidelijk waarom u uw jeugd onveilig vond? Uw moeder voelt zich in de steek gelaten. Laat haar duidelijk maken waarom. Zelf vind ik het contact verbreken met je moeder niet goed. Jeannette Rienstra (70), Den Haag Je moeder pleegt juist hoogverraad door je in de steek te laten. Je relatie met haar lijkt weinig wederkerig en dus ongezond. Mogelijk is er sprake van narcisme. Lees over deze complexe gedragsstoornis om hierachter te komen. Begrip van het gedragspatroon kan je berusting geven en je leren hoe ermee om te gaan. Geen contact is een bekende vlucht uit een narcistische relatie. Dat is soms nodig, maar het beschadigt vaak ook andere relaties. Stel liever je verwachtingen van de relatie met je moeder bij en houd bij contact je eigen grenzen altijd goed in de gaten. Je moeder kom je altijd weer tegen. Michiel Harmsen (58), Weesp (geen contact met mijn moeder) Lieve mama, er moet me iets van het hart, mama. Ik mis je! Ik weet dat je me verwijt dat ik naar Nederland ben verhuisd. Maar ik heb jou in mijn hart meegenomen. Jij woont in mijn hart en in mijn hoofd. Ik heb een diepe wens die ik met jou wil delen. Mama, lieve mama, kom naar me toe en omarm me. We hoeven niet terug te gaan naar vroeger en naar wie er gelijk heeft. We leven nu en ik zou je graag laten voelen en weten dat jij mijn moeder bent en ik jouw kind. Dat jij van me houdt zoals ik van jou houd. Lieve mama, laten we elkaar nu vasthouden en nooit meer loslaten. Joseline Bakx-van der Vorst (75), Enschede Werk minder hard voor het ontvangen van de moederliefde die zij niet weet te uiten. Met elkaar breken is een uiterste. Bezoek haar als het u wat brengt, stuur haar anders gewoon een kaartje of een bos bloemen. Pieter van Prooijen (46), Leiden Ik vrees dat het contact verbreken net zo belastend wordt. Beperk het contact tot wat voor jou dragelijk is en laat het verder aan je moeder over om al dan niet belangstelling te tonen voor haar dochter zonder dat je dat nog van haar verwacht. En vooral: pak je eigen leven op en hoed je voor parentificatie. Piet Claeys (83), Amsterdam Ik zou haar zeggen dat u het mist dat zij naar úw situatie vraagt. Zo krijgt zij de gelegenheid haar houding aan te passen. Doet ze dat niet, dan weet u zelf het antwoord volgens mij al wel. Ellen Richter (55), Zoetermeer U zou haar een brief kunnen schrijven waarin u de gevaren beschrijft die u heeft meegemaakt in uw jeugd en wat het verhuizen voor u heeft betekend, zodat uw moeder er echt een keer bij stilstaat. Afhankelijk van haar reactie hierop kunt u dan beslissen of u de relatie met uw moeder doorzet of verbreekt. Brian Egdell (58), Spaarndam||https://www.volkskrant.nl/mensen/zal-ik-moeite-doen-voor-mijn-moeder-of-het-contact-verbreken~b5ad5534/
2022-09-15||Aya Sabi laat mooi zien hoeveel er binnen drie generaties kan veranderen||Sinds Aya Sabi in 2017 op haar 21ste debuteerde met de verhalenbundel Verkruimeld land geldt ze als veelbelovend literair talent. Nu is er de eerste roman, die de verwachtingen moet inlossen. Half leven is een familiekroniek die begint bij een zwijgzaam Marokkaans meisje dat in de jaren vijftig als keukenmeid werkt. 14 is ze, maar ze heeft al een heel leven achter de rug. Belangrijkste wapenfeit: ze heeft haar man verlaten. Verderop lezen we brieven van haar dochter die naar Nederland is geëmigreerd. Ze schrijft haar geliefde in Marokko, in de overtuiging dat ze op een dag weer herenigd zullen worden. De derde stem is voor de mondige kleindochter, die via een aantal essays de vrouwen in haar familie beter probeert te begrijpen. Sabi schrijft hartstochtelijk, grote woorden schuwt ze niet: ‘Ik zou mijn ziel open willen snijden zoals we doen met ingewanden op het offerfeest.’ Het maakt de roman ook wat ongebalanceerd, topzwaar geladen met gevoel. De drie verschillende stemmen overtuigen niet helemaal; de schrijfster is te aanwezig in de tekst, met anachronismen als gevolg (zou een 14-jarig ongeletterd meisje uit de vorige eeuw over zichzelf beweren dat ze ‘getraumatiseerd’ is? Of zeggen dat ze ‘niet meer weet hoe het is om je lijf te voelen, om in je hoofd te zitten’?). Wat Sabi wel mooi laat zien is dat er binnen drie generaties veel kan veranderen maar dat pijn pijn blijft, waar en wanneer je ook leeft.||https://www.volkskrant.nl/cultuur-media/aya-sabi-laat-mooi-zien-hoeveel-er-binnen-drie-generaties-kan-veranderen~b0d50273/
2022-09-15||In de nieuwe roman van Maryse Condé krijgt elk personage een verdiende veeg uit de pan ★★★☆☆||Voor Het evangelie van de nieuwe wereld trekt de koningin van de Caribische letteren, Maryse Condé, alles uit de kast. Het is het soort vertelling waarop zij het patent heeft: vol onwaarschijnlijke verwikkelingen, grapjes, verwijzingen en maatschappijkritiek. Maar ook met liefdevolle beschrijvingen van de prachtige natuur op het eiland waar het grootste deel van het verhaal zich afspeelt en waarin we haar geboorteland Guadeloupe herkennen. De roman is geïnspireerd op het nieuwe testament. Op een nacht in de stad Fond-Zombi bevalt de jonge Maya van een zoon, in haar eentje, in een ‘stal waar het echtpaar Ballandra zijn zakken mest, jerrycans met onkruidverdelger en landbouwwerktuigen opborg’. De vader, Corazón Tejara, is een rijkeluiszoontje en een charmante playboy van het (door Condé bedachte) eiland Asunción dat via een brug verbonden is met Brazilië. Hij heeft Maya verleid met mooie praatjes, maar blijkt onvindbaar als ze hem wil laten weten dat ze zwanger is. Het kinderloze echtpaar Ballandra beschouwt de vondeling als een geschenk van God. Maar deze broer van Jezus, Pascal genaamd, heeft geen idee waar hij moet beginnen. Het hele boek door blijft hij zich afvragen wat er eigenlijk van hem wordt verwacht. De wereld verbeteren? Condé steekt er de draak mee: wanneer hij, op zoek naar zijn biologische vader, in een ashram terechtkomt waar mensen het prijzenswaardige streven hebben om de ongelijkheid in de wereld op te lossen schrijft ze: ‘Er werd inderdaad niet stil gezeten. De middag stond in het teken van cursussen, symposia en lezingen. Alle onderwerpen waren belangrijk: de opvang van migranten in Europa, de nasleep van de apartheid in Zuid-Afrika, de bosbranden in het Amazonegebied, de massale schietpartijen in de Verenigde Staten van Amerika.’ Afgezien van zijn gedachten op papier zetten (‘hij wilde bewijzen dat de globalisering eigenlijk gewoon een vorm van moderne slavernij was’), wat les geven en reizen, vooral in de privéjet van de broer van zijn biologische vader Corazón, zijn oom Espíritu (jawel, de ‘Heilige Geest’ van de Heilige Drie-eenheid), doet Pascal dus vrij weinig. Hij is besluiteloos, laat zich veroveren door mooie vrouwen, en Condé maakt hem nog extra leeghoofdig als hij, wanneer de betoverende Indiase Sarojini hem in de steek heeft gelaten, beseft dat ‘het bij een vrouw niet alleen om haar uiterlijk gaat (...). Belangrijk is dat ze je helpt de complexiteit van de wereld te begrijpen.’ Het boek zit vol met dit soort ironische venijnigheden, iedereen krijgt een veeg uit de pan. Toch is het niet voldoende om hier een geslaagde roman van te maken. Ondanks een duizelingwekkend aantal gebeurtenissen en de maar liefst 98 bij naam genoemde personages (ik kan er ook 2 of 3 naast zitten) blijft het verhaal voortkabbelen. Soms krijg je het idee dat Condé dit boek schreef om zichzelf te vermaken met het verzinnen van namen van restaurants, cafés, mensen en plekken. En met het beschrijven van de indruk die New York op haar maakte, de stad waar de schrijfster naar eigen zeggen het gelukkigst was en waaraan ze een aantal prachtige pagina’s wijdt. Tegen het einde wordt Pascal wéér halsoverkop verliefd op een buitenaards knappe vrouw. Deze Soledad brengt de boodschap van Maryse Condé aan het licht: ‘Niemand zal de wereld kunnen veranderen’, zei ze. ‘Hou gewoon van me, in plaats van al die gedachten in je hoofd te voeden, want de goede God heeft mij op jouw pad gebracht.’ Voor wie het niet begrepen had volgt er nog een epiloog waarin valt te lezen dat alleen de liefde tussen twee mensen de wereld kan veranderen. Pascal en zijn geliefde Soledad leven nog lang en gelukkig, met een geadopteerd kindje uit Eritrea, ‘Solex-zwart zoals in de volksmond werd gezegd’. Amen.||https://www.volkskrant.nl/cultuur-media/in-de-nieuwe-roman-van-maryse-conde-krijgt-elk-personage-een-verdiende-veeg-uit-de-pan~be34708b/
2022-09-15||Ian McEwan lijkt in ‘Lessons’ ook te onderzoeken hoe zijn eigen leven anders had kunnen verlopen ★★★★☆||Het oeuvre van Ian McEwan kan worden getypeerd als lean & mean. De zestien romans die hij tot dusver publiceerde, telden in de regel 200 tot 300 pagina’s en waren strak gecomponeerd. In zijn nieuwe roman Lessons breekt hij met die traditie: het boek is bijna 500 pagina’s lang. Maar McEwan heeft ditmaal ook wel heel erg veel te vertellen. ‘The story of a lifetime’, luidt de tekst op het achterplat. Het levensverhaal dat in Lessons wordt geboekstaafd is dat van Roland Baines. Wie enigszins op de hoogte is van McEwans biografie, ontdekt al snel dat hier ook een schrijver aan het woord is die terugblikt op zijn eigen leven. Zeker niet altijd naar de letter – enkele cruciale gebeurtenissen zijn fictief – maar wel degelijk naar de geest. Het is ook niet verrassend dat in dit boek vrijwel alle thema’s terugkomen die hij gedurende zijn bijna 50-jarige schrijverschap heeft behandeld. In de openingsscène van Lessons ligt Roland slapeloos in bed en wordt hij geplaagd door een herinnering uit zijn jeugd. Hij is 11, zit op kostschool en heeft pianoles van de 22-jarige Miriam Cornell. Zij fascineert hem, maar ze boezemt hem ook angst in. Ze slaat of knijpt hem als hij een fout maakt, maar is ook op een andere manier handtastelijk, quasi-toevallig steeds onder de gordel. Ze nodigt hem op dwingende wijze uit om op een vrije dag bij haar langs te komen, iets waar de geïntimideerde jongen niet op ingaat. De slapeloze Roland is inmiddels 37, maar wordt nog steeds geplaagd door de gebeurtenissen uit zijn jeugd. Vervolgens wordt, eveneens nog op de eerste pagina’s, duidelijk dat Roland kort tevoren is verlaten door zijn vrouw Alissa en nu in zijn eentje de zorg heeft voor hun zeven maanden oude zoontje. Nieuws over Tsjernobyl maakt duidelijk dat we ons in het voorjaar van 1986 bevinden. Lessons vertelt Rolands levensverhaal van het moment dat hij in 1959 op kostschool gaat, tot aan de coronapandemie van 2020. Terugblikken voeren tot in de Tweede Wereldoorlog: de periode waarin Rolands ouders elkaar ontmoeten. Zijn vader is beroepsmilitair, raakt gewond in Duinkerken en wordt niet lang na Rolands geboorte in 1948 naar Libië uitgezonden, waar de jongen een onbezorgde jeugd heeft. De roman springt voortdurend heen er weer in de tijd, en wat al snel opvalt is de samenhang tussen historische gebeurtenissen en belangrijke hoofdstukken in Rolands leven. Van de Suezcrisis tot de oprichting en de val van de Muur, van het genoemde ongeluk in Tsjernobyl tot 9/11, van de kwestie Rushdie tot de Brexit: stuk voor stuk spelen ze een rol. Cruciaal in het boek, en in Rolands leven, is de Cubacrisis van 1962. De VS en de Sovjet-Unie liggen op ramkoers, een kernoorlog lijkt onvermijdelijk en op de slaapzaal van de kostschool vragen de jongens zich bezorgd af of ze ‘verpulverd’ zullen worden voordat ze ‘het’ ooit hebben gedaan. Roland besluit alsnog, onaangekondigd, bij Miriam Cornell lang te gaan. Zijn seksuele initiatie wordt het begin van een twee jaar durende relatie tussen een schooljongen en een volwassen vrouw die macht over hem uitoefent. Totdat er een dramatische gebeurtenis plaatsvindt. Gaandeweg wordt duidelijk dat de ervaringen met zijn pianolerares een kantelpunt in Rolands leven vormen. Hij maakt zijn school niet af, gaat niet studeren en leidt een ongericht bestaan. Hij speelt piano in een band en later in een hotellounge, experimenteert met mescal en lsd in Kandahar en het Californische Big Sur, geeft wat tennisles, doet wat journalistiek werk, scharrelt teksten voor wenskaarten bijeen en schrijft gedichten. Tijdens een avondcursus Duitse conversatie komt hij de Duits-Engelse Alissa tegen en treedt op een goed moment met haar in het huwelijk. Totdat ze hem weer verlaat. Een van de terugkerende thema’s in Ian McEwans oeuvre is de willekeur van het lot: een volkomen toevallige gebeurtenis kan een leven een totaal andere kant opsturen. Getuige zijn van een ballonongeluk (Enduring Love), het jaloerse leugentje van een kind (Atonement), een voortijdige ejaculatie (On Chesil Beach), een afgesloten weg (Saturday): ze kunnen stuk voor stuk onomkeerbare gevolgen hebben. In McEwans boeken duikt voortdurend de ‘what if’-vraag op. In Lessons gebeurt dat vaker dan ooit. Als Rolands vader geen gemankeerde mondorgelspeler was geweest die zijn zoon een échte muzikale opleiding gunde, had hij de jongen nooit op pianoles gedaan. Als Kennedy en Chroesjtsjov niet met een kernoorlog hadden gedreigd, was Roland nooit bij Miriam Cornell langsgegaan. Enzovoort. Dat laatste is bovendien een voorbeeld van dat andere terugkerende element in McEwans werk: de wisselwerking tussen gebeurtenissen op het wereldtoneel en die in het leven van zijn personages. De meedogenloosheid van het thatcherisme (The Child in Time), de Koude Oorlog (Sweet Tooth, The Innocent), de val van de Muur (Black Dogs), 9/11 (Saturday), de klimaatcrisis (Solar) fungeerden stuk voor stuk als reflectie van de denk- en belevingswereld van zijn personages. In Lessons komen al deze zaken op indrukwekkende wijze samen, al heeft het boek zijn feilen. Soms doet McEwan een te stevig beroep op onze suspension of disbelief en er zijn momenten dat de roman een beetje in dreigt te zakken. Bijvoorbeeld als we van Rolands kostschooltijd in de jaren zestig naar de wat vlakke passages over het Berlijn van 1979 springen. Maar vervolgens herpakt het boek zich weer: verrassende verwikkelingen, knappe compositie, stilistisch vernuft. Zoals in al zijn werk voert McEwan in Lessons morele vraagstukken op. Maar daarnaast is dit een evaluerende en elegische roman met een sterk persoonlijk karakter. Via de fictieve gebeurtenissen en personages – de pianolerares, de verdwenen echtgenote – onderzoekt McEwan hoe zijn eigen leven óók had kunnen verlopen. Met een licht schuldgevoel constateert Roland dat hij tot een gelukkige, uitverkoren generatie behoort. Een generatie die ‘op de beschermende schoot van de geschiedenis lag, genesteld in een kleine plooi van de tijd’. Geboren worden in 1948 in Hampshire en niet in Oekraïne of Polen in 1928 – het maakt nogal uit. Ooit geloofde Roland, net als zijn schepper, dat de val van de Muur het begin van een glorieus nieuw tijdperk zou betekenen. ‘Maar nu, van Jeruzalem tot New Mexico, worden er nieuwe muren gebouwd. So many lessons unlearned.’ De kalme wanhoop van een babyboomer in een roman die McEwans oeuvre kroont.||https://www.volkskrant.nl/cultuur-media/ian-mcewan-lijkt-in-lessons-ook-te-onderzoeken-hoe-zijn-eigen-leven-anders-had-kunnen-verlopen~b190d9e6/
2022-09-15||In een nieuwe bloemlezing schittert Andreas Burnier als intelligente en kritische beschouwer ★★★★☆||In Een tevreden lach, de debuutroman van Andreas Burnier (1931-2002) staat een ontroerende passage over een pubermeisje dat een jongen wil zijn. Ze koopt een bruin pak, wit overhemd, een pijp en een toneelbril. Met die uitdossing, het haar kortgeknipt, denkt ze voor een jongen te kunnen doorgaan. Als dat lukt, is ze bevrijd uit het meisjeslichaam dat haar leven zo wreed beperkt. Ze stapt een biljartcafé binnen en bestelt met schorre stem bier. Maar de mannen in het café lachen haar uit en ontmaskeren haar als een meisje. De vernedering is groot. Alle hoop is vervlogen. Deze passage staat in de bloemlezing Elk boek is een gevaar, een nieuw deel in de reeks Privédomein van De Arbeiderspers. Ronit Palache stelde deze bloemlezing samen uit brieven, interviews en autobiografische passages uit Burniers werk, en schreef een inleiding waarin ze de schrijver en haar werk goed typeert. Eerder, in 2003, verscheen een dergelijke bloemlezing, Een gevaar dat de ziel in wil, verzorgd door Burniers partner Ineke van Mourik en haar goede vriend Chris Rutenfrans. De nieuwe bloemlezing bevat onbekend materiaal, brieven vooral. Deze week is het twintig jaar geleden dat Burnier overleed. Ter gelegenheid daarvan wordt ook de uitstekende biografie Metselaar van de wereld van Elisabeth Lockhorn heruitgegeven. Burnier wordt, op grond van haar eerste, autobiografische romans, wel een ‘transgender persoon avant la lettre’ genoemd. Een rare term, want transgender personen hebben altijd bestaan. Palache denkt, schrijft ze in haar inleiding, dat ‘transgender’ geen juiste typering is voor Burnier, omdat het gevoel in een verkeerd lichaam te zitten bij haar niet bestendig bleek. Na haar 30ste, na de geboorte van haar kinderen en haar keuze voor de damesliefde, verdween het verlangen een man te zijn. Toch maken passages zoals die over het meisje met de pijp nieuwsgierig naar wat Burniers bijdrage zou zijn geweest aan het huidige discours over transseksualiteit en genderfluïditeit. Burnier geeft het antwoord in enkele van de hier gekozen teksten. Ze raakte er naarmate ze ouder werd van overtuigd dat ieder verlangen een projectie van de ziel is in een bepaald ontwikkelingsstadium. Het lichaam is maar een lichaam: ‘Als mannen of vrouwen gewoon kunnen zijn wie ze zijn, en dat kan heel vrouwelijk zijn als vrouw of heel mannelijk als vrouw of een beetje daartussenin, dan hoef je verder over je lichaam niet te zeuren eigenlijk.’ Zo ging het vaker bij Burnier: ze kon zich enorm druk maken, over de discriminatie van ‘mensen met een vrouwelijk lichaam’ en homoseksuelen, over ‘seksefascisme’ en vrouwenhaat, maar een voorvechter, laat staan boegbeeld van een beweging of minderheid werd ze nooit. Daarvoor was haar afkeer van groepen en ideologieën te groot. Ze was een eenling, een zoeker en onderzoeker die altijd de andere kant zag, een hyperintelligente en kritische beschouwer. Ze was veel persoonlijkheden tegelijk. Ze werd geboren als Catharina Irma Dessaur, de naam waaronder ze als criminoloog publiceerde. Op haar 11de werd ze van haar ouders gescheiden en moest ze onderduiken. Ze mocht geen Irma Dessaur meer zijn, maar moest Ronnie van Dijk heten – een naam kon je verraden en je leven kosten. Tijdens haar tienjarige huwelijk – een gevangenis – gaf de buitenwereld haar de naam van haar man. Als schrijver koos ze voor Andreas Burnier, omdat ze dacht dat het werk van een man serieuzer zou worden genomen. ‘Het is verschrikkelijk om geen naam te hebben’, zei ze later. Na de dood van haar vader in 1989 kwam ze, na een lange religieuze zoektocht, uit bij het jodendom, na jarenlang elke associatie met Joods zijn te hebben vermeden. Haar grootste angst was dat ‘de Teutoonse horden’ weer zouden terugkomen en toeslaan. Maar nadat ze zich een leven lang overal ‘displaced’ had gevoeld, ‘een reiziger die in de verkeerde herberg is beland’, voelt ze zich in deze gemeenschap eindelijk thuis. Deze bloemlezing maakt duidelijk hoe eigenzinnig Burnier was, niet te etiketteren of vast te pinnen. Politiek incorrect van nature. In de vele brieven die Palache opnam, zie je de ontwikkeling van haar gedachten van dichtbij, de gedrevenheid anderen te overtuigen, de geheel eigen logica. Ze was een schrijver die literaire bewondering oogstte maar nooit bekend werd bij een groot publiek. Voor veel lezers was ze misschien te vreemd, te ongrijpbaar. Ze was een wetenschapper die zich niet schaamde voor haar spirituele en esoterische belangstelling, maar ze bestreed slordig denken, gedweep en ethisch gewauwel. Ze is in deze teksten diep serieus en scherp ironisch, empathisch en onverdraagzaam, gezaghebbend en schuw, stoer en zachtaardig. Vanzelfsprekend noemde ze zich feminist, maar ze liet zich honend uit over het gebrek aan ambitie van vrouwen, hun klagerige houding en het gekeutel over crèches, deeltijdbanen en huishouden. Zelf loste ze het probleem op door haar kinderen in een pleeggezin te doen. Abortus beschouwde ze als moord op kwetsbaar leven; feministen lieten zich volgens haar misbruiken als uithangbord. Ze leefde met vrouwen, maar omringde zich met jonge mannelijke geestverwanten (Chris Rutenfrans, Oek de Jong, Frans Kellendonk) en richtte met hen een ‘Plato-club’ op. Ze kwam op voor de rechten van homoseksuelen, maar de Gay Pride vond ze vulgair. Burnier baarde in 1986 opzien met haar euthanasie-standpunt: ze wantrouwde de motieven van zalverige ‘do-gooders’ die zieken en ouderen willen verlossen uit hun lijden. Dat stond voor haar bijna gelijk aan de ‘thanatische wellust’ van de nazi’s. De Holocaust bleef haar ijkpunt. Ze waarschuwde tegen moordlust en agressie, maar een pacifist was ze niet: het kwaad moest worden uitgeroeid. Burnier paste niet in haar tijd, in de heersende cultuur, ze paste eigenlijk nergens. Misschien is wat ze schreef daarom nu zo tijdloos, helder van stijl en inhoud. Het is goed dat Burnier nog één keer in volle glorie oprijst uit deze brieven, fragmenten en interviews. Lees haar werk, het is de moeite waard.||https://www.volkskrant.nl/cultuur-media/in-een-nieuwe-bloemlezing-schittert-andreas-burnier-als-intelligente-en-kritische-beschouwer~b81a3bb1/
2022-09-15||Dit zijn de vijf genomineerden voor de Libris Geschiedenis Prijs 2022||De shortlist met vijf genomineerden voor de Libris Geschiedenis Prijs 2022 is deze week bekendgemaakt in radioprogramma OVT. Hieronder vindt u de genomineerden plus de Volkskrant-recensies van deze boeken: Bart van der Boom: De politiek van het kleinste kwaad – Een geschiedenis van de Joodse Raad voor Amsterdam, 1941-1943 (Boom) Patrick Dassen: De Weimarrepubliek –Over de kwetsbaarheid van de democratie (Van Oorschot) Anne-Lot Hoek: De strijd om Bali – Imperialisme, verzet en onafhankelijkheid 1846-1950 (De Bezige Bij) Luc Panhuysen: Het monsterschip – Maarten Tromp en de armada van 1639 (Atlas Contact) René van Stipriaan: De zwijger – Het leven van Willem van Oranje (Querido)||https://www.volkskrant.nl/cultuur-media/dit-zijn-de-vijf-genomineerden-voor-de-libris-geschiedenis-prijs-2022~b4c71286/
2022-09-15||Opinie: Vaar meer op de eigen verklaring van de burger, dat scheelt zo veel bureaucratie||Kort door de bocht kunnen we stellen dat een groot deel van de door de overheid gestelde regels is gegrondvest op wantrouwen van diezelfde overheid in de burger. Dat kost bij uitvoering van die regels onevenredig veel administratieve inspanningen, met een bijna niet te behappen controlelast. Dat laatste komt doordat de overheid de bewijslast voor het oneigenlijk gebruik van regels nog steeds grotendeels bij zichzelf legt. Dat is allemaal wel verklaarbaar, maar daarmee niet minder verwerpelijk. Een verantwoordelijk mens is zijn vrijheid waard: onder dat motto pleit ik voor het gericht benutten van de eigen verklaring door burgers en bedrijven die voordeel hebben van overheidsbeleid. In zo’n eigen verklaring kunnen burgers aangeven dat zij zich aan de geldende voorschriften zullen houden. Het idee erachter: ‘We vertrouwen u op uw woord, maar wee uw gebeente als u zich daar niet aan houdt...’ Het centraal stellen van de eigen verklaring vergemakkelijkt de uitvoering, vergroot de snelheid en legitimeert het achteraf aanpakken van frauduleus handelen veel meer. Dat vraagt wél om twee dingen. In de eerste plaats helder en eenduidig beleid, waaruit bij de uitvoering onderscheidende criteria kunnen worden afgeleid. Het mag niet zo zijn dat achteraf de uitleg kan verschillen. Dat is een hele opgave in het huidige tijdsgewricht, maar met een frisse kijk en niet al te veel ‘ja, maar’-ambtenaren is dat voor veel onderwerpen goed te doen. In de tweede plaats vraagt dit om adequate sancties. Schending van de eigen verklaring mag op geen enkele manier lonen. Gemiddeld genomen zijn onze bestuurlijke straffen aan de milde kant, maar dat is makkelijk te veranderen. In het kader van het bouwen aan vertrouwen zou de eigen verklaring van de burger dus vaker gebruikt kunnen worden door de overheid, als stap op weg naar de high trust society die we zo graag weer willen zijn.||https://www.volkskrant.nl/columns-opinie/opinie-vaar-meer-op-de-eigen-verklaring-van-de-burger-dat-scheelt-zo-veel-bureaucratie~b0c0a784/
2022-09-15||‘Herontdekte’ Griekse roman biedt mooi zicht op de puberteit||De boze buitenwereld lijkt ver weg in Drie zomers, een zogeheten ‘herontdekte’ Griekse roman uit 1946. Drie zusjes groeien op in een welgesteld milieu in de buurt van Athene bij hun gescheiden moeder, hun tante en grootvader. De oudste is druk in de weer met de liefde, de middelste veinst uitsluitend belangstelling voor haar paard, de eigenzinnige jongste, tevens de verteller, fladdert overal tussendoor. En dan is er nog de Poolse grootmoeder van wie de meisjes alleen weten dat ze beeldschoon was en er op een dag vandoor ging met een musicus. Auteur Margarita Liberaki (1919-2001), die zich later vooral zou toeleggen op scenario’s, schrijft beeldend en levendig, met een scherp oog voor de schoonheid van het Griekse landschap. Ook weet ze heel goed de doorgaans onbegrepen emoties op te roepen die behoren bij de ontluikende puberteit. Helemaal vrij van bakvisromantrekjes is Drie zomers helaas niet. Erg Joop ter Heul is bijvoorbeeld de onmogelijke huishoudster die in het gezin rondloopt. Hetzelfde geldt voor verzuchtingen als: ‘Zo ben ik nu eenmaal: ik stel me allerlei dingen voor of bedenk die in mijn eentje, en vervolgens denk ik dat het ook echt zo is.’||https://www.volkskrant.nl/cultuur-media/herontdekte-griekse-roman-biedt-mooi-zicht-op-de-puberteit~b42daa62/
2022-09-15||We moeten nu ook knopen doorhakken over hoe we reeds uitgestoten CO2 uit de lucht gaan halen||In Oostenrijk staan er bergen in hun nakie. Vroeger kon je hier in de zomer skiën, nu zijn zelfs de toppen niet meer wit. Foto’s in de Volkskrant tonen een kale rots met wat hopen bij elkaar geveegde sneeuw, afgedekt met isolerende dekens tegen het anders onherroepelijke smelten, om haar zo te bewaren voor het komende wintersportseizoen. ‘Te treurig’, zegt de fotograaf terecht. In The Guardian lees ik over een nieuw onderzoek naar klimaattechnische kantelpunten. Dat leek lang een gevalletje ‘na ons de zondvloed’, maar volgens deze studie is er zelfs met de huidige opwarming van 1,1 graad al kans op allerlei gezelligheid: de Groenlandse en West-Antarctische ijskappen kunnen bezwijken, koraalriffen kunnen massaal afsterven en de permafrost kan abrupt gaan dooien. En dit zou de klimaatcrisis weer verder aanjagen. De wetenschappers: ‘Het kan zijn dat de aarde een ‘veilige’ staat van het klimaat achter zich heeft gelaten na 1 graad opwarming.’ We zijn, kortom, nu al behoorlijk de sigaar, en dan is er ook nog die zwaard-van-Damocles-achtige kantelpuntsituatie. Met alle respect: dit maakt het huidige voornemen van regeringen assorti om de opwarming te beperken tot 1,5 of 2 graden een waardeloos idee. Wat er eigenlijk moet gebeuren: niet alleen moet de broeikasgasuitstoot razendsnel naar nul, we moeten ook nu knopen doorhakken over hoe we reeds uitgestoten CO2 uit de lucht gaan halen, om de klimaatverandering die al heeft plaatsgevonden weer terug te draaien. Het goede nieuws is dat er al allerlei CO2-slurpplannen zijn. Het slechte nieuws is dat de meeste van die plannen niet gemaakt zijn om de temperatuur op aarde terug te brengen naar een staat van pre-industriële prettigheid, maar een beleidstruc zijn, bedacht om in 2050 ‘net zero’ te halen: een toestand waarin je als land wel nog fossiele brandstoffen gebruikt, maar onder de streep geen CO2 uitstoot, omdat je ook broeikasgas uit de lucht haalt. Bovendien hebben alle slurpplannen issues. Elektriciteitscentrales laten draaien op biomassa en de vrijkomende CO2 afvangen? De techniek werkt niet goed en het verbouwen van die biomassa kost veel te veel land. CO2 uit de lucht halen met nifty machines? Al is het duur en niet efficiënt, in theorie kan het. Maar, zei een fysicus, ‘alleen als je een alleenheerser aanstelt die de macht over de gehele wereld krijgt en al onze technologische ontwikkeling en knowhow inzet voor één enkel doel: het bouwen van miljoenen (…) fabrieken, verspreid over de aardbol.’ De oceaan misschien? Je kunt zeewater aanmoedigen om meer CO2 uit de lucht op te nemen door vergruisde gesteentes als olivijn toe te voegen. Alleen: er is nogal veel zeewater, dus je hebt nogal veel gruis nodig. Om een idee te geven, een hoogleraar mariene geologie zei: ‘Je zou IJsland kunnen opmalen.’ Me dunkt dat onder andere IJslanders dat een vrij matig plan vinden. Iets anders dan. Je zou ook natte natuur – mangroves, kwelders, moerassen, venen – kunnen beschermen en herstellen. Wetlands die droog staan stoten vaak broeikasgassen uit, maar als ze lekker in hun vochtige vel zitten nemen ze juist veel CO2 op. Volgens recent onderzoek kun je zo tegen het einde van de eeuw ongeveer een tiende van alle menselijke uitstoot compenseren. Dat is mooi, maar niet genoeg. Een laatste slurpidee: het beschermen van bestaande bossen en massale herbebossing van zo’n beetje elk plekje dat we verder kunnen vinden. Een stel Zwitserse onderzoekers becijferden een paar jaar geleden dat er wereldwijd al een gebied ter grootte van China ‘leeg’ staat. Maarten Keulemans concludeerde destijds: ‘Herstel van de bossen op aarde is in theorie genoeg om de hoeveelheid broeikasgassen die de aarde opwarmen terug te brengen tot vooroorlogs niveau.’ Kijk, dan komen we ergens. En het aardige van natuurherstel is dat het sowieso altijd een puik plan is: niet alleen haal je CO2 uit de lucht, de biodiversiteit krijgt een kontje, bossen beschermen als extragratisbonus tegen droogte en overstromingen, en ze zijn nog mooi ook. Het is win-win-win-win. Heerlijk toch? Laten we morgen beginnen. Asha ten Broeke is wetenschapsjournalist. Zij schrijft om de week een wisselcolumn met Elma Drayer.||https://www.volkskrant.nl/columns-opinie/we-moeten-nu-ook-knopen-doorhakken-over-hoe-we-reeds-uitgestoten-co2-uit-de-lucht-gaan-halen~b5e8d103/
2022-09-15||Tennislegende Roger Federer kondigt na drie jaar blessureleed afscheid aan||Federer maakte zijn beslissing bekend in een bericht op sociale media: ‘Ik ken de capaciteiten en beperkingen van mijn lichaam en de boodschap is de laatste tijd duidelijk geweest.’ Zijn tijdperk kenmerkte zich door een viermanschap dat het mannentennis beheerste. De Zwitser vocht prachtige duels uit met de Spanjaard Rafael Nadal, de Serviër Novak Djokovic en de Brit Andy Murray. Federer is de eerste van de Grote Vier van wie de loopbaan nu voorbij is, maar hij is met 41 jaar ook de oudste. De tennisser stond gedurende zijn loopbaan 310 weken boven aan de wereldranglijst. Alleen Novak Djokovic is langer de nummer 1 geweest. In totaal won Federer twintig grandslamtoernooien. Elk van de vier toernooien heeft hij minstens één keer gewonnen. Op Wimbledon is hij met acht titels de recordhouder: hij heeft er één titel meer dan zijn voorbeeld Pete Sampras. De problemen waardoor Federer zijn loopbaan moest beëindigen, begonnen te spelen in 2020. Na de Australian Open in januari van dat jaar onderging hij een knieoperatie. Hij hoopte op tijd fit te zijn voor het grasseizoen, maar moest in juni concluderen dat hij dat hele seizoen niet meer zou spelen. De knieproblemen leidden ertoe dat Federer ook de Australian Open van 2021 moest overslaan. Op Roland Garros speelde hij wel, maar vanwege de opnieuw opspelende knie gaf hij voor het begin van de vierde ronde op. Vervolgens was hij op tijd fit voor Wimbledon. Daar verloor hij in de kwartfinale, voor het eerst in negentien jaar tijd in drie sets. In augustus werd Federer opnieuw aan zijn knie geopereerd. Toen had de Zwitser nog de hoop dat hij in 2022 terug kon keren, maar dat lukte niet. Daarmee bleek zijn optreden vorig jaar, op het toernooi waar hij zijn grootste successen behaalde, het laatste op het hoogste niveau.||https://www.volkskrant.nl/nieuws-achtergrond/tennislegende-roger-federer-kondigt-na-drie-jaar-blessureleed-afscheid-aan~b0017bc6/
2022-09-15||Lezersbrieven: ‘Nu het Oekraïense leger gebied gaat terugveroveren, houd ik mijn hart vast’||Ooit hadden de pensioenfondsen een vaste rekenrente van 4 procent. Vervolgens werd de actuele rentestand de maatstaf. We weten allemaal wat het gevolg was voor huidige en toekomstige gepensioneerden: geen of slechts gedeeltelijke indexering, terwijl de beleggingsresultaten uitstekend waren. Het nieuwe pensioenstelsel neemt de beleggingsresultaten als maatstaf. De ironie is dat op dit moment de beleggingsresultaten dalen en de rente stijgt. Dat kan volgend jaar overigens weer anders zijn. We maken het onszelf onnodig moeilijk door uit te gaan van dagkoersen, waardoor vooruitzichten en posities van betrokken partijen continu wisselen. Wat is er nu simpeler dan uit te gaan van een voortschrijdend gemiddeld rendement dat over een langere periode, laten we zeggen 20 jaar, is gerealiseerd? Daar hebben we geen nieuw pensioenstelsel voor nodig en het spaart een enorm bedrag aan uitvoeringskosten uit.Sef Severens, Culemborg Kan de Volkskrant in het vervolg bij berichten over de pensioenen eens een andere foto plaatsen dan gepensioneerden die kamperend of op een golfbaan (Ten eerste, 15/9) bezig zijn? Er zijn vast foto’s te vinden van gewone gepensioneerden.Dick de Roos, Bedum Duitsland heeft zijn Leopard-tanks nodig voor de verdediging van Duitsland, schrijft deze krant over de argumenten van onze oosterburen om de militaire voertuigen niet aan Oekraïne te leveren. In principe is dit natuurlijk waar. De staat van de Bundeswehr schijnt vergelijkbaar te zijn met die van het Nederlandse leger: amper in staat het eigen grondgebied of dat van bondgenoten te verdedigen. Maar in dit geval gaat het argument niet op. Want tegen wie moeten deze tanks Duitsland verdedigen? Exact: Rusland. Wanneer Duitse tanks in Oekraïne helpen Rusland te verslaan, doen ze precies waarvoor ze zijn bedoeld. Iedere Russische tank die door Oekraïne wordt vernietigd, is een zorg minder voor Duitsland. Men zou zelfs kunnen zeggen dat dit een tactisch voordeel voor Duitsland is. Het zijn dan immers niet de Duitsers zelf die het vuile werk moeten opknappen.Viktor Kamphuis, Deventer President Zelensky kweekt veel goodwill in het Westen met zijn toespraken, oproepen en getuigenverklaringen. De afschrikwekkende beelden van moordpartijen door het Russische leger staan ons helder voor ogen. Nu het Oekraïense leger gebied gaat terugveroveren, houd ik mijn hart vast. In de rubriek ‘Berichten uit de schuilkelder’ (Ten eerste, 15/9) lees ik: ‘Nu zoeken de brigades naar de Russische militairen in de bossen die zijn achtergelaten door hun leiding. Zij zullen hun straf niet ontlopen.’ Die zin maakt dat ik me ellendig voel. Laten we hopen dat de legerleiding van Zelensky beelden toont van een menselijker behandeling van hun Russische krijgsgevangenen. Laat de Russische militairen meehelpen met puinruimen; zorg dat ze meehelpen bij het bouwen van bruggen en laat ze bijdragen aan het herstellen van huizen. Verzin een menselijker beeld dan wat de Russen laten zien. Mochten er soldaten, vaak jongens van 18 tot 25 jaar, worden doodgeschoten door het Oekraïense leger, dan verspeelt dit de zorgvuldig opgebouwde goodwill in het Westen. Behandel ze met respect.Clara van den Hurk, Dordrecht Wat een prachtfoto van Ursula von der Leyen bij het artikel over haar ‘troonrede’: tegen de achtergrond van de Europese vlag lijkt zij een Maria-figuur met haar kroon van twaalf sterren, een verwijzing naar het Bijbelboek Openbaring, hoofdstuk 12: ‘Er verscheen in de hemel een indrukwekkend teken: een vrouw, bekleed met de zon, met de maan onder haar voeten en een krans van twaalf sterren op haar hoofd.’ Die vrouw wordt belaagd door een draak, die de duivel blijkt te zijn. Als Von der Leyen de vrouw met de sterrenkroon is, is Poetin dan wellicht de duivel? Overigens heeft de ontwerper van de Europese vlag, Arsène Heitz, zich naar verluidt door deze Bijbelpassage laten inspireren.Marlies Jansen, Oegstgeest We zitten in een energiecrisis en moeten er dus spaarzaam en verantwoord mee omgaan. Dat de Renaissanceschool boeken gebruikt en een schoolbord met krijt in plaats van energievretende laptops en elektronische schoolborden, is wellicht een voorbeeld dat wél navolging verdient.Hans van Noord, Utrecht Volgende week zijn alle witwasmiddelen bij Jumbo in de aanbieding.Jan Rasterhoff, Tilburg||https://www.volkskrant.nl/columns-opinie/lezersbrieven-nu-het-oekraiense-leger-gebied-gaat-terugveroveren-houd-ik-mijn-hart-vast~bf48f2a5/
2022-09-15||Hoe leer je je kind met geld omgaan?||‘Je staat er al een kwartier onder!’ Menig ouder zal bonkend op de deur proberen de ellenlange douchesessies van hun puber te beperken. Want ja, de energierekening is al zo hoog. Een logische reactie, maar volgens Aisa Amagir, die onderzoek deed naar de financiële geletterdheid van 15-jarige scholieren, begint het bijbrengen van zuinig gedrag veel eerder in de opvoeding. ‘Het is belangrijk om met je kind van jongs af aan te praten over geld. Ik was op een school waar leerlingen de opdracht kregen om thuis te bespreken wat de vaste lasten zijn. Toen kwamen ze verbaasd terug dat er blijkbaar betaald moet worden voor water. Dat wisten ze niet.’ ‘Ouders zijn terughoudend in het bespreken van geldzaken met hun kinderen’, zegt Amagir die verbonden is aan het Kenniscentrum Onderwijs en Opvoeding van de Hogeschool van Amsterdam. ‘Ze willen hen niet belasten met geldzorgen of vinden het niet netjes.’ Hierdoor is de kennis van jongeren over geld beperkt. Uit onderzoek blijkt dat eenderde van de Nederlandse jongeren niet of nauwelijks rond kan komen. ‘We weten dat als jongeren meer praten over geld ze later gezonder financieel gedrag laten zien. Ze sparen bijvoorbeeld meer’, aldus Amagir. ‘Vertel je kind dus wat de vaste lasten zijn en wat het gezinsbudget is.’ Het geven van zakgeld en kleedgeld is een goede methode om kinderen te laten oefenen met een beperkt budget. Kinderen kunnen vanaf zes jaar de verschillende munten herkennen dus dan wordt meestal begonnen met zakgeld. Gemiddeld geven ouders op die leeftijd 1 euro tot 1 euro 40 per week. Vanaf twaalf jaar komt daar kleedgeld bij. De doorsnee scholier krijgt ongeveer vijftig euro kleedgeld per maand. ‘Maak heldere afspraken wat er van dat geld gekocht moet worden: wel of geen winterjas? En houd je daar ook aan’, zegt Karin Radstaak, woordvoerder van budgetinstituut Nibud. ‘Laat je kind een miskoop doen of een kledingstuk in het verkeerde seizoen aanschaffen. Dat zijn de leermomenten. Voor ouders kan het lastig zijn om niet te hulp te schieten, want pubers kunnen erg verongelijkt reageren.’ Komt zoon- of dochterlief met een goed onderbouwd voorstel, dan kunnen ouders een keer een uitzondering maken en geld voorschieten, aldus Radstaak. ‘Bijvoorbeeld dat ze een goedkoop tweedehands exemplaar hebben gevonden van een dure merktrui.’ Kinderen krijgen tegenwoordig al op tienjarige leeftijd een eigen bankrekening met betaalpas. ‘Vroeger met contant geld had je een spaarpot en portemonnee en zag je snel genoeg wanneer het geld opraakte. Nu is het geldverkeer een stuk minder zichtbaar’, zegt Radstaak. Ouders doen er verstandig aan om hun kind voorlichting te geven over het beschermen van de pincode, digitale spaarpotjes en het (uit)lenen van geld. ‘Jongeren die roepen ‘Schiet jij even voor?’ en vervolgens de Tikkie die ze krijgen niet betalen, hebben vaak niet door dat ze daarmee een schuld aangaan.’ Bespreek ook het gevaar van online verleidingen. ‘We weten uit onderzoek dat jongeren door sociale media veel druk ervaren om meer geld uit te geven dan ze hebben’, zegt Amagir. ‘Leg uit dat influencers niet altijd het beste voorhebben en dat zij ook gewoon betaald krijgen om iets aan te prijzen.’ Bekijk samen eens per week de app van de bank welke bedragen er zijn afgeschreven. Amagir: ‘Weten ze nog wat ze hebben gekocht? Een broodje in de kantine is snel aangeschaft en vergeten.’ Ouders beseffen vaak onvoldoende dat jongeren op hun achttiende verjaardag voor de wet financieel zelfstandig zijn. Dat betekent dat ouders vanaf dat moment niet meer kunnen meekijken op de rekening van hun kind. En er verandert meer: jongeren kunnen rood staan, een telefoonabonnement afsluiten en een creditcard aanvragen. ‘Jongeren kunnen plotseling geld uitgeven dat ze eigenlijk niet hebben’, zegt Amagir. Ook moeten ze een eigen zorgverzekering regelen en soms een verkeersboete betalen. ‘Bij die overgang naar 18 jaar zie je het vaak misgaan’, zegt Amagir. ‘Veel mbo-studenten krijgen te maken met betalingsachterstanden doordat ze die zorgverzekering vergeten. Ook laten ze veel geld liggen door geen zorgtoeslag aan te vragen of belastingaangifte te doen.’ Neem deze veranderingen samen goed door. Wil je als ouder wat langer meekijken op de rekening, dan kan je kind een volmacht aanvragen.||https://www.volkskrant.nl/beter-leven/hoe-leer-je-je-kind-met-geld-omgaan~b0ca2954/
2022-09-15||Opinie: Rusland moet zelf ook eens begrip tonen voor het perspectief van de buren||In de Russische geschiedenis was Michail Gorbatsjov een uitzonderlijk humaan leider, is sinds zijn verscheiden op 30 augustus veel geconstateerd, en terecht. Heel uitzonderlijk was zijn oog voor de kijk van inwoners van Sovjet-satellietstaten. In augustus 1968 zag Gorbatsjov, toen een regionaal bestuurder in Stavropol, tv-beelden van Sovjet-tanks die een einde maakten aan de Praagse Lente. Het leidde bij hem tot vragen: waarom stuiten die tanks in Tsjechoslowakije op zoveel weerstand? Waarom interveniëren wij daar met geweld? Er loopt een lijn van dat moment in 1968 naar het einde van de Sovjetbezetting van Midden- en Oost-Europese landen in 1989. In de Russische geschiedenis is Vladimir Poetin geen uitzonderlijke leider, stelde de Britse historicus Orlando Figes in een interview met deze krant op 9 september: ‘De Russen hebben hun eigen kijk op Oekraïne en veiligheid, daar moeten (westerse leiders) serieus aandacht aan besteden’. Daar kun je weinig op tegen hebben – míts je er aan toevoegt dat Oekraïners hun eigen kijk hebben op Oekraïne en veiligheid en dat Russische leiders daar serieus aandacht aan moeten besteden. Omdat Poetin zich niet in die Oekraïense kijk wenste te verdiepen, zijn miljoenen mensen in de ellende gestort in een oorlog die onnodig en vermijdbaar was. Orlando Figes is een van de grootste Rusland-historici van onze tijd; ik gaf meerdere van zijn boeken vijf sterren. Het is altijd goed als historici het Westen op een blinde vlek wijzen, of die nou het koloniale verleden of Ruslands kijk betreft. Echter: in interviews ter promotie van zijn nieuwe boek Het verhaal van Rusland haalt Figes wel erg vaak uit naar een partij die deze oorlog niet is begonnen. In deze krant: ‘Het Westen heeft fouten gemaakt. Sinds 2008 is Rusland niet werkelijk betrokken bij het beleid inzake Oekraïne.’ ‘Er was een soort toondoofheid voor de manier waarop Rusland de Oekraïne-crisis van 2014 ervoer.’ ‘Het Westen hield onvoldoende rekening met de Russische reactie.’ En: ‘Het Westen dacht dat de geschiedenis er niet toe deed. Maar dit is een oorlog over de geschiedenis.’ Dat dit een oorlog over de geschiedenis is, staat buiten kijf. Juist daarom is het zaak óók oog te hebben voor de manier waarop Oekraïners die geschiedenis hebben beleefd. De 20ste eeuw in de invloedssfeer van Moskou was traumatisch. In de jaren 1932-1933 stierven meer dan drie miljoen inwoners van de toenmalige Oekraïense Sovjet-republiek in een door het Kremlin veroorzaakte hongersnood (de Holodomor). In de jaren 1937-1938 belandden 300 duizend Oekraïners voor Stalins vuurpelotons (de Grote Terreur). In de jaren 1941-1944 kwamen minstens vijf miljoen Oekraïense burgers en anderhalf miljoen soldaten om in de strijd tegen nazi-Duitsland. Desondanks gaf Stalin in 1944 opdracht tot executies onder Oekraïners wegens collaboratie met nazi-Duitsland, in 99 procent van de gevallen vermeend. Pas onder Gorbatsjov kon een begin worden gemaakt met de verwerking van dit pijnlijke verleden. Dat Poetin dit proces de pas afsneed, betekent niet dat inwoners van Rusland weigerden eraan mee te werken. De door Poetin verboden organisatie Memorial, nog door oud-dissident en Nobelprijswinnaar Andrej Sacharov opgericht onder Gorbatsjov, deed alles om het Sovjetverleden in kaart te brengen. Het Westen, zegt Figes, moet begrijpen dat Poetin zelfs een massamoordenaar als Stalin rehabiliteert omdat hij ‘de trots op de Russische geschiedenis wil herstellen’. Het is goed erbij te zeggen dat de inwoners van Rusland nooit voor zulk ‘herstel van trots’ hebben geopteerd, ook niet de tv-kijkers die nu aan Poetins propaganda blootstaan. Die keuze voor ‘herstel van trots’ is niets anders dan de keuze van een dictator voor bloedige rancunepolitiek. De Rus Jevgeni die in deze krant schrijft, citeerde popzanger Joeri Sjevtsjoek: ‘Het moederland is niet de kont van de president.’ Als een beroemd historicus als Figes pleit voor meer aandacht voor ‘de eigen kijk van Rusland’, is dat iets anders dan als Forum voor Democratie-leider Thierry Baudet dat doet. Het versterkt dat toch al wijdverbreide idee dat het Westen Rusland heeft geprovoceerd, dat de oostwaartse Navo-uitbreiding kwetsend was voor die arme Poetin, dat het Westen die oorlog in Oekraïne de facto heeft uitgelokt. In dat discours ontbreekt elke vorm van aandacht voor ‘de eigen kijk’ van de landen en volkeren die tegen hun wil in de invloedsfeer van Moskou belandden, die hun eigen versie van de goelag kregen, die hun politici, schrijvers en geestelijken in strafkampen zagen verdwijnen. Waar dat gebeurde, zien inwoners Rusland tot op de dag van vandaag als een bedreiging. In de voormalige Sovjetsatellietstaten in Oost-Europa betrof het aantal voorstanders van Navo-lidmaatschap na 1989 soms wel 98 procent. Het idee dat ‘de Amerikanen’ stonden te trappelen het oude Oostblok ‘in te lijven’, is geschiedvervalsing. Wie de jaren negentig in een Oost-Europees land meemaakte, weet dat de VS daar aanvankelijk juist huiverig voor waren, maar dat Amerikaanse bewindslieden in Polen, de Baltische staten of Roemenië telkens de vraag kregen: ‘Wanneer laten jullie ons toe tot de Navo?’ Ook in Oekraïne waren er mensen die bij de Navo wilden. Over een Oekraïens Navo-lidmaatschap is echter nooit serieuze discussie geweest, omdat bekend was dat dit voor het Kremlin een rode lijn was, omdat ‘het Westen’ rekening hield met ‘de eigen kijk van Rusland’. Dat Oekraïners in 2004 en 2014 massaal de straat opgingen uit protest tegen Russische invloed, kwam niet doordat europarlementariërs ze stonden op te hitsen, hoe vaak de Russische televisie de beelden van Guy Verhofstadt op dat podium in Kyiv ook herhaalt. Waarom europarlementariërs wél en Russische tanks niet met bloemen werden onthaald in Kyiv, zou in het Kremlin onderwerp moeten zijn van reflectie. Als Poetin Memorial niet had verboden, de organisatie die zo goed en kwaad als het ging het Sovjetverleden in kaart trachtte te brengen, had hij daar te rade kunnen gaan.||https://www.volkskrant.nl/columns-opinie/opinie-rusland-moet-zelf-ook-eens-begrip-tonen-voor-het-perspectief-van-de-buren~be78821e/
2022-09-15||Oorlogsellende én menslievendheid in het geslaagde dansdrieluik Shadows ★★★★☆||Klappen voor De Dood. Het klinkt wat wrang, maar de krachtige manier waarop de jonge Georgische danser Giorgi Potskhishvili (21) in De groene tafel (1932) het personage van De Dood vertolkt, verdient alle lof. Met zijn gespierde benen triomfeert hij beheerst stampend over de vloer, als kordaat antwoord op de expressieve live-vertolking van de twee piano’s in de orkestbak. Zijn macht is even hels als koel. Stoer en sereen gaat hij voorop in de beroemde dodendans uit deze vermaarde balletklassieker van Kurt Jooss (1901-1979), zijn slachtoffers meetronend: een jong meisje (Qian Liu), een oude moeder (Kira Hilli), een verzetsstrijder (Anna Tsygankova), een vaandeldrager (Martin ten Kortenaar), een soldaat (Jan Spunda) en zijn meerdere (Artur Shesterikov). Maar Jooss heeft dan al in krachtige pantomime duidelijk gemaakt dat deze gevallenen eigenlijk niet door hem zijn neergemaaid, maar hem in de schoot geworpen zijn door het oeverloze gekrakeel van machthebbers aan conferentietafels. Als oude mannetjes met pluizig haar en kale schedels houden zij schone handen, doordat ze aan die groene tafel maar niet tot diplomatieke oplossingen komen. Daarmee sturen zij hun burgers de dood in. En de geschiedenis zal zich herhalen, zo blijkt uit de slotscène, waarin de gemaskerde mannen opnieuw aan weerszijden van de tafel druk gesticuleren. Het is deze visueel sterke metafoor die dit negentig jaar oude dansstuk tot een van de indrukwekkendste en tijdloze anti-oorlogsballetten uit de dansgeschiedenis maakt. Dat Het Nationale Ballet het seizoen opent met deze door oud-danseres Jeanette Vondersaar perfect ingestudeerde choreografie, behoeft nauwelijks toelichting: de analogie met de oorlog in Oekraïne verschaft De groene tafel een duister randje. En verder doen de dramatische expressie van Jooss’ choreografie en de verschillende pianoregisters waarmee componist Fritz A. Cohen de personages introduceert (gemaskerde mannen, soldaten, de dood en vluchtelingen), opwindend vertolkt door de pianisten Olga Khoziainova en Mikhail Murach, nog steeds hun veelbetekenende werk. Het is niet alleen oorlogsellende in Shadows, dit drieluik van Het Nationale Ballet over macht, strijd en hoop. De jonge choreograaf Milena Sidorova (35), net afgezwaaid als danseres bij Het Nationale Ballet om zich volledig op haar carrière als Young Creative Associate te richten, illustreert in haar première Regnum meerdere vormen van machtswellust met speelse versies van touwtrekken. Uit het voorbij marcherende ensemble van heupknikkende en been-optrekkende dansers – 22 in aantal – maken zich telkens kleinere combinaties los die met lange en korte strengen van gevlochten touw vechten om de heerschappij. Chloë Réveillon laat zich met snoeren aan beide armen heen en weer trekken door Jakob Feyferlik en Victor Caixeta. Beide mannen gaan heuvelopwaarts ook echt aan het touwtrekken. Soms oogt het allemaal wat letterlijk, zoals je ook aan het wel erg kolossale toneelbeeld van gamedesigner Anna Dohy al afleest dat de spleet in de muren de heersers zal verzwelgen. Maar speels en energiek oogt Regnum zeker. Sidorova toont zich vooral een talent in hoe ze grote groepen dansers in swingende rijen het podium ophaalt op Mozarts Symfonie No 25, live gespeeld door Het Balletorkest. Tegenover alle machtswellust in deze twee choreografieën vormt de Nederlandse première van Wayne McGregors Yugen (2018) op Leonard Bernsteins Chichester Psalms (1965) een weldaad aan menslievendheid. Uit vijf zwevende nissen maken zich elf dansers los, die van porseleinen schaduwen veranderen in personages van vlees en bloed, losjes gekleed in alle tinten rood. Op een roffelend crescendo van pauken en koorstemmen (van Cappella Amsterdam), plus de indrukwekkende stem van de jonge countertenor Rik de Jong (solist Nationaal Jongenskoor), gaan Timothy van Poucke en Edo Wijnen een zachte dansstrijd aan voor de heerschappij binnen de groep. Zonder slachtoffers te maken zoeken ze naar steun bij anderen voor dienstbaar leiderschap. Een fraai ideaal, even fraai gedanst.||https://www.volkskrant.nl/cultuur-media/oorlogsellende-en-menslievendheid-in-het-geslaagde-dansdrieluik-shadows~be70b529/
2022-09-15||De charme van Oogappels zit hem nog steeds in de vlot geschreven scenario’s ★★★★☆||Afgelopen woensdag was de tweede aflevering van het vierde seizoen van de Nederlandse dramaserie Oogappels het best bekeken programma op de Nederlandse televisie op de journaals na. En je hoeft maar weer een paar afleveringen van de serie te bekijken (wekelijks op NPO 1 en in zijn geheel op NPO Plus) om te begrijpen waar die blijvende populariteit vandaan komt. In Oogappels worden een aantal gezinnen gevolgd in een middelgrote Nederlandse stad ergens midden in Nederland. De stad Amersfoort (maar dan niet die fraaie historische binnenstad) staat model voor deze plek, waarin alles in het teken staat van herkenbaarheid. In elk gezin staat de verhouding tussen de ouders en kinderen centraal. En de verhaallijnen zijn sinds die eerste aflevering in januari 2019 verschoven, al was het maar omdat de puberkinderen van nu, en de jonge acteurs die ze spelen, inmiddels ook vier jaar ouder zijn geworden. En daarmee komen er andere kwesties in beeld: hoe laat je je kinderen los? Wat te doen met dat lege nest? En andersom: wat te doen met ouders die blijkbaar niet aan hun lot kunnen worden overgelaten? Zoals altijd staat de herkenbaarheid voorop en worden we in scènes waarin de oudere generaties op hun bank worden geïnterviewd over ‘vroeger’ eraan herinnerd dat we ons allemaal tot onze ouders moeten verhouden, geen ontkomen aan. De charme van de serie zit hem nog steeds in de vlot geschreven scenario’s waarin de verhalen van de families door elkaar lopen, en elkaar af en toe kruisen. Het oorspronkelijke idee is van Will Koopman, deze maand ook winnaar van – eindelijk – het Gouden Kalf voor Filmcultuur. De ervaren groep scenaristen en regisseurs geven de perfecte voorzetten aan een grote groep acteurs, die er vervolgens met de scènes vandoor gaan alsof ze op het podium van De Vloer Op staan. Terwijl ze in Het jaar van Fortuyn nog tegenover elkaar stonden als Ad Melkert en Pim Fortuyn, bespreken Ramsey Nasr en Jeroen Spitzenberger in Oogappels hun middelbaremannenkwaaltjes. En is Nasr, als gescheiden vader Erik op het datingpad, het schitterende mikpunt van de zorg en de hoon van zijn kinderen. Kijk maar eens naar de scène waarin hij in de tweede aflevering probeert pasta te koken voor zijn nieuwe geliefde en al heel snel merkt dat met de komst van de liefde elk gevoel voor timing het raam uit is gevlogen. ‘Maar ik kan heel goed koken!’, probeert hij de zaak nog te redden. Oogappels heeft een behoorlijk ‘in wat voor wereld leven we eigenlijk’-gehalte. Je ziet de personages zo ongeveer zuchtend uit hun ochtendkrant opkijken om blij te constateren dat ze in het mythische Amersfoort leven. Elke aflevering stuurt aan op op een lach (zie de pastascène) en een traan, waarbij het sentiment er nog wel eens doorheen wordt geduwd door de schaamteloos manipulatieve muziekkeuze. Maar goed, probeer daar maar eens weerstand aan te bieden. De jonge acteurs die in de eerste seizoenen nog weleens de belichaming van een hele catalogus aan specifieke puberproblemen moesten voorstellen, hebben zich ontwikkeld tot een interessante generatie. Ze hebben recht op alle rollende ogen richting al die topacteurs die hun ouders spelen.||https://www.volkskrant.nl/cultuur-media/de-charme-van-oogappels-zit-hem-nog-steeds-in-de-vlot-geschreven-scenario-s~b7734656/
2022-09-15||Moet de nutssector weer worden genationaliseerd?||Het was een snood plan van nota bene een VVD-minister. Gijs van Aardenne wilde begin jaren tachtig een nationaal staatsenergiebedrijf creëren onder de naam Protrans. In dit bedrijf - ‘op armlengte van het Binnenhof - zouden de elf energieproducenten en 160 lokale distributeurs worden ondergebracht. Doel was energiezekerheid, gecombineerd met lage energiekosten voor de eindgebruiker. Maar de lokale bestuurders wilden hun melkkoe niet missen. Pas in de jaren negentig kon onder Paars de markt worden hervormd en kwamen er vier grote energiebedrijven Nuon, Essent, Eneco en Delta tot stand. Die werden door de EU gemaand te privatiseren. Niet één groot staatsbedrijf, maar vrije marktwerking zou de bureaucratische stroomproducenten omvormen tot particuliere innovatieve bedrijven ten voordele van de consument. En Brussel zat Nederland achter de broek met een Splitsingswet, waarbij de energiebedrijven werden verdeeld in enerzijds een publieke netwerktak en anderzijds productie- en leveringsbedrijven. De laatste werden zoals al was voorspeld, hapklare brokken voor buitenlandse concerns die de lokale besturen paaiden met grof geld. En nu dat allemaal niet meer is terug te draaien, wil datzelfde Brussel de markt uitschakelen met een prijsplafond. Bedrijven die met hulp van wind, zon, kernsplitsing en kolen energie opwekken, mogen maximaal 1800 euro verdienen per megawattuur. Die het met olie en gas doen, moeten 33 procent van hun overwinsten afdragen aan de staat die het dan maar moet verdelen onder burgers en bedrijven die de rekening niet meer kunnen betalen. Daarmee wordt de EU-landen een worst van 140 miljard euro voorgehouden. Alleen is de worst niet te eten noch te verdelen. Het is de bureaucratie ten top. Nu de markt internationaal is geworden moet alles weer uit elkaar worden getrokken om de juiste berekeningen te maken. Een heel labyrint moet worden ontmanteld, wat op het bordje wordt geschoven van een al overbelaste Belastingdienst. In 2013 zei Eneco-topman Jeroen de Haas dat de privatisering van Nederlandse nutsbedrijven haar doel allang voorbij was geschoten. Ze waren een speelbal van investeerders geworden. ‘De overheid moet op haar schreden terugkeren en voorwaarden scheppen om productiebedrijven en netwerken weer bij elkaar te brengen, onder eigen Nederlands bestuur’, aldus De Haas. ‘Eigen stroom eerst’, noemde hij het. Het was aan dovemansoren gericht. Marktwerking was heilig verklaard, hoewel volgens enquêtes slechts 20 procent van de klanten de voordelen van privatisering inzag. Het overgrote deel vreest een dief van zijn eigen portemonnee te zijn nu continu kan worden gewisseld. Vaak worden energiehoppers met fopaanbiedingen op het verkeerde been gezet. De aanbieders zijn misschien lean en mean, maar zijn enorme bedragen kwijt aan marketing. In landen waar de energieproductie en leveranties nog wel de verantwoordelijkheid zijn van de overheid is energie niet alleen vaak goedkoper, maar ook duurzamer. Misschien moet Protrans toch maar uit de mottenballen worden gehaald en de energiesector alsnog op armlengte van het Binnenhof worden gebracht. Dan had de Tweede Kamer met een motie voor een prijsstop kunnen volstaan. Dit keer kan Rutte gewoon een VVD-idee omarmen.||https://www.volkskrant.nl/economie/moet-de-nutssector-weer-worden-genationaliseerd~b6b1413f/
2022-09-15||Heb ik met mijn NS-abonnement recht op geld terug bij een staking?||De afgelopen weken staakte het personeel van de Nederlandse Spoorwegen en andere vervoersbedrijven. Wie een abonnement heeft, kan geld terugkrijgen. De NS vindt dat je moet kunnen aantonen dat je op de stakingsdag gereisd zou hebben. Je mag dan hopen op coulance. Ik vind dat absurd. Je hebt als abonnementhouder vooruitbetaald om iedere dag te kunnen reizen en moet dus geld vergoed krijgen als dat niet mogelijk is. Of je abonnement moet met een dag verlengd worden. Bij de vorige staking van de NS in mei 2019 kreeg je niets vergoed. Ik heb toen bezwaar gemaakt en een procedure doorlopen van acht maanden, via de Geschillencommissie Openbaar Vervoer. In februari 2020 kreeg ik bericht dat ik in het gelijk was gesteld. De NS wees mijn claim destijds af, omdat ik niet had in- en uitgecheckt. Volgens de logica van de NS valt een staking onder de regeling Geld Terug Bij Vertraging. Bij deze GTBV-regeling moet je in- en uitchecken om te bewijzen dat je gereisd hebt. Mijn Traject Vrij-abonnement was volgens de NS geen vooruitbetaald abonnement, maar een afgekocht reisrecht dat pas een geldig vervoersbewijs werd na inchecken. Ik had dus op de stakingsdag naar het station moeten gaan om in te checken. Om over het uitchecken nog maar te zwijgen. Na afloop van de zitting van de Geschillencommissie beloofde de advocaat van de NS dat de GTBV-regeling zou worden aangepast indien ik gelijk zou krijgen. Dat is niet gebeurd. Er is nu wel een coulancevergoeding. Wie vanaf 24 augustus door een staking niet kon reizen en een abonnement heeft, moet op de NS-website een formulier ‘Geld terug bij vertraging’ invullen en aantonen dat je de intentie had om te reizen. Hoe je dat kunt aantonen, is onduidelijk. De NS geeft alleen een vergoeding voor de trajecten waar geen treinen reden. Wie op 31 augustus van Arnhem naar Utrecht wilde, kan geld terugvragen tot Driebergen-Zeist. Vanaf dat station reden er namelijk wel treinen naar Utrecht. Ik begrijp niet wat voor mensen er bij de NS werken. Ik kan toch niet zonder trein naar Driebergen-Zeist om dan het laatste stukje af te leggen naar Utrecht? Ik zou dus maar gewoon de hele reis van Arnhem naar Utrecht claimen. Verwijs naar uitspraak 4888/9266 van mijn zaak bij de Geschillencommissie Openbaar Vervoer (zie degeschillencommissie.nl). Je kunt overigens ook via de digitale chatbot Jens op de website van de NS maximaal 25 euro claimen voor vervangend vervoer op de dag van de staking. Ook hier moet je je intentie aantonen en gelden er bovendien beperkingen in het aantal dagen dat je kunt claimen. De NS wil dat je er veel voor doet om te krijgen waar je recht op hebt. Ik heb destijds in 2019 gevraagd of er nooit een klacht was ingediend tegen de vreemde GTBV-regeling. Nee, zei de advocaat eerlijk, er had nog niemand de moeite genomen. Reinout van der Heijden is hoofdredacteur van de Geldgids Zelf een vraag? Geldvraag@volkskrant.nl||https://www.volkskrant.nl/beter-leven/heb-ik-met-mijn-ns-abonnement-recht-op-geld-terug-bij-een-staking~bb7266a8/
2022-09-15||De beste series deze week: Oogappels en Abbott Elementary||‘Die populaire serie, alweer bezig aan zijn vierde seizoen, is vooral ontzettend herkenbaar. Oogappels (NPO Start, tien afleveringen) is duidelijk zo’n serie over waar ‘gewone’ mensen in het dagelijks leven mee bezig zijn. We volgen een aantal gezinnen en binnen die gezinnen gaat het voortdurend over de verhouding tussen de ouders en hun kinderen – hun oogappels. Goed, zoals ouders weten zijn dat niet per se probleemloze verhoudingen. ‘Om te beginnen doen zo ongeveer alle grote Nederlandse acteurs mee. Dat is toch wel een van de grote kwaliteiten van zo’n serie. Denk aan mensen als Ramsey Nasr, Malou Gorter en Jeroen Spitzenberger. Nasr en Spitzenberger waren ook de twee acteurs die excelleerden in Het jaar van Fortuyn, dat ik eerder dit jaar vijf sterren gaf. Nu spelen zij, op uitstekende wijze, twee huisvaders. In elke aflevering zit wel een lach en een traan, een beetje soap-achtig, maar goed gedaan. ‘Uit een kleine rondvraag op de redactie bleek dat er best wat mensen keken naar Oogappels, vaak mét hun kinderen. Dat is ook precies de doelgroep. Het leuke is om te zien dat de kinderen die in het eerste seizoen nog pubers zijn, zijn meegegroeid met de serie en in het vierde seizoen in een andere fase terechtkomen. Gaan ze studeren, willen ze het huis uit? Wat willen ze überhaupt met hun leven? En in hoeverre hebben ouders daar nog invloed op? Dat is toch een beetje de motor van dit vierde seizoen. Let vooral ook op de komische elementen, ouders zeggen nét even het verkeerde ding of denken met hun kinderen mee te kunnen praten. De jonge acteurs zijn op hun beurt goed in het rollen met hun ogen. Je begrijpt snel waarom dit al jarenlang de populairste Nederlandse dramaserie is.’ ‘Ja, er gingen best wat prijzen naar series die ik nog niet op de radar had, zoals de sitcom Abbott Elementary (Disney Plus, dertien afleveringen). Een van de hoogtepunten tijdens die Emmy-uitreiking was dat actrice Sheryl Lee Ralph, die een rol heeft in de serie, haar Emmy al zingend in ontvangst nam. Zo’n lekker Amerikaans moment, iedereen huilde tranen met tuiten. Ik dacht: toch eens kijken of die komedie wat is. ‘Ik vind het echt een hele aardige serie. Afleveringen duren zo’n twintig minuten en zijn goed behapbaar. Abbott Elementary is een ‘mockumentary’ en lijkt qua stijl op The Office; alsof een cameraploeg de gebeurtenissen aan het filmen is. Personages wenden zich rechtstreeks tot de camera of werpen opeens een blik terzijde. ‘Het verhaal speelt zich af op een fictieve, overwegend zwarte basisschool in Philadelphia. Hoofdpersoon Janine, gespeeld door Quinta Brunson, is een idealistische, nieuwe leerkracht die de school duidelijk binnenkomt met een missie en dingen anders wil doen. Haar energie botst nogal met de vele uitgebluste leerkrachten en het feit dat de samenleving zich maar weinig aantrekt van kinderen op openbare scholen. Daarmee is Abbott Elementary niet alleen heel erg grappig, maar levert de serie ook kritiek op het Amerikaanse schoolsysteem. Een fijne serie om te gaan volgen, en dat dankzij het Emmy-filmpje met Sheryl Lee Ralph.’ Netflixserie Kleo, over een Stasi-killer, leeft zich uit in een bevroren DDR-stijl. Lees hier de recensie (★★★☆☆). Gaat het wat worden met die vijftig (!) delen The Lord of the Rings: The Rings of Power? Eerste indruk: het valt niet tegen (★★★☆☆).||https://www.volkskrant.nl/cultuur-media/de-beste-series-deze-week-oogappels-en-abbott-elementary~b4447d97/
2022-09-15||Vertrekkend topman Van Beurden had weinig met een fossielvrij Shell ||Ben van Beurden begon in 1983 bij Shell, en was directeur van de raffinaderijen voordat hij in 2014 werd benoemd tot ceo. Twee jaar later sloeg hij zijn eerste grote slag door gasproducent BG Group voor 64 miljard euro over te nemen. Shell werd daarmee de belangrijkste leverancier van liquefied natural gas (lng). In de overgangsfase naar een fossielvrij Shell – in 2050 wil het bedrijf klimaatneutraal zijn – speelt de uitbreiding van de gastak een belangrijke rol. Sinds het begin van de oorlog in Oekraïne is die tak nog belangrijker geworden, omdat Europa veel minder gas via pijpleidingen uit Rusland ontvangt en dus lng uit andere landen moet importeren. ‘Van Beurden heeft goed gezien dat gas meer toekomst heeft dan olie’, denkt beursanalist Jos Versteeg. Ook gaf Van Beurden, die in 2021 inclusief bonus een jaarsalaris van 7,4 miljoen euro toucheerde, leiding aan de reorganisatie die een einde maakte aan de dubbele structuur van het bedrijf. Sinds januari 2022 is Shell gevestigd in Londen en is het bedrijf, dat eerder ook Nederlands was, volledig Brits. Daarmee verloor het ook de aanduiding Royal Dutch. Met milieu en klimaat had de vertrekkende topman volgens Versteeg weinig op. ‘Tekenend is dat hij eens in een conferencecall zei dat hij een mooie toekomst zag in plastics.’ Onder Van Beurden is er bijna alleen geïnvesteerd in de fossiele kant van Shell. Hoeveel geld het steekt in hernieuwbare energie wil Shell niet zeggen. Versteeg: ‘Dat heeft ook intern tot behoorlijk wat teleurstelling geleid.’ Een maand nadat in december 2015 het Klimaatakkoord van Parijs was gesloten, zei Van Beurden tegen Nieuwsuur: ‘Ik pomp alles op wat ik kan oppompen om aan de vraag te kunnen voldoen.’ De uitspraak paste naadloos in de aandeelhoudergedreven filosofie van Van Beurden. De externe druk om sneller te stoppen met fossiele brandstoffen nam echter toe. Milieudefensie spande een zaak aan tegen het toen nog deels Nederlandse concern en won die vorig jaar bij de Nederlandse rechtbank. Nog dit decennium moet Shell ten opzichte van 2019 45 procent minder CO2 uitstoten. Nu Shell is verhuisd naar Groot-Brittannië blijft die uitspraak van kracht, al is het concern in beroep gegaan. Van Beurden noemde de rechterlijke uitspraak ‘onredelijk’. Inmiddels geeft Shell wel aan in 2050 klimaatneutraal te willen zijn, een plan uit de koker van Van Beurden. Maar dat heeft alleen betrekking op Shells eigen bedrijfsactiviteiten. De uitstoot door de olie en gas die het verkoopt, rekent het niet mee. De positie van Van Beurden was volgens een rapport van zakenbank Bernstein de afgelopen jaren minder sterk geworden, vanwege de achterblijvende koers, de verloren klimaatrechtszaak en de dividendverlaging (de eerste sinds de Tweede Wereldoorlog). Die vond plaats tijdens het tumultueuze dieptepunt van de pandemie, toen Shell recordverliezen leed. Inmiddels is het dividend in stapjes weer verhoogd, maar het rendement op geïnvesteerd vermogen is voor beleggers nog steeds ‘uiterst bedroevend’, vindt beursanalist Versteeg. Toch heeft Van Beurden in negen jaar tijd een stevige stempel gedrukt op de koers van Shell, vindt hij, onder andere met het klimaatplan. ‘Shell staat er nu sterker voor.’||https://www.volkskrant.nl/nieuws-achtergrond/vertrekkend-topman-van-beurden-had-weinig-met-een-fossielvrij-shell~b8555310/
2022-09-15||Wende Snijders hurkt, kruipt en klautert over toneel, fluistert, zalft, vloekt en fleemt ★★★★☆||‘Sommige dingen kun je alleen maar zingen.’ Dat is het motto van The Promise – The Song Project, de nieuwe muziektheatershow van Wende Snijders. Te gast bij het legendarische Londense theater The Royal Court vroeg zij vijf vrouwelijke Britse toneelschrijvers geen stuk voor haar te schrijven, maar een lied. Ze gaf ze geen eenduidige opdracht mee, maar wel veel vragen. Hoe klinkt moed, bijvoorbeeld? Hoe klinkt een vloek? Hoe klinkt een schaamteloos orgasme? Hoe klinkt eenzaamheid om drie uur ’s nachts? Het leverde achttien hypnotiserende songs op, gezongen korte verhalen met een kloppend hart. Volmaakte miniatuurtjes zijn het, even poëtisch als invoelbaar, en altijd met een vrouwelijke hoofdpersoon. Begeleid door cello, toetsen en drums voeren ze van woede en rouw naar voldoening en verzoening. Als opzwepende frontvrouw neemt Wende het publiek moeiteloos mee in die boog. Ze hurkt, kruipt en klautert over toneel, fluistert, zalft, vloekt en fleemt. Haar stem wordt voortgestuwd door militaire percussie, of gewiegd door warmbloedige cello. Als haar muzikanten haar meerstemmig zingend bijstaan, ontstaan momenten van pure muziektheatrale magie. De teksten van onder anderen Sabrina Mahfouz, Stef Smith en E. V. Crowe zijn op muziek gezet door door Wende in samenwerking met Isobel Waller-Bridge, zus van actrice en scenarioschrijver Phoebe en componist van de muziek van hitserie Fleabag. Zij schreef grillige melodieën die krullen en botsen, noten die verrassend klimmen en dan onverwacht de diepte in duiken. Wende volgt elke buiteling, elke afslag met haar krachtige, wendbare stem – met dat kenmerkende rauwe vibrato dat in de diepte een fluwelen jazzy warmte vindt. Terwijl lichtbundels verspringen als bliksem en drums exploderen als donder, klinken liedjes als zweepslagen, als clusterbommen, als noodweer. De energie van de show is hoog; het humeur fel en strijdbaar. Iets meer ruimte voor verstilling was welkom geweest. Af en toe refereert Waller-Bridge in een pianolijntje subtiel aan Schubert of Debussy, maar meestal is de sfeer militant theatraal, à la Florence and the Machine. Een paar nummers springen eruit, zoals het geestige Lonely Bitch (Crowe) en het bijtende Good Woman (Mahfouz). Het tedere The Promise (opnieuw Crowe) is een brief van een vrouw aan haar oudere zelf. Een getuigenis van het besluit om geen kinderen te nemen, in de hoop dat de kracht van die keuze herinnerd wordt. Desondanks is er ruimte voor verdriet. The Promise is ook rouwzang; de piano hint naar Schuberts Der Tod und das Mädchen. Betoverend is de a capella samenzang in het verrassende Unlove Song (Crowe), waarna de avond eindigt in euforisch majeur. Met het frisse Let it Be (Stef Smith) krijgt Wende de volle zaal van de schouwburg aan het zingen. Het onverwacht ontroerende refrein – ‘Let it be a chorus, a whole fucking forest’, wordt zo een innemende ode aan het publiek, en, in zekere zin, de mensheid.||https://www.volkskrant.nl/cultuur-media/wende-snijders-hurkt-kruipt-en-klautert-over-toneel-fluistert-zalft-vloekt-en-fleemt~b4102356/
2022-09-15||Tsjechische oud-premier zaait in zijn eigen kranten twijfel over de media||‘Vertrouwt u de media?’, vraagt oud-premier Andrej Babis. Voor de Tsjechische populist die vorig najaar nipt de parlementsverkiezingen verloor, is het geen rare vraag. Tijdens zijn premierschap (2017-2021) gaf hij regelmatig af op de media in zijn land. Maar dat Babis deze tekst met zijn portret vorige week liet afdrukken op de voorpagina van de landelijke kranten Mlada Fronta Dnes en Lidove Noviny, is zacht gezegd opmerkelijk. Niet in de laatste plaats omdat Babis, behalve politicus ook schatrijk zakenman (geschat vermogen: 4 miljard euro), de eigenaar is van beide titels. De stunt kwam hem op felle kritiek te staan. Deze voorpagina is volgens critici de laatste nagel in de doodskist van de kranten. Een kist die de oud-premier overigens al jaren vakkundig dichttimmert, sinds zijn bedrijf Agrofert in 2013 de kranten kocht. Sindsdien is van onafhankelijke journalistiek nauwelijks sprake. Op de overname volgde een exodus van journalisten (vertrokken of ontslagen), waaronder oud-hoofdredacteur van Mlada Fronta Dnes, Robert Casensky. Hij noemde de voorpagina op Twitter ‘de absolute vernedering’ van zijn oude krant. Andere Tsjechische titels kaatsten de bal dezelfde week nog terug. Het weekblad Tydenik Forum aapte de advertentie na op de eigen voorpagina, met de vraag ‘Gelooft u hem?’. Babis, die jaren geleden de Tsjechische politiek opschudde met zijn protestpartij ANO, zegt het probleem niet te zien. Hij heeft keurig voor de voorpagina’s betaald, het is namelijk een advertentie. Kranten die Babis niet als eigenaar hebben, wezen deze echter af. De reclame brengt media in diskrediet, gaf de hoofdredacteur van het concurrerende tabloid Blesk als reden. De Tsjechische Stichting voor Onafhankelijke Journalistiek (NFNZ) vindt dat ook. Babis adverteert voor zijn show Cau lidi! (‘Hoi jongens!’), die verschijnt op sociale media en YouTube. In video’s van een half uur bespreekt hij zelf de actualiteit, omdat hij de media niet vertrouwt. Babis’ strapatsen komen niet uit de lucht vallen. Deze week begon een rechtszaak tegen de oud-premier wegens fraude. Zijn bedrijf Agrofert kreeg in 2007 via een omweg 2 miljoen euro aan EU-fondsen, terwijl het daar geen recht op had (een onthulling van de onafhankelijke media waarvoor Babis zijn kijkers waarschuwt). Jarenlang ontliep Babis vervolging, omdat zijn politieke ambt hem onschendbaarheid verleende. In 2017 en 2018 nam het parlement zijn immuniteit weg, maar hij wist deze terug te krijgen. Driemaal is scheepsrecht: in maart raakte hij zijn immuniteit opnieuw kwijt en nu zit hij in het beklaagdenbankje. De oud-premier heeft nog een reden om zich in de kijker te spelen: in januari kiezen de Tsjechen een nieuwe president. Babis doet vooralsnog niet mee, maar volgens politieke analisten is het een kwestie van tijd. Afgelopen zomer trok Babis met een camper door het land om met Tsjechen in gesprek te gaan. Ook verschenen dit voorjaar verschillende billboards met de tekst ‘Onder Babis was het beter’, waarop ‘gewone Tsjechen’ vertellen hoe de nieuwe regering ze teleurstelt. Veel Tsjechen – tweederde van de bevolking volgens een recente peiling – zijn inderdaad ontevreden over de regering, deels vanwege de inflatie en stijgende energieprijzen. Het politieke landschap in Tsjechië is versplinterd, waardoor relatief veel partijen afgelopen verkiezingen niet de kiesdrempel van 5 procent haalden. Een kwart van het totaal aantal stemmen belandde zo in de prullenbak, ofwel: één op de vier Tsjechen ziet zijn stem niet terug in het huidige parlement. In januari mogen ze weer naar de stembus. De tijd zal leren of Babis een gooi doet naar het presidentschap, dat overigens vooral symbolisch is. Maar er is één bijkomend voordeel: als president zou hij zijn immuniteit voor rechtsvervolging weer terugkrijgen. Arnout le Clercq is correspondent in Praag.||https://www.volkskrant.nl/columns-opinie/tsjechische-oud-premier-zaait-in-zijn-eigen-kranten-twijfel-over-de-media~b2bfe4f6/
2022-09-15||In een onthutsende uitzending van Argos leerden we in nog geen twintig minuten de faalgeschiedenis van het Multidisciplinair Interventieteam||Enkele uren na de brute moord op advocaat Derk Wiersum in 2019 wilde minister Ferd Grapperhaus daadkracht uitstralen. De minister van Justitie en Veiligheid stond onder zware politieke druk om harde maatregelen te nemen tegen de georganiseerde misdaad. Daags na de moord kondigde Grapperhaus daarom een speciale nieuwe eenheid aan: het Multidisciplinair Interventieteam (MIT), een samenwerkingsverband tussen zes verschillende diensten om ‘de zwaarste criminele netwerken aan te pakken’. Op papier klonk het allemaal fantastisch daadkrachtig, maar drie jaar later – en 160 miljoen euro verder – is het MIT alweer een stille dood gestorven. In een onthutsende uitzending van Argos leerden we in nog geen twintig minuten de faalgeschiedenis van een organisatie die in allerijl werd opgebouwd met veel woorden en weinig inhoud. Geen van de organisaties was betrokken bij de oprichting, en dan kaapte het MIT óók nog overal de beste onderzoekers weg uit langlopende onderzoeken. Leidinggevenden moesten lijdzaam toekijken hoe hun meest gekwalificeerde mensen werden opgeslokt door een organisatie die nog niet eens bestond. Maar voor Grapperhaus was de beeldvorming belangrijker, want een beetje crimefighter heeft nu eenmaal óók een taskforce. Maar uit opgevraagd mailverkeer bleek vooral dat niemand écht achter de dienst stond. Het ministerie van Defensie sprak bij het plan zelfs van ‘ronkende teksten die beter in een verkiezingsprogramma pasten’. De opzet van het MIT hing volgens betrokkenen aan elkaar van goedlopende zinnen zonder tastbare inhoud, waarbij Grapperhaus vooral bezig was met de beeldvorming. De minister stelde zelf bijvoorbeeld voor om een ‘indringende film’ te maken, met ‘ongefilterde verhalen van direct betrokkenen’, voor meer ‘shockeffect in het politieke verhaal’. (Grapperhaus was zelf niet bereikbaar voor een toelichting, want hij was op vakantie. Kan gebeuren.) Op SBS 6 vervolgde de opvolger van Grapperhaus ondertussen haar ‘ereronde’ na haar HJ Schoo-lezing. Minister Dilan Yeşilgöz schoof aan in Vandaag Inside, waar ze vooral in discussie kon gaan met het rechtse geweten van Johan Derksen, die fulmineerde over het ‘dodelijke gif’ van de wokegemeenschap, het OM (dat zich ‘belachelijk maakte’ door zijn kaarsanekdote te onderzoeken) en de VVD, die ‘kiezers zoals hij’ had verjaagd. Even later vertelde René van der Gijp vrolijk dat zijn honden in de war waren geraakt van zijn blote pielemuis. De minister lachte vrolijk mee, en hield zich zonder moeite staande aan de stamtafel. Pas in de laatste vijf minuten kwam het gewraakte MIT nog even aan bod, waarbij Wilfred Genee Yeşilgöz vroeg wat zíj nu precies ging doen tegen de zware criminaliteit. Als de minister ‘het even kort moest zeggen’ kwam het vooral neer op ‘kleine jongens die geen grote boeven mochten worden’ en ‘het van de straat halen van de grote criminelen’. We gingen ‘de slag winnen’, maar dat was ‘echt niet zomaar morgen gedaan’. Als de grote woorden het maar lang genoeg winnen van de inhoud, kan die slag inderdaad nog wel even duren.||https://www.volkskrant.nl/columns-opinie/in-een-onthutsende-uitzending-van-argos-leerden-we-in-nog-geen-twintig-minuten-de-faalgeschiedenis-van-het-multidisciplinair-interventieteam~b0b03f8a0/
2022-09-15||De onderlinge gesprekken van de gelovige makers zijn een grote toegevoegde waarde van de podcast Biblebelt ★★★★☆||Wie als journalist een verhaal wil maken over de gereformeerde gemeenschap, stuit al snel op een muur van argwaan en wantrouwen. Refo’s weten dat de buitenwereld ze star en bekrompen vindt en hebben het gevoel dat ze hun geloof niet meer mogen belijden. Zie dan maar eens een podcast te maken over deze orthodoxe gelovigen. Toch is dat Jorina Haspels en Berendien Tetelepta wonderwel gelukt in de vijfdelige podcast Biblebelt, gemaakt door het AD en de aangesloten regionale kranten. Vermoedelijk opende hun eigen christelijke achtergrond deuren die voor anderen dicht zouden zijn gebleven. Haspels zat van haar 6de tot haar 18de op een reformatorisch schippersinternaat in Krimpen aan den IJssel, Tetelepta ging met haar ouders naar een gereformeerde kerk in Aalten, bijgenaamd ‘het Jeruzalem van de Achterhoek’. Beiden zijn nog steeds gelovige kerkgangers, al zijn ze wel naar minder zware kerken overgestapt. In een camper reizen ze kriskras door de biblebelt, de strook van Zeeland tot Overijssel waar veel orthodoxe protestanten wonen. Ze logeren op een refo-camping in het Zeeuwse Aagtekerke (‘natuurlijk gaan we zondags niet naar het strand’ is een van de huisregels). In Staphorst vertellen vier vrouwen (Janneke, Geesje, Aaltje en Trijntje) hoe ze hun rol ten opzichte van de man zien. Zulke uitstapjes bieden inkijkjes in veilige en warme gemeenschappen. Het gaat over dorpen die tienduizenden euro’s inzamelen als er een boerderij afbrandt. Maar het zijn ook gemeenschappen waar hardop wordt getwijfeld aan je geloofsbelijdenis als een vrouw een nét iets te frivole rok draagt. Uit de kast komen als homo leidt er niet zelden toe dat je beste vrienden zich rigoureus van je afkeren. Op scholen, in kerken en aan keukentafels spreken ze uitvoerig over die gereformeerde worsteling met homoseksualiteit. Zo bezoeken de makers het internaat waar Jorina Haspels fijne herinneringen aan heeft. De kostschool is onmiskenbaar vrijer geworden (zo zijn er tot Haspels verbazing computerspelletjes), maar de docenten hebben er nog altijd nauwelijks gesproken over homoseksualiteit, laat staan beleid gemaakt. Op de terugweg, in de camper, neemt Haspels het op voor haar oude internaat, maar Tetelepta oordeelt strenger: zo creëer je geen veilig omgeving. De onderlinge gesprekken die de twee voeren, ingebed in hun eigen geloof, zijn een grote toegevoegde waarde. De makers hebben respect en begrip voor hun gesprekspartners, maar ze zijn zeker niet kritiekloos. Ze durven door te vragen en trekken hun eigen conclusies.||https://www.volkskrant.nl/mensen/de-onderlinge-gesprekken-van-de-gelovige-makers-zijn-een-grote-toegevoegde-waarde-van-de-podcast-biblebelt~bd6a7006/
2022-09-15||La Femme is belangrijkste Franse muziekgroep van het moment||Het scheelde niks of Paradigmes (2021) was een gratis album geworden, zomaar, voor iedereen. Begin vorig jaar was alles klaar – wat bij de Franse band La Femme wel wat zegt, ze zijn nogal perfectionistisch ingesteld en blijven lang schaven aan opnamen. Maar wat niet klaar was, was corona. Een album uitbrengen zonder te kunnen toeren of promotie te kunnen doen, het leek een roekeloze stap. ‘Het zou ons quarantainecadeau zijn’, zegt Sacha Got, de helft van het duo dat in 2010 met de band begon. ‘Wat ons tegenhield? Dat waren we zelf.’ La Femme heeft een eigen label (Disque Pointu), een eigen manager, eigen distributeurs. Er was geen grote baas die kon zeggen: geen denken aan. Die grote baas, dat zijn ze zelf. ‘Iedereen om ons heen vond het een slecht plan’, zegt Got. ‘Je hoeft niet altijd opgesloten te zitten in je eigen gelijk.’ Maximale vrijheid zodat je alles op de eigen manier kunt doen, dat is de essentie van La Femme. In de twaalf jaar dat ze bestaan, brachten ze niet meer dan drie albums uit – nummer vier is in aantocht. Daarop staat dan wel altijd meer dan zeventig minuten muziek, een pijnlijke keuze uit de nummers die ze intussen hebben geschreven. Die behoefte alles zelf in de hand te houden keken ze af van de rap en de hiphop. ‘Een groot label is als een babysitter, dan hoef je alleen aan de muziek te denken’, zegt Got. ‘Alles zelf doen levert stress en druk op. Je moet vaak vergaderen, zorgen dat je de juiste mensen om je heen hebt. Maar kom op, we hebben het goed, we hoeven niet in restaurants te werken om de kost te verdienen.’ De oorsprong van La Femme ligt in Biarritz, een badplaats met enige allure en een avontuurlijk randje in Frans-Baskenland aan de Atlantische Oceaan. Door de hoge golven is het geliefd bij surfers. De oceaan en de golven klinken bij vlagen door in de muziek: er zijn momenten dat La Femme als surfpop klinkt, of de melodie uitspreidt over lange rollers. Got – we doen het interview met beeldverbinding – richt de camera van zijn laptop op het raam van zijn appartement. In de verte is de branding te zien. Got en Marlon Magnée, de andere helft van het centrale duo, kennen elkaar van het schoolplein. Ze waren beachboys: Got de surfer, Magnée meer van het skateboarden. Biarritz was prima, zegt hij nu, maar qua muziek was er weinig te beleven. Ze trokken naar Parijs, traden op in clubs. En ze begonnen La Femme, waarin ze de zon en de oceaan mengden met nieuwe invloeden. Het eerste wat Got noemt is cold wave, in Frankrijk la vague froide genoemd. Daarmee worden de nazaten van Kraftwerk bedoeld, hun onderkoelde gebruik van elektronica hoor je terug. Sla je de Franse muziekpers erop na, dan komt een bont scala aan termen langs om hun muziek te omschrijven. Ze worden de ‘toekomst van de Franse rock genoemd’ en maken elektropunk, surfpop, vaudeville, psychocabaret, yé-yé, synthpop. De Italiaanse componist Ennio Morricone komt langs in sommige instrumentale nummers, die worden ingekleurd met een twangy gitaar. Als je dan ook nog de clips bekijkt die elk nummer vergezellen, wordt het nog exotischer. Je waant je in een psychotische musichall met verkleedpartijen, funky blazers, bepruikte tapdansers en zwoele danseressen. La Femme investeert stevig in die clips. De Amerikaanse invloeden klinken op Paradigmes nadrukkelijker dan voorheen. La Femme treedt er vaak en graag op; deze zomer nog waren ze er voor een lange tournee. ‘Prochain arrêt, la cité des anges’ zingen ze in Cool Colorado: de volgende stop is Los Angeles. Disconexion opent met een uitzinnige banjosolo. Elders bezingen ze de lof van Nouvelle Orléans, de titel Pasadena wordt gekoppeld aan hun eigen jonge jaren. In Foreigner wagen ze zich aan een Engelstalige tekst en doen dat met een Clouseau-achtige uitspraak. ‘Soul, hiphop, disco: we pakken alles wat ons bevalt’, zegt Got. ‘Overal is crazy stuff, overal is weird stuff. Een rockband met gitaren, dat is al zo vaak gedaan. Zoals Woody Allen altijd dezelfde films maakt: de hogere kringen, joods, relatieproblemen die worden besproken in een café. Terwijl Stanley Kubrick bij elke film van voor af aan begint. Hij maakt sciencefiction, oorlogsfilms, historische drama’s. Dat is meer onze benadering. Puristen zullen er moeite mee hebben.’ Gevolg is ook dat muziekmachines als Spotify het moeilijk hebben met La Femme. Een band die soms ambient maakt en dan weer punk is lastig in algoritmen te vangen. Dat er toch zoiets is als een La Femme-geluid, schuilt in de klank van de instrumenten en in de soepele verleidelijke melodielijnen. En misschien nog het meest in de bedwelmende zang. Zoals alle Franse popmuziek is La Femme enorm tekstueel. Die teksten kunnen jeugdherinneringen zijn, liefdesgeschiedenissen of quasifilosofische bespiegelingen: ‘Het grootste probleem van de mens is het verlangen alsmaar uit te breiden, terwijl hij in een beperkte wereld leeft’ (uit Disconexion). Bijna altijd worden die teksten vertolkt door vrouwenstemmen. De band werkt met wisselende zangeressen, die een grote beheersing van het fluisterfrans delen dat sinds de jaren zestig en de impulsen van Serge Gainsbourg een soort eigen genre is geworden. ‘We halen voor de opnamen veel zangeressen naar de studio’, zegt Got. ‘Werkt het niet, dan zoeken we andere meisjes. We willen de stem als instrument gebruiken, dat je per song kunt inzetten.’ Onvermijdelijke vraag: waar komt die naam La Femme toch vandaan, zo voor de hand liggend dat het vreemd is dat niemand er eerder aan dacht. Dat blijkt niet het geval. Volgens Got was er in de jaren tachtig al een Australische band die La Femme heette. ‘Gelukkig heeft niemand daar ooit van gehoord’, zegt hij. ‘La Femme klinkt goed. Origineel en toch simpel en krachtig. We worden verliefd op vrouwen, de naam kan betrekking hebben op onze moeders, onze vrouwen, onze dochters. Het kan dat allemaal tegelijk zijn. En… we houden dus van vrouwenstemmen.’ In de Franse muziekpers worden ze de belangrijkste Franse groep van het moment genoemd. ‘We spelen geen grote zalen’, relativeert Got. ‘Ik ben blij dat we in het echte leven kunnen blijven, tussen echte mensen. Dat sterrensysteem schrikt me af. Ik wil niet gecategoriseerd worden.’||https://www.volkskrant.nl/cultuur-media/la-femme-is-belangrijkste-franse-muziekgroep-van-het-moment~b23fae57/
2022-09-15||Zonder vertrouwen ben ik als dokter nergens. En de overheid ook niet||Wantrouwig kijkt hij me aan. Na een zwerfjeugd in diverse pleeggezinnen en instellingen is zijn geloof in de mensheid wel opgedroogd. Hij heeft alle hoeken van de zorg gezien en daarbij ervaren dat als hij niet precies in de doelgroep en zorgaanbod van de betreffende instelling past of als zijn hulpbehoefte niet beleefd wordt, er voor hem niks te halen valt. Ik begin onze prille arts-patiëntrelatie dus op min 1. Inmiddels weet ik bij dit soort zorgzwervers: als ik te snel zijn vertrouwen wil winnen, gaat het niet. Het heeft tijd nodig, gewoon tijd. Tijd waarin ik hem bewijs dat ik betrouwbaar ben: er zijn, luisteren, adequate zorg bieden, niet afhaken. De ander niet in de steek laten. Dan, soms pas na een paar jaar, kom ik boven de nul. Zonder vertrouwen ben je nergens. Of het nou om de arts-patiëntrelatie gaat, de relatie tussen overheid en burgers, of de relatie tussen VWS en huisartsen. Maandag heeft de LHV, de landelijke huisartsenvereniging, het Integraal Zorg Akkoord (IZA) afgewezen. Het akkoord bood de huisartsen ruimte voor een paar belangrijke zaken, zoals hervorming van de dienstenstructuur, en meer tijd voor de patiënt, waarbij er ruimte zou komen voor, nou ja: meer tijd voor de patiënt. Klinkt goed, toch? Maar de achterban van de huisartsen heeft er een duidelijk ‘Nee’ tegen uitgesproken. Deels vanwege pijnpunten als de ontoereikende huisvestingsvergoeding. Maar vooral omdat de afspraken niet concreet zijn. Zolang niet exact duidelijk is ‘wat-wanneer-waarvoor’ hebben de meeste huisartsen geen vertrouwen dat VWS, de Nederlandse Zorgautoriteit (NZa) en zorgverzekeraars zich aan het IZA gaan houden. Zorgverzekeraars hebben hun onbetrouwbaarheid helaas te vaak bewezen. En laten zien dat hun prioriteit winst is en goede zorg daarbij hooguit een mogelijke handelswaar of een klantenwervingsattribuut, maar zeker geen kerndoel. Zo hebben huisartsen een pilot met meer tijd voor de patiënt gedaan. Die was zeer succesvol en bespaarde zelfs kosten. De zorgverzekeraars hebben de pilot desondanks, tegen de belofte in, gestopt. De minister heeft het wantrouwen van de huisartsen ook aan zichzelf te wijten: toen we met 10 duizend huisartsen in juli naar het Malieveld kwamen, beloofde hij te komen. Hij kwam niet. Wij huisartsen zijn boos en gefrustreerd over deze overheid. Ik ook. En we zijn niet de enigen. Zie de toeslagenaffaire. De slachtoffers zijn getraumatiseerd en ook hun kinderen zijn heuse tweedegeneratietoeslagenaffaireslachtoffers. Pun not intended. Groningers worden belazerd: heel Nederland profiteert van de gaswinning, maar als daardoor hun huizen instorten, geeft de overheid niet thuis. De boeren zijn jarenlang gepusht om op te schalen, maar nu de samenhang tussen veeteelt en stikstof niet meer te ontkennen valt, moeten ze plots opdoeken. In Ter Apel zien we hoe onze overheid met de kwetsbaarste groep mensen omgaat, zij die zich niet kunnen verdedigen, omdat ze geen rechten hebben in dit land. Ik weet hoe belangrijk vertrouwen is: het is de unieke kracht van mijn vak, tussen alle andere medisch specialismen. De persoonlijke jarenlange band die wij met onze patiënten hebben, is essentieel voor goede huisartsenzorg. Zonder vertrouwen ben ik als dokter nergens. Dus overheid, wees vooral betrouwbaar. Dan groeit heel langzaam het vertrouwen in de maatschappij en lost de verharding en verzuring weer op. Tot dan is het moeilijk akkoorden sluiten, omdat elk aanbod van de overheid een paard van Troje kan blijken.||https://www.volkskrant.nl/wetenschap/zonder-vertrouwen-ben-ik-als-dokter-nergens-en-de-overheid-ook-niet~b95d1a71/
2022-09-15||Jaga Jazzist maakt wonderlijke muziek die ontsnapt aan simpele etikettering★★★★☆||Fijn, dat Jaga Jazzist voor vier optredens naar Nederland komt. Voor de Noorse band zelf, omdat het achtkoppige gezelschap nooit eerder in de gelegenheid was om het in de zomer van 2020 uitgebrachte album Pyramid live te presenteren. En voor het publiek dat gezien de enthousiaste respons donderdag in de Utrechtse Helling wel raad weet met muziek op het snijvlak van jazz, elektronica en postrock. De band rond de broers Horntveth maakt al een kleine dertig jaar spannende, meeslepende en, zeker live, opzwepende muziek die ook een genot is om naar te kijken. Lars Horntveth staat met zijn instrumentarium in het midden. Als je hem in de lange stukken van tenorsax naar gitaar, en van basklarinet naar toetsen ziet omschakelen, vraag je je af of er een instrument is dat hij niet machtig is (goed, op de pedalsteelgitaar heeft hij nog wat te leren). Praten laat deze bandleider over aan zijn broer Martin, die met zijn drums voor de kijkers links staat. Zijn ingewikkelde maatsoorten mogen iets minder hard de zaal in geslingerd worden, maar dat is dan ook de enige kritiek die je kunt hebben op dit buitengewoon goed op elkaar ingespeelde octet. Trombone, tuba en woordloze samenzang zorgen voor een mooi divers kleurenpalet aan geluiden. De opbouw is vanaf het openingsnummer Tomita spannend, met Lars Horntveth in het begin eenzaam op tenorsax. Iedere muzikant kent zijn taak, niemand doet overvloedig aan. Maar het mooist klinkt Jaga Jazzist als ze alle acht in het ensemblegeluid opgaan. De maatsoorten zijn jazz, de climaxen ontstijgen het genre. Jaga Jazzist zet een diepe groove neer, laat de zaal dansen – de jazzpolitie blijft in verwarring achter. Wonderlijke, extatische muziek die ontsnapt aan simpele etikettering.||https://www.volkskrant.nl/cultuur-media/jaga-jazzist-maakt-wonderlijke-muziek-die-ontsnapt-aan-simpele-etikettering~b91551d04/
2022-09-15||Deurbellen, camera’s en seksspeeltjes: Europese wet moet einde maken aan onveilige internetapparaten||De achteloze ouders met een onveilige Chinese camera die anderen onbedoeld laten meekijken in de babykamer, een ziekenhuis die niet meer bij de it-systemen kan omdat criminelen een ransomwareaanval uitvoeren: zowel burgers als bedrijven en instellingen kampen iedere dag met onveilige producten die verbonden zijn met internet. Iedere elf seconden wordt er ergens op de wereld een bedrijf of organisatie getroffen door een ransomware-aanval, waarbij de it-systemen worden gegijzeld door cybercriminelen. De totale jaarlijkse schade van cybercriminaliteit bedraagt 5.500 miljard euro. Deze alarmerende cijfers vergezellen de Cyber Resilience Act die donderdag door de Europese Commissie is gepresenteerd. De nieuwe wet moet zowel consumenten als bedrijven beschermen door strenge eisen te stellen aan de makers van software en hardware. Beveiligingsbedrijven luiden vrijwel onophoudelijk de noodklok, omdat zowel particulieren als bedrijven hun zaakjes niet goed op orde hebben en onveilig contact maken met internet. Dat gebeurt al lang niet meer alleen met voor de hand liggende apparaten als laptops of telefoons, maar ook met deurbellen, camera’s of zelfs seksspeeltjes. Het grote probleem, constateren experts al jaren: er is veel goedkope rommel op de markt, vaak afkomstig uit China. Met als gevolg dat onbeveiligde apparaten binnen een paar minuten worden aangevallen en gekaapt door cybercriminelen. Tot nu toe hoeven fabrikanten zich nergens aan te houden wat betreft veiligheid. Althans: er zijn alleen basale eisen over bijvoorbeeld brandveiligheid. De nieuwe Europese wet moet dat veranderen en wereldwijd als voorbeeld gaan gelden. Eurocommissaris Vestager belooft dat de wet consumenten een veilig gevoel moet geven bij de (digitale) producten die ze in Europa kopen: ‘Net zoals we een stuk speelgoed of een koelkast met een CE-markering kunnen vertrouwen.’ De Cyber Resilience Act moet ervoor zorgen dat internetapparaten en de bijbehorende software voldoen aan sterke cyberbeveiligingsmaatregelen. Vestager: ‘Het legt de verantwoordelijkheid waar die hoort, namelijk bij degenen die de producten op de markt brengen.’ Fabrikanten, ontwikkelaars en handelaars moeten opener en duidelijker zijn over de veiligheidsrisico’s van hun apparaten. Voor ze producten op de markt brengen en ook daarna moeten ze die risico’s voortdurend tegen het licht houden. Verder moeten ze beveiligingslekken en andere problemen binnen 24 uur bij de consument melden en vervolgens met oplossingen komen. Ook moeten fabrikanten veiligheidsupdates garanderen tijdens de normale levensduur van een product. Het wetsvoorstel beschrijft verschillende categorieën. Bij de zwaarste van de drie, waaronder bijvoorbeeld chips, industriële firewalls en besturingssystemen vallen, moeten de fabrikanten hun producten door een externe partij onder de loep laten nemen. Bij de lichtere categorie, denk aan slimme speakers of harde schijven, mogen fabrikanten dit zelf voor hun rekening nemen. Als bedrijven zich niet aan de voorgestelde regels houden, zouden toezichthouders in de EU-landen hun producten van de markt kunnen weren. Ze kunnen bovendien boetes opleggen die in de miljoenen euro’s kunnen lopen. Software en apps die alleen bij een dienst zoals Spotify, Netflix of Gmail horen, vallen niet onder de wet. De nieuwe Europese wetgeving heeft nog de instemming nodig van de EU-landen en het Europees Parlement en zou dus ook nog kunnen wijzigen op punten.||https://www.volkskrant.nl/nieuws-achtergrond/deurbellen-camera-s-en-seksspeeltjes-europese-wet-moet-einde-maken-aan-onveilige-internetapparaten~b93fce1b/
2022-09-15||De opera Carmen was in 1875 juist vernieuwend ||De opera kreeg er vorige week flink van langs van mijn zeer gewaardeerde collega, theaterredacteur Herien Wensink. Zij had zich onlangs bij een voorstelling nogal geërgerd – en was bepaald niet de enige. De ‘femme fatale’, die ‘gewetenloze seksbom die de arme mannen gek maakt en dat uiteindelijk vaak met de dood moet bekopen’, is aan vernieuwing toe, schreef Wensink in haar column. ‘De aanleiding is weer een opera, sorry.’ Opera, het achterlijke broertje van het hedendaags theater: au. Haar ergernis kwam door Carmen, in de productie van Robert Carsen die nu wordt hernomen bij De Nationale Opera. Ze herkende, ondanks de goede bedoelingen van de regisseur (een aanklacht tegen femicide als entertainment), in het hoofdpersonage toch weer die femme fatale, volgens Wensink ‘een gevaarlijk patriarchaal cliché’. Sta me toe om daar iets aan toe te voegen vanuit het perspectief van de operacriticus. Wat ik interessant vond, is dat een productie uit 2009 nu al achterhaald is. In de huidige operapraktijk vragen we regisseurs om visuele invulling te geven aan het stuk, maar dat niet alleen: we verlangen er ook commentaar op. Vaak is het metaniveau zo hoog dat je maar beter voor je bezoek het libretto en de rollen kunt doornemen om er chocola van te maken. Op die nieuwe laag ligt vaak de nadruk in recensies. De regisseur zal het echter moeten blijven doen met de tekst en de muziek – sterker, dat Carsen werk heeft, heeft hij vooral te danken aan het genie van de componist Georges Bizet, en trouwens dat van Sebastián Iradier, van wie Bizet ongemerkt de noten jatte voor de bekende Habanera (Bizet had die voor een volksmelodie gehouden). De opera Carmen komt uit 1875, is gebaseerd op een novelle uit 1845 en speelt zich af rond 1820. We kunnen dan ook niet de morele standaard van 2022 verwachten. Wie een opera bezoekt, wordt aangesproken door kunst uit het verleden – en het loont om te proberen het verleden te verstaan. Een regisseur kan elk woord omkeren en de accenten verleggen, maar het hoofdpersonage is nu eenmaal een harde verleidster. En een cliché? Carmen was in haar tijd vernieuwend: de opera toonde het rauwe leven, de onderkant van de samenleving, en nu eens een immorele vrouw van lage komaf in plaats van een nobele naïeveling. Sinds Carmen werd opera realistischer, maar opera bleef fictie. Of de femme fatale dan ook in het echt bestaat, doet er niet zo toe: ze is als de vampier, de kabouter en de draak. Een moreel schoongewassen personage zou best eens een stuk saaier en voorspelbaarder kunnen zijn dan welk van die archetypen dan ook. Wie denkt dat een al dan niet clichématig operapersonage het vrouwbeeld bepaalt, en dus gevaarlijk is, overschat (helaas) de kunstvorm (de tijd dat je met een opera een revolutie kon ontketenen, ligt al even achter ons), en onderschat het (helaas) vooral hoogopgeleide publiek. Als het licht aan gaat, zijn we weg uit Sevilla, weg uit de 19de eeuw. En in de metro terug naar huis horen we gewoon weer die vertrouwd misogyne vaderlandse hiphop.||https://www.volkskrant.nl/columns-opinie/de-opera-carmen-was-in-1875-juist-vernieuwend~b090fb5b/
2022-09-15||Een kunstbiënnale organiseren in Pristina én iets betekenen voor de stad blijkt veel gevraagd ||Een overdaad aan bruin, vaalgeel en versleten groen: het Grand Hotel in Pristina ziet er precies uit zoals een jarenlang verwaarloosd hotel eruit moet zien. Ooit gebouwd ter meerdere eer en glorie van de Joegoslavische president en partizanenleider Tito, die er naar het schijnt precies één nacht heeft doorgebracht. Dat was in 1980. Inmiddels wordt het onderkomen op internet als ‘waarschijnlijk het verschrikkelijkste hotel ter wereld’ beoordeeld, maar toch maakte Manifesta het hotel tot middelpunt van haar biënnale. De organisatie van dit kunstevenement, dat in 1996 begon als een Nederlands initiatief, strijkt elke twee jaar neer in een gebied in Europa waar nog werk aan de winkel is. Het doel is niet alleen kunst tonen, maar ook voor de lange termijn bijdragen aan het culturele leven. Op zeven verdiepingen van het Grand Hotel in Pristina is nu kunst te zien. Veel bezoek loopt er niet rond. In het café zit een groepje oude mannen koffie te drinken en sigaretten te roken, alsof vroegere tijden niet zijn verdwenen. Aan de balie geven een paar toeristen hun koffer af. Er zijn nog steeds kamers te boeken, voor 115 euro per nacht, of het viervoudige als je in de suite van de vroegere maarschalk wilt overnachten en je het bruine water uit de kraan voor lief neemt. Verrassend is de kleurige fotoserie die de Kosovaarse Majlinda Hoxha zes jaar geleden maakte van de kunstwerken in het hotel. Ze moesten het verblijf van de toeristen veraangenamen, maar werden in de loop der jaren uit het interieur weggehaald. Hoxha’s documentaire foto’s hangen nu precies op de plaats waar de beelden, schilderijen, prenten en tapijten vroeger te zien waren, als herinnering aan hun eerdere aanwezigheid. Op de gangen en in de grotendeels gestripte hotelkamers zijn nieuwe, eigentijdse kunstwerken van voornamelijk lokale en regionale kunstenaars te zien. Rijp en groen. De boodschap is duidelijk: de oude collectie mag uit het voormalige vijfsterrenhotel zijn verwijderd, het gebouw mag verpauperen omdat de eigenaar weigert het op te knappen en de politiek mag geen interesse tonen, het belang van kunst is onuitroeibaar. Vroegere kunstwerken komen terug; een jonge generatie kunstenaars heeft zich gemeld. De kunst laat zich eenvoudigweg niet door barre tijden uit het lood staan. In het Tito-hotel heerst hoop. Dat er überhaupt iets artistieks in dit gebouw te zien is, mag een wonder heten. De vooruitzichten waren zes maanden geleden bepaald niet gunstig. Eerder zorgelijk. Op het deprimerende af. Pristina, het is voor mij de eerste kennismaking. In een gezelschap van buitenlandse journalisten maken we een stadswandeling door het centrum, onder leiding van Bekim Ramku, de goedgemutste architect en directeur van de Kosovo Architecture Foundation. Boven de stad hangt een dik pak wolken. Aan de kale takken zijn de eerste lichtgroene blaadjes te zien. Het ruikt naar ontluikende bloesem. De temperatuur nadert de 20 graden. Het zijn optimistische details in een voor de rest somber decor van kapotte trottoirs, slordig geparkeerde auto’s, uitlaatgassen en een chaotische variatie aan bouwstijlen. Tijdens de wandeling ontvouwen Ramku en Manifesta-directeur Hedwig Fijen de plannen die Manifesta voor de stad heeft, als deze ‘nomadische biënnale’ eind juli officieel zal worden geopend. Op de shortlist van kandidaatsteden stonden ook Wenen en Bratislava en zelfs Kyiv. De Manifesta-organisatie koos enkele jaren geleden voor Pristina, de hoofdstad van Kosovo, de staat die zich na een bloedige oorlog eind jaren negentig in 2008 officieel van Servië heeft afgescheiden. Het land betaalde daarvoor een hoge prijs: elfduizend doden, een miljoen vluchtelingen, een fiks trauma en een hoofdstad die in puin lag. Kosovo geldt nog steeds als een ‘vergeten’ land: het wordt door de helft de landen van de Verenigde Naties niet erkend, het wacht al jaren op EU-lidmaatschap en voorde bevolking gelden visumrestricties. Kortom, Kosovo kan wel wat aandacht gebruiken, moet Manifesta hebben gedacht. En als het politiek niet lukt, dan cultureel. We wandelen langs de verpauperde voormalige Hivzi Sylejmani-bibliotheek, over het in onbruik geraakte spoorwegtracé richting Belgrado, langs de uitgewoonde steenfabriek met zijn twee karakteristieke torens, over de drukke Moeder Teresa Boulevard met terrasjes en gevelhoge beeltenissen van politieke leiders, naar het Grand Hotel, met als eindbestemming het Paleis van de Jeugd en Sport, ooit een stoer sportcomplex in brutalistische stijl, nu grotendeels in gebruik als autogarage. De eerste indruk van de stad is er een van troosteloosheid en verval, ondanks de grote bedrijvigheid van de bevolking, die voor de helft uit jongeren bestaat. Maar meer dan een stad vol kapotte gebouwen is Pristina, waarschijnlijk net als de rest van het land, een plaats met een kapot verleden. Iedereen heeft wel een verhaal over de oorlog met Servië, zoals bij navraag onder de Manifesta-medewerkers blijkt. Journalist en producer Dardan Hoti werd als 10-jarige met veertig anderen in de laadbak van een vrachtauto naar de grens met Albanië gereden, op de hielen gezeten door de Serviërs die al twee ooms hadden vermoord. Na drie maanden kon hij naar huis, of wat daarvan over was: een afgebrande woning waarin hij nog maandenlang met achttien familieleden in twee kamers bivakkeerde. Of de 35-jarige Nita Deda, de vroegere directeur van DokuFest, die zich de vernederingen herinnert die haar ouders ondergingen. In de jaren negentig besloot het Servische regime van Milosevic het islamitische en Albaneestalige Kosovo, toen nog provincie, te ‘ver-Serviseren’: een etnische ‘schoonmaak’ waarbij Serviërs naar het zuiden verhuisden, daar de beste banen innamen en drie keer zoveel konden verdienen. Van de ene dag op de andere raakten Deda’s ouders – moeder was tandarts, vader ingenieur – hun banen kwijt aan Serviërs. De ver-Servisering van Kosovo in de jaren negentig had één voordeel, legt theaterdirecteur Florent Mehmeti ’s avonds tijdens het eten uit. De Kosovaren mochten dan zijn gedegradeerd tot tweederangsburgers, berooid en veelal werkloos, ze leidden een energiek ondergronds bestaan. Met eigen onderwijs in privéhuizen, een eigen economie en toneelvoorstellingen vol heimelijke kritiek om de Serviërs om de tuin te leiden. Die hang naar onafhankelijkheid valt tot op de dag van vandaag te bespeuren, zegt schouwburgdirecteur Mehmeti. Wachten op erkenning of een EU-lidmaatschap is er niet (meer) bij. Mehmeti vertelt hoe hij samenwerkt met geestverwante gezelschappen en festivals in het buitenland, zoals Oerol. Of de Oostenrijkse galeriehouder Isabella Ritter, die buitenlandse kunstenaars in Kosovo introduceert en binnenlandse kunstenaars op de grote beurzen in het buitenland brengt. Of de twee Kosovaarse galeriehouders Nita Zeqiri en Ajete Kërqeli, die in hun Foundation 17 Gallery Space aandacht vragen voor vrouwelijke kunstenaars, en voor ‘educatie, voordrachten en discussie’. Het zijn particuliere initiatieven die noodgedwongen zijn ontstaan. Regeringen wisselen elkaar in Kosovo in sneltreinvaart af, en politieke beloften zijn geen garantie voor de toekomst of voor een anderszins consistent beleid. Financiële steun komt er vooral van de Verenigde Naties en de Europese Unie. En van het legertje ngo’s dat er is neergestreken na de oorlog. En van Manifesta, de biënnale die hier op een warme ontvangst kon rekenen. Tijdens de voettocht over de voormalige spoorverbinding met Belgrado, overwoekerd met gras en geplaveid met plastic afval, vertelt directeur Hedwig Fijen dat Manifesta geen ‘gewone biënnale’ wil zijn, met wat schilderijen aan de muur en wat beelden in het park. Het evenement moet van wezenlijke betekenis zijn, door de ‘culturele infrastructuur’ in Pristina te verbeteren. Geen afgerond en kant-en-klaar product, maar een ‘start-up’, veelal uitgevoerd door en voor de Kosovaren. Met ‘slechts’ een budget van 5 miljoen euro, grotendeels door de plaatselijke overheid bijeengebracht. Manifesta moet geen vorm van cultureel imperialisme worden, zegt ze al lopend. Përparim Rama, burgemeester van Pristina en tot voor kort nog architect in Londen, beaamt het de volgende dag tijdens een gezamenlijk walking dinner. Niet ‘top-down’, maar ‘level up’ noemt hij de intenties van de Manifesta-organisatie. Rama ziet de komst van biënnale als een ‘nuttig platform’ om aandacht voor zijn stad te krijgen en voor de problemen die er zijn. Neem het gebrek aan musea en galeries, de bevolkingsgroepen die nu niet worden bereikt, zoals de Roma en lokale kunstenaars, en de gigantische hoeveelheid auto’s die het verkeer in de stad muurvast zet. Daarin zou Manifesta allemaal een rol kunnen spelen, als het aan het Rama ligt. Zelfs bij de aanleg van een nieuwe brug tussen het Jeugd en Sport Paleis en het Grand Hotel. Van een mogelijk minderwaardigheidscomplex wil de burgervader niet weten. ‘Het wordt de beste Manifesta ooit’, verzekert hij. O, zeker, er zal vanaf de opening in juli ook kunst te zien zijn, wordt ons gemeld. Daarvoor heeft Manifesta speciaal de Australische tentoonstellingsmaker Catherine Nichols aangesteld. Nichols was in 2021 verantwoordelijk voor een trits Joseph Beuys-tentoonstellingen in Duitsland, ter gelegenheid van het honderdste geboortejaar van de welbespraakte kunstgoeroe uit Düsseldorf. Tijdens de rondleiding probeert ze de verbeelding te prikkelen met haar uitleg van welke performances er in het najaar zullen worden opgevoerd, waar de foto’s komen te hangen en welke films er te zien zullen zijn. Voor de infrastructurele verbetering van Pristina benaderde de Manifesta-organisatie Carlo Ratti, in de hoop dat de Italiaanse architect stedebouwkundige oplossingen kon bieden die de stad uit de put zouden halen. Uitkomst: een vuistdik boekwerk met onderzoek en analyses, een doorwrocht masterplan zoals dat ook in eerdere Manifesta’s werd gepubliceerd. Aanbeveling van Ratti: om de ‘publieke ruimte’ terug te geven aan de inwoners. Een lastige opgave, legt architectuurgids Ramku uit. Veel overheidsgebouwen zijn de afgelopen twintig jaar op een agressieve manier geprivatiseerd. De overheid stond het projectontwikkelaars toe om gebouwen op te kopen, veelal met geld dat onder tafel werd doorgesluisd, waardoor staatsbedrijven in shoppingmalls veranderden. Niet zozeer voor het publieke belang als wel voor eigen profijt. De corrupte handelswijze heeft het aanzicht van de stad grotendeels bepaald, en niet in positieve zin, bekent Ramku. In het centrum oogt het straatbeeld even aangetast als een rot gebit. Een van de redenen: bewoners die hun huis zelf hebben afgebroken en de grond verkochten aan ontwikkelaars die er ‘moderne’ woningen bouwden, die niet in het authentieke stadsbeeld passen. Tegelijkertijd heeft de overheid geen geld om wat ze nog aan vastgoed in eigen beheer heeft op te knappen. Of Manifesta hierbij een verschil kan maken, zal vanaf eind juli blijken. De verwachtingen zijn hooggespannen. Er moeten maar liefst 25 ‘interventies’ plaatsvinden, sommige ingrijpend. Neem de voornoemde Sylejmani-bibliotheek. Het is ontworpen als een residentie en, als je de beschrijvingen mag geloven, was het lange tijd een levendig gebouw met weelderige tuin die veel door kinderen werd bezocht, totdat de laatste burgemeester besloot het hele complex te sluiten. Het is nu een desolaat gebouw. Manifesta wil het renoveren tot een ‘Centre of Narrative Practice’, waarin zal worden verteld en gelezen, en waar kinderen bibliotheekje kunnen spelen. Of neem de overwoekerde spoorwegverbinding met Belgrado. Als het aan masterplanner Rati ligt, zou het een wandelgebied à la de Ramblas in Barcelona of de High Line in New York moeten worden, waar Kosovaren een zonnige namiddag kunnen doorbrengen. Ander voorbeeld: de voormalige steenfabriek, even buiten het centrum, moet een ‘Centre of Urban Learning’ worden. Het Grand Hotel moet in een ‘Centre of Mutli Disciplinary Research’ veranderen. De voorstellen tarten de verbeelding. De wens om de publieke ruimte terug te claimen voor de inwoners van Pristina, zoals Manifesta nastreeft, is geen gemakkelijke. Zeker niet omdat de biënnale al over vier maanden van start gaat. Eerste tegenvaller: directeur Fijen laat tussen neus en lippen weten dat de verbindingsbrug tussen sportpaleis en hotel,, waarover burgemeester Rama het had, niet doorgaat. Geen geld. De opening van Manifesta 14 was anderhalve maand geleden. De tweehonderd journalisten zijn inmiddels vertrokken, de champagneglazen afgedroogd, de ingevlogen Amsterdamse burgemeester Femke Halsema weer thuis. Het is weekend. De zon schijnt voor de tijd van het jaar uitbundig. Perfecte omstandigheden om een toertje langs de kunstlocaties te maken. De organisatie heeft altijd gezegd een andere soort tweejaarlijkse tentoonstelling te zijn, geen biënnale als in Venetië, São Paulo of Berlijn. Er is geen stercurator ingevlogen om een tentoonstelling samen te stellen van beroemdheden. Een groot deel, 40 procent, van de kunstenaars komt uit eigen land; kunstenaars die door de visumbeperkingen nauwelijks kunnen reizen en in het buitenland dus weinig bekendheid genieten. Het maakt deze biënnale al met al niet tot een artistiek hoogtepunt. Goed, Ugo Rondinone verpakte met knalroze folie het torenhoge monument, opgericht ter herinnering aan ‘broederschap en eenheid’ tussen de etnische groeperingen, om de vergeten betekenis wat op te krikken. De Japanse Chiharu Shiota hing in de al jaren leegstaande grote hamam aan honderden rode draden persoonlijke verhalen van Kosovaren op. Het levert een zinsbegoochelend effect op. En op een video in de National Gallery of Kosovo schreeuwt een hopeloze Selma Selman op straat tijdens de verkiezingsdag 2020 in Washington ‘You have no idea’. Werk waarmee ze wil laten zien dat we elkaar nauwelijks kennen, laat staan elkaars problemen. Opgeteld bij de kunstwerkfoto’s van Majlinda Hoxha zijn dit wel de artistieke hoogtepunten. Feitelijk moet deze Manifesta het daar ook niet van hebben. Net als in eerdere edities gooit de biënnale het over een andere boeg. Het is net geen maatschappelijk werk, wel een aanzet zich meer om de stad en streek te bekommeren waar het wordt georganiseerd. Met vallen en opstaan. Want de realiteit is weerbarstig. De ‘open dialoog tussen West-Europese kunstenaars en hun Oost-Europese vakgenoten’ in Nicosia op Cyprus in 2006 ging niet door, vanwege politieke controverses en administratieve tegenwerking. Tijdens de versie van Sint-Petersburg in 2014 bezetten de Russen de Krim en schoten ze vlucht MH17 uit de lucht. De plannen in Palermo in 2018 kwamen maar gedeeltelijk uit de verf toen burgemeester en Manifesta-behartiger Leoluca Orlando niet werd herkozen. ‘Culturele infrastructurele’ veranderingen bleken een lange adem nodig te hebben, waarvoor niet altijd de tijd werd vergund. Of het geld. Of de politieke wil. Je kan het de Manifesta-organisatie aanrekenen. Hoe utopisch of naïef is het om elke twee jaar weer naar een andere stad of regio af reizen in een poging meer van de grond te krijgen dan ‘biënnale’tje’ te spelen. Om iets te betekenen voor de stad, de bevolking, de kunstenaarsgemeenschap. Terwijl je rekening moet houden met een deugdelijk financiering, de wensen van de plaatselijke bevolking en politici die beloften doen maar ook herkozen willen worden. Pristina blijkt niet anders te zijn. Wie nu over het verlaten spoorwegtracé aan de rand van de stad loopt, geklemd tussen twee drukke autowegen, krijgt niet het idee over een nieuwe Ramblas te kuieren, ondanks het vrolijke, gele straatmeubilair. En de al even verlaten steenfabriek verderop is dankzij Manifesta ontdaan van honderden autowrakken en heeft weliswaar een zwembad voor de plaatselijke jeugd, maar of het later een museum voor hedendaagse kunst zal huisvesten, zoals burgemeester Rama voorstelt, is meer wensdenken dan een reëel plan. En toch: een poging om in deze stad iets te initiëren en te faciliteren doet Manifesta wel. Hoe minimaal ook. Tijdens deze biënnale zijn gebieden aangewezen waar níét illegaal wordt geparkeerd. De verlaten spoorweg, die ook bekendstaat als ‘Rape Alley’, heeft verlichting gekregen en is daarmee net iets minder vrouwonvriendelijk geworden. Middels een wandvullende schildering wordt er aandacht besteed aan de lhbti-beweging, ook al wordt het schilderij regelmatig met blikken zwarte verf bekogeld. Omvangrijker is het project om de totaal uitgewoonde Hivzi Sylejmani-bibliotheek om te bouwen tot een Centre for Narrative Practice. De term mag dan licht intimiderend zijn, dat neemt niet weg dat de vroegere bieb een volwassen make-over heeft ondergaan. De tuin is gewied en toegankelijk gemaakt, de vertrekken weer leefbaar en voorzien van nieuwe kasten met een keur aan boeken, voor kinderen en jongvolwassenen. Achter het gebouw zijn werkruimten voor diverse workshops. De eerste kinderen uit de buurt melden zich voor een cursus kralen rijgen. Een unicum hier. Het indrukwekkendst is de aandacht voor de uitgebrande Hertica School aan de rand van de stad. In de jaren negentig gaven in dit privéhuis van een mijnbouwingenieur ontslagen leraren illegaal les aan honderden leerlingen, om het Albanees-Kosovaarse onderwijs in leven te houden ten tijde van de ver-Servisering van hun provincie. Uiteindelijk staken de Serviërs de privéschool tijdens de oorlog, op 4 april 1999 in de fik, nadat ze eerder de scholieren hadden geprobeerd te vergiftigen. Het zwartgeblakerde onderkomen werd door de eigenaar Mehmet Aliu-Hertica in 2003 aan de staat geschonken, in de veronderstelling dat het een herdenkingsmuseum zou worden. Dat is tot nu toe niet gebeurd. Dat Manifesta het huis als onderdeel van zijn culturele Rundgang door de stad heeft opgenomen, zou een doorbraak kunnen zijn. Het zijn kleine verbeteringen, waartoe de overheid blijkbaar niet in staat is. Of zoals velen hier zeggen: er is een buitenlandse partij nodig om hier iets van de grond te krijgen. Klopt, afgaande op wat de Verenigde Naties, de EU, enkele ambassades en ngo’s, en deze Manifesta bijdragen. En zo bevindt de Manifesta zich op een vlak waar andere biënnales zich niet bewegen. In een ‘vergeten’ land waar veel nog moet worden uitgevonden; een land in de ‘kinderschoenen’, zoals burgemeester Rama het veelvuldig noemt. Uit onderzoek onder honderdduizend inwoners blijkt: 98 procent van de ondervraagden verstaat de tijd die ze in de shoppingmall doorbrengen onder cultuur. De angst slaat je om het hart wanneer je bedenkt wat er met al die Manifesta-projecten gaat gebeuren als de biënnale weer een ander land heeft opgezocht om daar haar tenten op te slaan. Hopelijk is de politieke garantie dat in elk geval de bibliotheek voor de komende vijf jaar geld en organisatorische ondersteuning krijgt niet de enige toezegging om ná Manifesta door te kunnen gaan.||https://www.volkskrant.nl/cultuur-media/een-kunstbiennale-organiseren-in-pristina-en-iets-betekenen-voor-de-stad-blijkt-veel-gevraagd~baa5e025/
2022-09-15||De Ombudsclown wil de groeten krijgen||De klacht van deze week gaat over een aflevering van de rubriek Een beetje bezorgd (Didu, 10/9), waarin Gidi Heesakkers een krant nabezorgde bij teleurgestelde abonnee Bri Wiener in het dorp West-Terschelling. ‘Het is Bri Wiener van Terschelling, niet uit Terschelling. Ze komt toch niet uit een konijnenhol gekropen? Beste journalisten van de Volkskrant, let daar een beetje op. Ik lees het steeds vaker ‘uit Vlieland’, ‘groeten uit Schiermonnikoog’. Au, het doet pijn aan de ogen! Groeten van Jacqueline Töben (geboren en getogen op Ameland, niet in).’ De Ombudsclown stuurt Jacqueline Töben een velletje postzegels op. Ter lering en vermaak ontvangt de Ombudsclown graag zo nu en dan een ansichtkaart met groeten van (uit?) plaatsen die beslist geen konijnenhol zijn, en een gedetailleerde beschrijving van iets anders dat pijn doet aan Töbens ogen. Klagen loont! didu@volkskrant.nl||https://www.volkskrant.nl/cultuur-media/de-ombudsclown-wil-de-groeten-krijgen~be93b733/
2022-09-15||Bij mijn werkplek lag een enorm transportschip aangemeerd met de naam ‘Midlifecrisis’||Ik kom niet graag meer rond etenstijd bij de Albert Heijn in mijn buurt. Het is niet de drukte of de gejaagdheid waarmee iedereen door de supermarkt gaat, zelfs niet de lege schappen. Het zijn de jonge mensen. De knappe jongens en meisjes, met hun rimpelloze glanzende gezichten, hun volle, dikke haardossen en hun jaloersmakende vermogen met niemand anders bezig te zijn dan zichzelf. Begrijp me niet verkeerd, ik heb niets tegen jonge mensen. Eens was ik zelf jong. En ik denk dat dat nu juist het probleem is. Dat het te confronterend is om rond etenstijd oog in oog te staan met wat ik nu echt niet meer ben. Eind dit jaar word ik 40, dus het zou zomaar kunnen dat dit het begin is van een midlifecrisis. Als het er een is, toont hij zich in ieder geval niet op de archetypische manier. Ik ben te bang voor een motor, te onvermogend voor een sportwagen en te loyaal voor een affaire. Hij openbaart zich in andere vormen. In een vrij specifieke, aan tijdsblokken gebonden supermarktvrees dus, of in andere zaken waaruit blijkt dat de jeugd mij sijpelend maar onverbiddelijk verlaten heeft. Zo zat ik net nog veel te lang te zoeken naar het perfecte fietszadel (gevonden!) en ervaar ik een onverklaarbaar gevoel van begeerte als ik een Skoda Octavia zie rijden. Je kunt me ’s nachts wakker maken voor een goed potje verzekeringsadvies en ik reageer net iets te vaak hoofdschuddend op nieuwe trends (en ik gebruik het woord trends). Misschien was het een teken toen er onlangs bij mijn werkplek een enorm transportschip aangemeerd lag met de naam Midlifecrisis. Maar het meest uit hij zich in een knauwend gevoel van ‘vriend, waar ben je nou allemaal mee bezig?’. Een recente obsessie: hoe oud mensen waren toen ze grootse prestaties leverden. Francis Ford Coppola regisseerde The Godfather toen hij 32 was. Op zijn 30ste had Bret Easton Ellis drie geweldige romans geschreven. Wesley Sneijder is pas 38 en nu al Koning Toto. Maar ook op kleinere en nabijere schaal zie ik allerlei verontrustends. Ik ken te veel mensen die al twee koophuizen achter de kiezen hebben, of in Tesla’s rijden, of in Tesla’s rijden terwijl ze gaan kijken naar hun volgende huis; mensen die films geregisseerd hebben, anderen juridisch bijstaan of ze helpen gezond te worden; mensen die de wereld duurzamer maken, of hun eigen restaurant hebben; of iets doen dat ik niet begrijp, maar waarmee ze wel veel geld verdienen. Ze leiden volwassen levens, investeren in dingen, bouwen pensioenen op en denken aan de toekomst. En ik, ik schrijf stukjes.||https://www.volkskrant.nl/mensen/bij-mijn-werkplek-lag-een-enorm-transportschip-aangemeerd-met-de-naam-midlifecrisis~bc37d9e5/
2022-09-15||Nieuwe Amerikaanse ambassadeur: geboren in India, ‘gemaakt’ in de VS, nu naar Nederland||Veel van de mannen en vrouwen die vanuit Washington D.C. als diplomaat de wereld over worden gezonden, groeiden op in een rijk, politiek georiënteerd nest. Zo niet Shefali Razdan Duggal (50), de toekomstige Amerikaanse ambassadeur in Nederland. Duggal is een selfmade politiek dier. ‘Als immigrant vertegenwoordig ik het diverse gezicht van de Verenigde Staten’, zei ze eind juli in de Amerikaanse Senaat. ‘En de generaties mensen die door onze geschiedenis heen kansen vonden in ons geweldige land’. Woensdag stemde de Senaat in met Duggals benoeming. Ze zal mogelijk volgende maand door koning Willem Alexander worden ingezworen. Duggal vervult een vacature die na het vertrek van Pete Hoekstra, de vorige ambassadeur in Den Haag, anderhalf jaar heeft leeggestaan. Nederland was ook Hoekstra’s eerste diplomatieke post, maar verder hebben de nieuwe en de oude ambassadeur weinig gemeen – ze zijn tegenpolen. Hoekstra was een conservatieve vertrouweling van Donald Trump, vertegenwoordiger van rechts Amerika. Duggal, die geld ophaalde voor de presidentscampagne van Joe Biden, is een product van links, divers Amerika. Het Witte Huis noemt haar in een persbericht een ‘ervaren politiek activist’ en een ‘strijder voor vrouwenrechten en mensenrechten’. Duggal wordt geboren in Haridwar, India, maar groeit op in Cincinnati, Ohio. Ze heeft een alleenstaande moeder die worstelt met twee minimumloonbanen, haar vader verliet het gezin toen Duggal nog jong was. ‘Liever dan stilstaan ​​bij wat ik niet had’, zei Duggal tijdens de hoorzitting, ‘omarmde ik de grenzeloze kansen die we in de Verenigde Staten krijgen’. Met beurzen en leningen behaalt ze een bachelor communicatie aan Miami University en een master aan New York University. Al jong weet dat ze een verschil wil maken in de politiek − en ze weet heel goed bij wie ze daarvoor moet zijn. Hoewel de meeste Nederlanders haar naam nooit hebben gehoord, heeft Duggal de afgelopen decennia punten gescoord bij de machtigste Amerikaanse Democraten. Onder senatoren Ted Kennedy en Dianne Feinstein ziet ze van dichtbij hoe Washington werkt. In 2000 zit Duggal in het campagneteam van presidentskandidaat Al Gore en in 2008 bij Hillary Clinton. Nadat Clinton de voorverkiezingen verliest van Barack Obama, haalt Duggal fondsen op voor de winnaar. Obama benoemt haar als lid van de United States Holocaust Memorial Council, die onder meer toezicht houdt op het Holocaust Museum. Later wordt ze een van de twee voorzitters van Women for Biden, een groep vrouwen die fondsen werft voor de Democratische Partij. In Washington weet ze vanuit de Democratische Partij een brug te slaan naar de Indiaas-Amerikaanse gemeenschap. Binnenkort zal ze ook een brug naar Nederland moeten zien te slaan. Duggal vertelde de Senaat vooral de economische banden tussen de twee landen te willen verbeteren. Ze beloofde ‘het Amerikaanse bedrijfsleven te promoten in Nederland’, en andersom, ‘meer Nederlands investeringen aan te moedigen in de Verenigde Staten’. Maar ze is er natuurlijk vooral om zich in te zetten voor de meer dan 47 duizend Amerikanen die in Nederland wonen en 1,5 miljoen Amerikanen die het land jaarlijks bezoeken. Boven alles benadrukte Duggal tijdens de hoorzitting haar loyaliteit aan het land dat ze zal vertegenwoordigen. ‘Ik ben geboren in India’, zegt Duggal, ‘maar gemaakt in de VS’. Haar e-mails sluit ze af met een quote van Abraham Lincoln: Be sure you put your feet in the right place, then stand firm. Als een lokale krant in Cincinnati een oude schoolvriendin naar Duggal vraagt, zegt deze jaloers te zijn op het Nederlandse volk. ‘Een heel land gaat haar leren kennen. Wat hebben zij een geluk’, zegt Maria Lisman, die Duggal al veertig jaar kent. ‘Ze is als een lichtstraal.’||https://www.volkskrant.nl/nieuws-achtergrond/nieuwe-amerikaanse-ambassadeur-geboren-in-india-gemaakt-in-de-vs-nu-naar-nederland~b3f99af2/
2022-09-15||Ingewijden: zorgpremie stijgt volgend jaar met 10 euro per maand||Dit is de zogeheten rekenpremie die het kabinet elk jaar vaststelt, bevestigen ingewijden tegen De Telegraaf en persbureau ANP. Het gaat om een richtlijn voor zorgverzekeraars, die het kabinet met Prinsjesdag officieel zal bekendmaken. Meestal gaan verzekeraars niet over dit bedrag heen. Wel kunnen ze kiezen voor een lagere premie, om meer klanten te trekken. Uiterlijk 12 november maken de individuele verzekeraars hun premies voor volgend jaar bekend. Daarna kunnen mensen bepalen of ze willen overstappen naar een andere verzekeraar. De verwachte verhoging van dit jaar is relatief hoog: in 2011 steeg de premie van het kabinet voor het laatst zo hard, maar toen ging het eigen risico omlaag. Loonsverhogingen voor medisch personeel vormen een van de redenen voor de stijging. Zo krijgen werkenden in de verpleeghuiszorg, wijkverpleging en thuiszorg er ruim 6 procent bij, is afgesproken in een nieuwe cao. Bovendien speelt inflatie een rol: ook voor ziekenhuizen en andere zorginstellingen wordt het inkopen van goederen en diensten steeds duurder. Overigens gaat de zorgtoeslag volgend jaar ook omhoog, besloot het kabinet eind vorige maand. Niet zozeer vanwege de gestegen premie, maar als steunmaatregel voor mensen met een laag inkomen vanwege de inflatie. Volgens RTL Nieuws gaat het om een stijging van zo’n 35 euro per maand. Op de langere termijn wordt de zorg in Nederland steeds duurder, voor een belangrijk deel een gevolg van vergrijzing. Gezondheidsinstituut RIVM verwacht dat Nederland in 2060 bij ongewijzigd beleid 127 miljard aan zorg uitgeeft, inflatie niet meegerekend. Dat is een kostenstijging van 33 procent. Het huidige kabinet hoopt deze prijsexplosie de komende jaren te beperken door onder meer spaarzamer te behandelen en huur te gaan vragen voor het bewonen van zorginstellingen. Maar een zorgakkoord over het beleid van de komende jaren, dat eerder deze maand werd gesloten, staat nu alweer op losse schroeven omdat zowel huisartsen als ouderenzorgorganisaties het voorlopig niet willen ondertekenen. In een eerdere versie van dit artikel stond dat de verhoging van de premie met 10 euro per maand een maximum is. Dit klopt niet, het gaat om een richtlijn.||https://www.volkskrant.nl/nieuws-achtergrond/ingewijden-zorgpremie-stijgt-volgend-jaar-met-10-euro-per-maand~b493136e/
2022-09-15||‘In de Schilderswijk hielp het als je een grote bek had’||‘Pinkwashing (een tolerant en homovriendelijk imago opbouwen om andere misstanden te verhullen, red.). Voor het programma Electric Avenue ben ik afgereisd naar Israël en Palestina om te onderzoeken hoe de Israëlische autoriteiten Palestijnse gays chanteren die op homo-ontmoetingsapps als Grindr zitten. Als ze niet meewerken, zo luidt het dreigement, maken ze hun activiteiten openbaar. Uit angst voor represailles van hun familie of gemeenschap werken ze soms mee. Kennen ze mensen die een protest aan het organiseren zijn? Hangt er ergens een Palestijnse vlag? Dat soort informatie moeten ze doorspelen. Kleine dingen zijn het vaak, maar het is ontzettend beangstigend. ‘Het is hypocriet. Terwijl in Europa reclamespotjes op tv te zien zijn over een vrijzinnig Tel Aviv, maakt het Israëlische leger jacht op Palestijnse gays. ‘Ze maken ook op andere manier gebruik, of misbruik moet ik zeggen, van technologische ontwikkelingen. In steden als Hebron (Westelijke Jordaanoever, red.) zijn camera’s door de Israëlische autoriteiten opgehangen. Je ziet ze overal; ze domineren het straatbeeld. Ik kan me voorstellen dat je dan als meisje niet even stiekem met een ander meisje gaat zoenen in een portiekje. Het is fucked up.’ ‘Ik sprak met een Israëlische oud-agent die vroeger Palestijnen chanteerde. Hij werkt nu voor Breaking the Silence, een organisatie die openheid verschaft over de misdaden van het Israëlische leger. Deze man ging op wereldreis en kreeg steeds weer vragen over zijn werkzaamheden. Hij merkte dat hij het niet langer voor zichzelf kon verdedigen. ‘Tegen. Ik vind dat je überhaupt een ander niet mag ‘outen’. Als hetero’s niet uit de kast hoeven te komen, waarom de rest dan wel? ‘Toen ik mijn moeder vertelde dat ik met een vrouw aan het daten was, reageerde zij heel normaal. ‘Hoe was de date?’, vroeg ze. Fijn, dacht ik, ik hoef dus niets uit te leggen. Zo’n moeder hebben voelt als een privilege. Al snap ik dat voor sommige mensen een coming out kan helpen. Als stip aan de horizon waarop je je kunt voorbereiden om er een gesprek over te voeren.’ ‘Wat gemeen! Maar ik weet het eigenlijk wel: Bijlmer.’ ‘Tot mijn 19de heb ik in de Schilderswijk gewoond. Ik heb daar een mooie tijd gehad. Alles en iedereen woont daar door elkaar: witte, Antilliaanse, Surinaamse, Turkse en Marokkaanse Nederlanders. Dat mis ik nu weleens. De Bijlmer is op een bepaalde manier toch homogener. ‘Op straat in de Schilderswijk hielp het als je, zoals ik, een grote bek hebt. Ik was een klein meisje met een hoog stemmetje; dan moet je terugvechten. Maar ondanks al die verschillende afkomsten kon je je toch nog anders voelen. Op Twitter zag ik ooit dat iemand zei: ‘ik ben te straat voor het hbo en te hbo voor de straat.’ Lachend: ‘Dat klinkt een beetje overdreven, maar het is wel hoe ik me soms voelde. ‘In de Bijlmer was ik meteen op mijn plaats. Hier zijn mensen meer open-minded. Ik werd voor het eerst verliefd op een meisje. O ja, dacht ik, dat zat er altijd al in. Alleen gebeurde het in de Schilderswijk nooit. Omdat ik niet daadwerkelijk wist dat het bestond, snap je?’ ‘Conservatief. Het nieuws over het overlijden van de Britse koningin Elizabeth vond ik weer typerend. Ik snap dat zij een bepaalde status had in de wereld. Maar ze wordt nog net niet heilig verklaard in de media. Terwijl zij zich nooit tegen het Britse imperialistische verleden heeft uitgesproken. Sterker nog: ze droeg jarenlang een geroofde diamant in haar kroon ter waarde van 400 miljoen euro. ‘Pas toen wereldwijd mensen van kleur zeiden: dit is eigenlijk een koloniale koningin, kwamen er voorzichtig alinea’s met een ‘maar’ erin. Dat moest natuurlijk weer van ‘ons’ komen. ‘Op mediaredacties heb ik ook racisme en vooroordelen meegemaakt. Een collega zei een keer over een witte Nederlandse vrouw die uit de Bijlmer kwam en met een Surinaams accent praatte – wat in mijn ogen helemaal niet gek is – dat zij was ‘geïndoctrineerd’. Hoe kun je dat nou zeggen? ‘Over een historisch theaterstuk waarin een blackface te zien was, zei iemand anders: ‘Dat moet je wel in die tijd zien.’ Waarom? Het is nu niet oké en dat was het toen ook niet. ‘Ik merkte dat ik er moe van werd om altijd diezelfde gesprekken te voeren. Daarom ben ik weleens bij een redactie weggegaan. Ik had het gevoel dat ik altijd in mijn eentje stond tegen een witte redactie. Ik had gewoon geen zin meer in die strijd. ‘Oudere journalisten van kleur vertelden mij pas later dat zij soortgelijke ervaringen hadden. Dat bepaalde eindredacteuren kwetsende opmerking maakten tegen vrijwel alle journalisten met een migratieachtergrond die daar hadden gewerkt. Als ik dat van tevoren had geweten, waren die vastgeroeste denkbeelden me misschien minder rauw op mijn dak gevallen. ‘Ik denk dat het een probleem is dat bij veel mediaorganisaties speelt. Het maakt me onzeker of ik überhaupt ooit nog op een nieuwsredactie aan de slag wil.’ ‘You catch me in a moment dat ik heel erg zoekende ben. Dat komt ook omdat ik schipper tussen twee werelden. In Hilversum ben ik met witte Nederlanders. In het dagelijks leven ben met ik allerlei soorten mensen die een ander levensbeeld hebben dan veel mensen in Hilversum. ‘Ik heb lang een kant van mij verzwegen omdat ik dacht dat die niet paste in Hilversum of bij televisiemaken. Ik voelde me te ‘allochtoon’. In de woorden die ik uitsprak, de onderwerpen die ik koos. Ik vind steeds meer dat meisje terug uit de Schilderswijk dat daar lak aan had.’ ‘Ik denk dat ik toch het meest geleerd heb van twintigste-eeuwse hiphop. Die is verhalender en gaat vaker over ambitie en doorzettingsvermogen. Rappers hadden toen nog minder geld en waren dus meer real. Hiphop bood me inspiratie, gaf mensen van kleur zelfvertrouwen, en reikte een bepaalde manier van praten aan. Jay-Z was mijn favoriet. Nu denk ik weleens: hij is zo kapitalistisch. ‘Ik heb veel over hiphop geschreven, voornamelijk voor het online creatieve platform Puna. Op een gegeven moment begon ik de muziek saai te vinden en was ik er klaar mee. Jongens die altijd weer over geld en vrouwen rappen. ‘Jij hebt je ogen niet open gehad’, dacht ik steeds vaker. ‘Er was zo veel meer dat je had kunnen zien. ‘Ik heb moeite met seksisme en homofobie in de hiphopscene. Daar mogen we kritisch over zijn. Ik ging in 2020 in de Rode Hoed in gesprek met Andrew Makkinga, Fresku en Rotjoch over dit onderwerp. Fresku en Rotjoch tillen er minder zwaar aan dan ik. Dat is niet erg. Zo lang je het gesprek maar voert. Rotjoch heeft met 101Barz een groot platform. Als je zo groot wordt, mag je ook bevraagd worden. Je merkt dat hij soms wel moeite heeft met de kritiek op hiphop. Die liefde zit zo diep bij hem. Lachend: ‘Dat had ik vroeger ook. Als iemand een grote bek had over hiphop, dan kon je het krijgen. ‘Wat dat betreft zou je kunnen zeggen dat ik gedesillusioneerd ben geraakt door twee grote liefdes: hiphop en journalistiek. Op zich logisch. Je bent het meest kritisch op de dingen waarvan je houdt.’||https://www.volkskrant.nl/mensen/in-de-schilderswijk-hielp-het-als-je-een-grote-bek-had~be060ec9/
2022-09-15||Het gaat het Marokkaanse typetje Sloegie vooral om lachen om jezelf, om mede-Marokkanen en om typische Nederlanders||Waar veel theaters sinds corona worstelen met het volkrijgen van de zaal, zijn shows van de Marokkaans-Nederlandse cabaretier Jawad Es Soufi (33), beter bekend als Sloegie, geregeld uitverkocht. Tijdens de première van zijn solovoorstelling Waarom ben jij zo? is Theater Zuidplein in Rotterdam tot de nok toe gevuld met vooral Marokkaanse Nederlanders. Al vanaf de eerste zin van de wat slungelige, hyperactieve Sloegie buldert iedereen van het lachen, van tieners tot bezoekers van middelbare leeftijd. Sloegie is een publiekslieveling, zoveel is duidelijk na deze avond waarin hij ons meeneemt naar Rotterdam-Zuid, waar hij opgroeide in een achterstandswijk met een aantal bloedirritante familieleden. Zo kreeg Sloegie eens een duw van zijn zus, brak hij zijn arm en belandde hij op zijn 17de in het ziekenhuis. In terugkerende scènes zien we Sloegie daar een onverwachte vriendschap opbouwen met een bejaarde Nederlander die onder de indruk is van zijn verhalen. Sloegie vertelt de man onder meer dat hij op de middelbare school is doorgestroomd van het vmbo naar het vwo dankzij zijn moeders eeuwig dreigende ‘slipper’ (het schoeisel wordt zelfs vereerd met een lied). Sloegies zwaar Marokkaanse accent, aangezette mimiek en ironische lach wisselt Es Soufi moeiteloos af met andere typetjes, zoals een overdreven ABN sprekende arts, een Hindoestaanse trambestuurder en een licht psychopathisch Turks meisje uit zijn klas. ‘Ik ben opgegroeid in de Rotterdamse wijk Bloemhof en daar leer je veel verschillende mensen kennen’, vertelt Es Soufi enkele dagen na de première. ‘Je ziet meer, maakt meer mee, wat enorm inspirerend is. Ik spreek zelfs een aardig woordje Turks, wat maar laat zien hoeveel invloed een buurt op je kan hebben.’ Hoewel Bloemhof wordt gezien als een achterstandswijk, vormen de negatieve invloeden ervan niet de spil van Es Soufi’s show. Waar het bij zijn alter ego Sloegie vooral om gaat is: lachen om jezelf, om mede-Marokkanen en om typische Nederlanders (‘je weet wel, die een jas kopen in een ANWB-winkel’). Sloegie is niet grensoverschrijdend, wel opvallend direct en brutaal. Dat Nederlanders als gierig bekendstaan onder veel Marokkanen en Turken, verkondigt hij zonder schroom. Sloegie is er duidelijk niet op uit om een brug te slaan tussen witte Nederlanders en de niet-westerse gemeenschap, beaamt Es Soufi. ‘Ik sta niet op het podium met als doel: ‘Ik wil verbinden.’ Ik wil vooral entertainen. Wel blijf ik over het algemeen netjes, dus zonder grof taalgebruik en obscene onderwerpen aan te halen, een comedyshow kan ook zonder. In mijn gemeenschap hebben we nu eenmaal een schaamtecultuur, dus waar ik wel over nadenk is of mijn ouders de show kunnen zien zonder dat ze hun ogen ergens voor moeten sluiten.’ Hoewel dat bij andere kunstenaars zal rieken naar zelfcensuur, lijkt Es Soufi zijn schouders daarbij op te halen. In een paar jaar tijd heeft hij immers een trouwe groep fans opgebouwd en meer dan 70 duizend volgers op sociale media. Daar vallen ook jongeren onder die hem mogelijk kennen in een andere rol: na een opleiding communicatie belandde Es Soufi op een middelbare school, waar hij nog altijd Nederlands doceert. Twee jaar geleden laste hij een pauze in, omdat hij het te druk kreeg met zijn theatertour. Intussen staat hij weer met veel plezier een dag per week voor de klas. Voor een komiek en acteur is Es Soufi een laatbloeier: pas op zijn 18de ontdekte hij dat hij veel plezier haalt uit spelen. Es Soufi: ‘Ik liep een keer langs een buurthuis waar een paar jongens uit mijn wijk een toneelstukje aan het voorbereiden waren. Ik vroeg of ik mee kon doen en zo is het balletje gaan rollen. We speelden voor een paar honderd man in Theater aan de Schie. Toen ik daar stond, dacht ik: dit is vet, ik zou wel een eigen show willen maken.’ Die droom kwam niet gelijk uit, maar het lukte Es Soufi wel om zich een paar jaar later te voegen bij comedygezelschap Borrelnootjez, die in de afgelopen tien jaar op YouTube en in theaterzalen furore maakten met hun satirische Marokkaanse en Turkse typetjes. Tijdens een van hun sketches werd Sloegie geboren. Es Soufi wist daarmee binnen korte tijd tienduizenden volgers op Instagram te vergaren en dacht toen: dit is het moment. Hij trok een colbertje aan, liep Theater Rotterdam binnen en vroeg of hij de programmeur kon spreken. ‘Ik drong een beetje aan en uiteindelijk zat ik met haar aan tafel. Ze zei: dit is je allereerste soloshow, we hebben 850 zitplaatsen die gevuld moeten worden.’ Ik weet nog dat ik zei: 850? Dat is 8 procent van mijn volgers op Instagram, mevrouw. Komt goed!’ En het kwám goed: Es Soufi’s debuutshow was uitverkocht, hij toert nu voor de derde keer door het land en zijn volgersaantal op sociale media blijft groeien. Evenals zijn ambitie: eerder dit jaar volgde hij een maandenlange opleiding scenarioschrijven in Los Angeles. Ook werkt hij aan een pilot voor een serie én een speelfilm. Volgens de bezielde Es Soufi is het nog te vroeg om te zeggen wanneer het allemaal gaat verschijnen, ‘maar het wordt hoe dan ook geweldig’.||https://www.volkskrant.nl/mensen/het-gaat-het-marokkaanse-typetje-sloegie-vooral-om-lachen-om-jezelf-om-mede-marokkanen-en-om-typische-nederlanders~b8a2d746/
2022-09-15||Na chaotische maanden vertrekt topman Dick Benschop op eigen initiatief bij Schiphol||Sinds de meivakantie zijn er aanhoudend problemen op de luchthaven met lange rijen en reizigers die hun vluchten missen. Schiphol kampt onder andere met een tekort aan beveiligers. Ook bij de bagageafhandeling is de situatie nijpend. Het lukte Benschop de laatste maanden niet om aan deze problemen een einde te maken. In de zomermaanden ging het na een sociaal akkoord met de vakbonden beter. In het akkoord werd afgesproken beveiligers een toeslag van ruim 5 euro per uur te geven. Afgelopen maandag, nadat de zomertoeslag was geschrapt, waren de extreem lange wachtrijen weer terug. Schiphol vroeg luchtvaartmaatschappijen een deel van hun vluchten te schrappen. Hoewel geen van de betrokken partijen zich expliciet uitsprak tegen topman Dick Benschop, ontstonden er wel twijfels over zijn vermogen om de problemen aan te pakken. Als topman zegt Benschop nu de verantwoordelijkheid te nemen: ‘Ik wil niet dat de aandacht voor mijn persoon een belemmering voor Schiphol gaat vormen. Ik heb mijn uiterste best gedaan, maar we zijn er nog niet. Ik hoop wel dat het snel beter gaat.’ Commissarissen van Schiphol hebben ingestemd met zijn vertrek. Benschop, voormalig staatssecretaris voor de PvdA en oud-topman van Shell Nederland, was sinds 1 mei 2018 de president-directeur van Schiphol. Op 1 mei van dit jaar ging zijn tweede termijn van vier jaar in. Benschops voorgangers hielden het beduidend langer vol. Jos Nijhuis had van 2009 tot 2018 de leiding, Gerlach Cerfontaine stond van 1998 tot 2009 aan het roer. Minister Harbers van Infrastructuur en Waterstaat is vandaag geïnformeerd over het vertrek Schiphol, hoewel de beslissing gisteren al genomen is. De Nederlandse staat heeft zo’n 70 procent van de aandelen Schiphol in bezit. Volgens Harbers siert het Benschop dat hij vertrekt na de aanhoudende problemen en ‘de oplossing daarvan ook niet in de weg wil staan’. De reacties op Benschops vertrek zijn verder wisselend. Vakbond FNV noemt het spijtig en denkt dat het een oplossing van het probleem, dat structureel van aard is, vertraagt: ‘Schiphol zat veel te ver vast in de race naar beneden. Dat lag al besloten in de strategie voor zijn komst.’ KLM benadrukt vooral begrip te hebben voor het besluit: ‘In het belang van onze klanten verwacht ik dat er snel en adequaat orde op zaken wordt gesteld’, aldus president-directeur Marjan Rintel. Brancheorganisatie Barin zegt niet in te willen gaan op de vraag of Benschop terecht opstapt. ‘Maar de stip op de horizon qua oplossingen is er niet gekomen’, concludeert woordvoerder Marnix Fruitema. Het tekort aan beveiligers was lang niet Benschops enige probleem. Het werk van bagagepersoneel was al jaren fysiek te zwaar, waardoor een deel met lichamelijke problemen kampt. Instructies van de arbeidsinspectie uit 2004 zijn nauwelijks opgevolgd, bleek uit onderzoek van de NOS en Nieuwsuur. De keuze van Schiphol om meerdere afhandelingsbedrijven met elkaar te laten concurreren op het vliegveld, heeft mogelijk meegespeeld. Bovendien ontstaat er steeds meer maatschappelijke discussie over Schiphol, bijvoorbeeld als het aankomt op de bijdrage van luchthaven aan de uitstoot van CO2 en stikstof. Waar het jarenlang alleen maar ging om groei, kreeg Benschop te horen dat Schiphol zeker 10 procent moet krimpen, naar maximaal 440 duizend vluchten per jaar. Lelystad Airport had Schiphol enige lucht moeten geven door tienduizenden vakantievluchten per jaar over te nemen, maar door protesten van omwonenden zal die luchthaven de komende jaren nog niet opengaan.||https://www.volkskrant.nl/nieuws-achtergrond/na-chaotische-maanden-vertrekt-topman-dick-benschop-op-eigen-initiatief-bij-schiphol~b35f52e6/
2022-09-15||Two is not a solo is ontwapenend theater én een knettergoed concert ★★★★☆||De Vlaamse theatermaker Lisa Verbelen en muzikant Hendrik Lasure lopen als twee discosterren, gekleed in een cape, een glimmende broek en een hoed van bont, het podium op. In het midden staan keyboards en een synthesizer klaar voor hun eerste samenwerking. Vandaag verschijnt ook het gelijknamige album Two is not a solo. Verbelen maakt deel uit van het Vlaams-Nederlandse theatercollectief Bog en won de afgelopen jaren prijzen met haar solovoorstellingen One en All. Lasure is een getalenteerde en succesvolle jonge jazzmuzikant en blijkt vanavond even veelzijdig als Verbelen. De volledig Engelstalige tekst die Verbelen zingend en rappend op de elektronische muziek van Lasure laat horen, is sterk allitererend, ontroerend en geestig. Verbelen mijmert onder meer over de gejaagdheid van het moderne leven (‘I’m living from dish to dish, sweatpants to sweatpants, from nighttime to nighttime’) en vertelt in spoken wordstijl over een date waarbij ze zowel verlegen als hongerig is. Nu en dan valt Lasure in met zijn fluweelzachte stem die doet denken aan de melancholische Britse zanger James Blake. Regisseur Suze Milius laat de chemie tussen de twee performers sterk naar voren komen. In warm rood licht zet Lasure een harde beat in, waarop Verbelen met haar hele lijf dirigeert tot aan het eclectische eind. In een hoek van het podium spelen de twee plots in het donker piano en tijdens het slot, wanneer het podium zo donkerblauw kleurt als in een nachtclub, gaat Verbelen nog even los op een elektrische gitaar. TWO. is not a solo is niet alleen ontwapenend theater dat de onvolmaaktheid van de mens en de tegenstellingen in het leven bespiegelt, maar ook gewoon een knettergoed elektronisch popconcert.||https://www.volkskrant.nl/cultuur-media/two-is-not-a-solo-is-ontwapenend-theater-en-een-knettergoed-concert~b50971bf/
2022-09-15||Threnody, van het Jazz Orchestra of the Concertgebouw, is een bijzonder mooi bigbandalbum geworden ★★★★☆||De Amerikaanse dirigent en arrangeur Jim McNeely (73) leerde wat het Jazz Orchestra of the Concertgebouw (JOC) begin 2020 goed kennen toen hij met hen aan een project voor saxofonist Joshua Redman werkte. Er had meer samenwerking met wat hij ‘one of the world’s great jazz ensembles noemt’ in gezeten toen covid-19 toesloeg. McNeely werkte daarom thuis in de VS aan nieuw werk voor het JOC, met in elk stuk ruimte voor steeds andere solisten uit het orkest. Vorig najaar werden de negen stukken (zeven van McNeely, een standard en een bewerking van een Cole Porter-stuk) in Hilversum door hem gedirigeerd en opgenomen. Het resultaat Threnody is een bijzonder mooi bigbandalbum geworden, zoals die eigenlijk helaas nog maar weinig gemaakt worden. Ingefluisterd door drummer Martijn Vink, het solide hart van het JOC, schreef McNeely fraaie solo’s uit in zijn weelderige ensemblestukken. Tenorsaxofonist Sjoerd Dijkhuizen en trombonist Ilja Reijngoud zijn meteen al goed op dreef in The Race to Nowhere, maar het mooist is misschien wel de manier waarop altsaxofonist Marco Kegel het aloude My Foolish Heart naar zich toe trekt. Swingen doet het JOC ook, in Martijn’s Thing, waarin Vink de boel lekker oppept.||https://www.volkskrant.nl/cultuur-media/threnody-van-het-jazz-orchestra-of-the-concertgebouw-is-een-bijzonder-mooi-bigbandalbum-geworden~baf93cb3/
2022-09-15||Fatma Said zingt een verkwikkende mix van generes ★★★★☆||De sopraan Fatma Said hoor je op haar tweede soloalbum niet alleen, je ziet haar ook voor je, met haar vingers klikkend in een Franse bolero of dromerig walsend op Je t’aime quand même van Johann Strauss II, zo levendig drukt ze haar persoonlijkheid op elk nummer. Dansen en dansritmen lopen als een rode draad door deze verkwikkende mix van genres, waarvoor, naast het Orchestre Philharmonique de Monte-Carlo, een hele stoet arrangeurs en musici is opgetrommeld. Said is elke cent en inspanning meer dan waard. Haar aantrekkelijke kernklank blijft onaangetast in opera (Massenets Manon), musical (My Fair Lady) of swing (Cheek to Cheek). Ze heeft de gedroomde stem voor de kokette soubretterollen in Weense operettes, maar voelt ook de timing van een rokerige popballade als Senza fine feilloos aan. Echt aanstekelijk is het setje tango’s met het ensemble Quinteto Ángel, waaronder een persoonlijke versie van El Choclo in het Arabisch, Saids moedertaal.||https://www.volkskrant.nl/cultuur-media/fatma-said-zingt-een-verkwikkende-mix-van-generes~be884258/
2022-09-15||Mezzosopraan Margot Kalse stelde de ‘Top 40 van de Gouden Eeuw’ samen ★★★☆☆||Wat spelen de musicerende dames op de schilderijen van Vermeer? Misschien begeleiden ze zichzelf in de Italiaanse aria Amarilli of zingen ze over de erotische avonturen van Rozemond die lag gedoken. Beide liedjes staan in de Top 40 van de Gouden Eeuw, een hitlijst die mezzosopraan Margot Kalse samenstelde uit liedboeken verschenen tussen 1535 en 1750. Daarin werden populaire liederen, psalmmelodieën en dansjes als courantes en sarabandes steeds van nieuwe woorden voorzien. Op nummer 1 staat het kerstlied O zalig heilig Bethlehem, dat maar liefst 379 keer werd berijmd. Kalse en haar medemusici streven naar authentieke eenvoud. Toch hadden een kruidigere luit en hier en daar een vocaal versierinkje meer allure kunnen geven aan dit driedubbel album. Het meest gepolijst klinkt de sopraan Esther Kronenburg, begeleid op het virginaal door Ilil Danin. Voor wie zich verder wil verdiepen in de gedichten en de noten is er een top-40-liedboek en een website (top40vandegoudeneeuw.nl).||https://www.volkskrant.nl/cultuur-media/mezzosopraan-margot-kalse-stelde-de-top-40-van-de-gouden-eeuw-samen~b981d16f/
2022-09-15||Hoe stemmenmagneet Jimmie Åkesson de ommekeer betekende voor de Zweden Democraten||De grootste stemmenmagneet in decennia, zo wordt Jimmie Åkesson (43), lijsttrekker van de radicaal-rechtse partij Zweden Democraten, sinds afgelopen zondag genoemd. Voor bijzonder veel kiezers was de voorman een belangrijke reden om Zweden Democraten (SD) te stemmen, zo blijkt uit kiezersonderzoek. De SD werd zondag de tweede partij van Zweden en lijkt, voor het eerst sinds haar oprichting, regeringsinvloed te krijgen. Toen Åkesson in 2005 partijleider werd, kende vrijwel niemand in Zweden hem. Daartoe was ook weinig aanleiding: de Zweden Democraten zaten nog niet in het parlement en werden kansloos geacht voor een zetel vanwege de rechts-extremistische wortels. Twee van de oprichters waren betrokken geweest bij de Zweedse neonazibeweging, en hoewel de partij midden jaren negentig leden met neonazisympathieën (en hun bomberjacks) de deur wees, raakte ze het foute aura niet kwijt. De gevestigde partijen wilden niks met de Zweden Democraten te maken hebben. Met Åkesson aan het roer begon de ommekeer. Hij professionaliseerde de partij, aldus de Zweedse journalist en auteur Pontus Mattsson, die twee boeken schreef over de SD. Het eerste wat Åkesson deed was het partijlogo veranderen van een fakkel, die door veel rechts-extremistische bewegingen werd gebruikt, in het veel vriendelijker blauwe leverbloempje met een gele knop. Ook nam hij in interviews duidelijk afstand van het foute verleden van de partij. In 2012 kondigde hij een zerotolerancebeleid af tegen racisme, hoewel de schandalen bleven komen. Vorige week nog moest een lokale SD-kandidaat opstappen, nadat bleek dat hij had getweet dat het tijd werd ‘alle moslims uit te roeien’. Onder Åkessons bewind kwam er een herkenbare inhoudelijke focus: tegen immigratie. Zijn partij wil een immigratiestop, gezinshereniging moeilijker maken en geen uitkeringen voor asielzoekers zonder verblijfsvergunning. Andere thema’s zijn criminaliteit en segregatie, maar Åkesson verbindt die ook met immigratie door te zeggen dat vooral immigranten deze problemen veroorzaken. Kritiek op de islam, zoals bij de PVV, is ondergeschikt, al noemde hij de migratie van moslims naar Zweden in 2009 ‘onze grootste buitenlandse bedreiging sinds de Tweede Wereldoorlog’. De partij was eerder voor een Swexit, maar liet dat idee in 2019 varen. De verkiezingen in 2006 vormden een stille doorbraak. Met 3 procent van de stemmen bleef de partij net onder de kiesdrempel, maar het was wél genoeg om in aanmerking te komen voor overheidsfinanciering. In 2010 volgde alsnog de entree in het parlement, met Åkesson als lijsttrekker. Daarop volgden electorale successen in 2014 (12,9 procent van de stemmen) en 2018 (17,5 procent). En nu dus 20,5 procent, wat betekent dat een op de vijf Zweedse stemmen naar de SD zijn gegaan. Vooral buiten de grote steden is de partij erg populair. Per Jimmie Åkesson groeide op in de Zuid-Zweedse kustplaats Sölvesborg. Zijn vader had een vloerenbedrijf en zijn moeder werkte in een verpleeghuis. Ze scheidden toen hij nog jong was, waarna hij opgroeide bij zijn moeder. Op school viel hij op door de hoge cijfers die hij haalde. In een televisie-interview zei Åkesson ooit dat zijn scepsis over immigratie begon in zijn jeugd, toen hij door kinderen van vluchtelingen van zijn fiets werd geduwd en werd uitgescholden voor ‘klote-Zweed’. Al in zijn tienerjaren was hij politiek actief. In eerste instantie klopte hij aan bij de jeugdafdeling van de conservatief-liberale gematigden, maar dat liep uit op een teleurstelling. Zo kwam hij uit bij de SD. Hij studeerde politieke wetenschappen, rechten en filosofie in Lund, maar maakte dat nooit af. Voor hij fulltime politicus werd, werkte hij nog een tijdje als webdesigner. Later werd hij gekozen in de gemeenteraad van Sölvesborg en kwam hij in het bestuur van de SD. Zijn lange politieke carrière draagt volgens Mattsson bij aan zijn succes. ‘Hij is ontzettend geroutineerd en heeft eigenlijk weinig anders gedaan in zijn leven. Hij praat al dertig jaar over dezelfde politieke onderwerpen en is ervaren, mensen zijn aan hem gewend geraakt.’ Åkesson wordt gezien als een begaafd politicus, die goed kan communiceren, makkelijk debatteert en zijn partij handig heeft neergezet als een alternatief voor het establishment. ‘Niet zoals alle andere’, luidde dit jaar de verkiezingsslogan op de posters met de blauwe bloemetjes. Wat volgens Mattsson hielp, is dat andere partijen discussies over immigratie en integratie lang negeerden. Vooral na de vluchtelingencrisis in 2015, toen Zweden ruim 160 duizend Syrische vluchtelingen toeliet, ging dat niet meer. ‘Ze vonden het nooit nodig om met de SD in debat te gaan, omdat dat de partij was die buitenlanders haatte. Daardoor bedachten ze ook nooit goede argumenten voor hun eigen immigratiebeleid. Dat is ze opgebroken.’ De partijleider gaat er prat op dat hij een man van het volk is. Hij houdt van pizza en ander fastfood en leest misdaadthrillers. De jaarlijkse SD-zomerfeesten, met barbecue, rock-’n-roll en bier, vormen een belangrijk partijritueel waar Åkesson floreert en zelf optreedt. Zoals bijna elke politiek leider in Zweden etaleert hij graag zijn liefde voor worst. Toen ex-premier Stefan Löfven afscheid nam, kreeg hij van Åkesson worst, een extra pittige. De komende tijd begeeft Åkesson zich op nieuw terrein, namelijk formatiebesprekingen voor een nieuwe Zweedse regering met de SD als gedoogpartner. Wordt hij daar langzaam door het establishment ingekapseld of weet hij de rol van buitenstaander enigszins te behouden? De tijd zal het leren, zegt Mattsson. ‘Maar zijn eisen zullen heel hoog zijn.’||https://www.volkskrant.nl/nieuws-achtergrond/hoe-stemmenmagneet-jimmie-akesson-de-ommekeer-betekende-voor-de-zweden-democraten~bb157b38/
2022-09-15||De Coronation Anthems van Le Concert Spirituel hebben majestueuze pit  ★★★★☆||Het album kon op geen beter moment verschijnen: vlak voor het overlijden van koningin Elizabeth II, en met een nieuwe kroningsceremonie in aantocht, is er een nieuwe opname uitgekomen van de Coronation Anthems van Georg Friedrich Händel. Hervé Niquet nam ze op met Le Concert Spirituel. Alle vier de anthems werden gecomponeerd voor de kroning van George II in oktober 1727. Het eveneens opgenomen Te Deum werd door Händel geschreven om de triomf bij de slag bij Dettingen van diezelfde koning te vieren. Waar op eerdere opnamen de koren puntiger en helderder klinken, wordt het koor bij Niquet omsloten door de zilverige, doordringende violen en gepeperde pauken. Dat is wennen: de inzet van het koor in Zadok the Priest klinkt Engelse koormuziekliefhebbers wellicht te mat in de oren, na de extatisch golvende violen. Toch ontbreekt het nergens aan majestueuze pit. In het afsluitende ‘Alleluja’ van The King Shall Rejoice laat Niquet pauken verrassend donderen in de stilte die normaal valt vóór de slotfrase. In het Te Deum jubelen sierlijke zangers, houtblazers en glanzende trompetten uitgelaten en militair statig tegelijk.||https://www.volkskrant.nl/cultuur-media/de-coronation-anthems-van-le-concert-spirituel-hebben-majestueuze-pit~bb0f3308/
2022-09-15||Wat heeft Ozzy Osbourne nog veel te vertellen en wat is zijn stem nog om te janken zo mooi ★★★★☆||Zijn gezondheid is al vele jaren bijzonder wankel en je houdt bij Ozzy Osbourne dus ook al heel lang je hart vast. Maar verdomd: steeds weer komt hij doodleuk met een nieuw album, alsof er geen vuiltje aan de lucht is. Zijn album Ordinary Man uit 2020 was verheugend leuk en dat is de snelle opvolger Patient Number 9, Osbournes dertiende soloplaat, ook weer. Osbourne staart ook in zijn nieuwe werk de dood recht in het gezicht, overigens bij soms toch behoorlijk opgewekte tracks. ‘Blood on my tongue tastes of eternity’, zingt hij in het scherp rockende Immortal. ‘They bury me down below, but I’ll never die.’ In de ballade God Only Knows is Osbourne minder optimistisch gestemd over de toekomst, en daalt de Engelse metallegende af naar de gitaardiepten van zijn voormalige band Black Sabbath. De tekst is ook duister, want die gaat over Osbournes omgang met de ziekte van Parkinson: ‘My life has become the saddest song’, zingt hij. ‘Does it have to end so badly?’ Osbourne heeft opzienbarend veel te vertellen. En gelukkig worden zijn verhalen gestut door stevig gitaargeweld. In de eerste plaats van zijn oude partner Zakk Wylde, die een track als Parasite door muren laat breken met gierende solo’s. Mooi is ook de kwaadaardige blues in Degredation Rules, met de onmiskenbare Tony Iommi van Black Sabbath. En zelfs Eric Clapton duikt op, in One of Those Days. Soms is de begeleiding een tikje ouderwets, bijvoorbeeld als de ‘oeh’- en ‘aah’-koortjes aanzwellen. Maar veel vaker is Osbourne gewoon aangrijpend goed, en dat uiteraard vooral vanwege zijn stem die zich gewoon nooit uit het veld laat slaan en nog altijd jankend mooi verslag doet van zijn lange tochten langs de afgronden van het leven.||https://www.volkskrant.nl/cultuur-media/wat-heeft-ozzy-osbourne-nog-veel-te-vertellen-en-wat-is-zijn-stem-nog-om-te-janken-zo-mooi~be333eb7/
2022-09-15||De bijzondere ontdekking van Rob en Greet, twee Joodse weeskinderen die de Holocaust overleefden||Links van de hoofdstraat moet het weeshuis hebben gestaan. Op de plek waar nu de hei paars kleurt hebben ze schillensoep gegeten en in krappe stapelbedjes geslapen en gehuild om alles wat ze niet begrepen. Maar voor Greet Troostwijk (79) en Rob Coopman (82) is het voormalige concentratiekamp Bergen-Belsen, 60 kilometer boven Hannover, een plek zonder herinneringen. Ze waren te jong om de beelden op te slaan. Alles wat ze weten, komt van anderen. Aankomende week is het 78 jaar geleden dat ze hier aankwamen, met de allerlaatste trein uit Westerbork. In een groep van vijftig Joodse kinderen, opgepakt op hun onderduikadres, zonder ouders. Op één na overleefden ze allemaal de oorlog, maar dat wisten ze heel lang niet van elkaar. Van al die kinderen hebben Rob en Greet Coopman het meest opmerkelijke verhaal, ze delen een liefdesgeschiedenis waar tot in de Amerikaanse Holocaust-musea belangstelling voor is. Pas na 36 jaar huwelijk ontdekten ze dat ze samen in die laatste trein hebben gezeten. Op deze zomerse vrijdag in september zijn ze terug in Bergen-Belsen, met overlevenden uit alle delen van de wereld, voor een uitgestelde Bevrijdingsbijeenkomst die twee jaar geleden vanwege corona niet doorging. Voor de kinderen van dat laatste Westerbork-transport is het een kleine reünie: negen zijn er gekomen, uit de Verenigde Staten, Canada, Israël en Nederland. Voor sommigen voelt de groep als familie, en roept het kamp waar ze ooit samen verbleven nog altijd emoties op. Maar voor Greet en Rob is de oorlog heel ver weg. Ze lopen over de aangelegde grindpaden, wijzen, kijken, en staan stil bij de massagraven die de Britten er in de eerste dagen na de bevrijding hebben aangelegd; ze zijn heus onder de indruk, maar ze voelen er niet zoveel bij. Op het voormalige kampterrein ontbreekt ook nog eens iedere houvast. Alle barakken zijn vlak na de bevrijding, in april 1945, door de Britse militairen platgebrand, uit vrees voor besmettelijke ziektes. Ze moeten zich zelf een voorstelling maken van hoe het eruit zag. Vrolijk zijn ze, en vitaal: een kwiek en opgeruimd echtpaar dat in de dagen dat we samen optrekken openhartig vertelt over het leven dat achter hen ligt. Maar het allerergste wat ze hebben meegemaakt, zit diep weggestopt, achter een schild dat met nuchterheid en humor overeind wordt gehouden. Soms grappen ze tegen onbekenden dat ze elkaar al bijna 80 jaar kennen. Jee wat leuk, is steevast de reactie, van de kleuterschool? Nee, is dan hun antwoord, uit het concentratiekamp. Ze groeiden op zonder hun ouders die door de nazi’s werden vermoord. Het verdriet daarover laten ze liever niet toe. Beschermt het zwijgen hen tegen een trauma dat te groot is? ‘Als jij dat zo wilt noemen, prima’, zegt Rob. ‘Ik onderdruk niets, ik wil er best over praten, maar ik hou wel de controle. Ik maak het liefst overal grappen over, dat is vermoedelijk mijn overlevingsmechanisme.’ Toch zijn ze naar Bergen-Belsen gekomen, helemaal uit Israël waar ze al bijna 25 jaar wonen. Samen wandelen ze over de uitgestrekte hei, waar de naaldbomen zacht geuren en de stilte bijna beklemmend is. Langs de contouren van het zwembad dat de SS’ers vlak bij het weeshuis voor zichzelf hadden aangelegd. En langs de overblijfselen van de latrines waar duizenden gevangenen hun behoefte moesten doen. Rob staat even stil en schudt het hoofd. ‘We zijn hier ooit geweest, we hebben het op wonderbaarlijke wijze gered. Het is toch goed om dat even tot je te laten doordringen.’ Rob herinnert zich die laatste augustusdag van 1944 waarop de Sicherheitspolizei hem komt oppakken, in het statige huis in Naarden waar hij dan al twee jaar een onbezorgde kindertijd heeft. Zijn ouders zijn in de zomer van 1942 ondergedoken en hebben hem met hulp van het verzet toevertrouwd aan onbekende mensen, in de hoop hun enig kind daarmee een betere overlevingskans te geven. Een Joods jongetje in een christelijk gezin, met vier oudere pleegzussen die dol op hem zijn – lange tijd gaat dat goed. De kleine Robbie komt gewoon op straat, daar zijn zelfs foto’s van. Totdat er een verrader opstaat en de nazi’s de woning aan de Julianalaan binnenvallen. Rob wordt samen met zijn pleegvader naar Amsterdam gebracht, waar ze al snel van elkaar worden gescheiden. Cornelis Viejou blijft achter in het huis van bewaring, Rob gaat op transport naar Westerbork, het doorgangskamp op de Drentse hei. Daar viert hij een paar dagen later zijn vierde verjaardag. Hij komt er terecht in barak 35, een houten gebouwtje aan de rand van het terrein waar tientallen kinderen worden opgevangen die zonder hun ouders zijn opgepakt. Daar ergens moet hij Greetje voor het eerst hebben gezien, een meisje van nog geen 2 jaar oud dat onder het eczeem zit. Van de stress, denkt de kampdokter, ze loopt met kokers om haar armen zodat ze niet kan krabben. Greet verblijft dan al ruim twee maanden in de weeshuisbarak. Ze was nog maar zes maanden oud toen haar ouders haar lieten onderduiken bij het gezin van de gemeentesecretaris van Zaandam. Ze moest er weg omdat gevaar dreigde, waarna ze in IJsselstein terecht kwam. En daar is zij, net als Rob, verraden. In die eerste septemberdagen zijn de geallieerden de landsgrens zo dicht genaderd dat de paniekerige kampleiding besluit om Westerbork snel te ontruimen. Op woensdag 13 september om 12 uur ’s middags vertrekt de allerlaatste trein. Aan boord 279 Joodse gevangenen. Bestemming: Bergen-Belsen. Onder hen alle vijftig kinderen uit het weeshuis. Wie zij precies zijn, is van begin af aan onduidelijk. De identiteit van de weeskinderen is voor de kampleiding immers nauwelijks vast te stellen. Hun namen zijn onbekend of onzeker, geboortedata zijn niet te verifiëren, veel kinderen dragen vermoedelijk de achternaam van hun onderduikouders. Er bestaan bij de nazi’s grote twijfels of de kinderen wel echt van Joodse komaf zijn. ‘Wat er ook gebeurt, nóóit je naam zeggen’, heeft Rob van zijn pleegmoeder te horen gekregen en dat bevel volgt hij op, net als de meeste anderen. De kampadministratie maakt van die Gruppe Unbekannte Kinder een aparte transportlijst, een lijst vol vraagtekens. In de goederenwagon die de kinderen vervoert, liggen matrassen en balen stro. De Joodse verzorgers die met hen mee moeten, regelen eten en drinken voor onderweg. Het wordt een dramatische reis: vanwege dreigende bombardementen doet de trein drie dagen en nachten over een traject van 300 kilometer. Bij aankomst blijkt de allerjongste passagier, een baby van 9 maanden, te zijn overleden. Wat moeten ze zich verloren hebben gevoeld, gescheiden van hun onderduikouders, omringd door vreemden, maar Rob en Greet kunnen zich er niets meer van herinneren. Rob weet alleen nog dat het transport af en toe stopt en dat er dan honden zijn waarmee hij vriendjes wordt. In Bergen-Belsen is de kampcommandant vermoedelijk zo onzeker over de achtergrond van de kinderen dat hij besluit ze een voorkeursbehandeling te geven. Ze worden opgenomen in het weeshuis waar ze onder de hoede komen van een Joods echtpaar. Als na twee maanden een tyfus-epidemie uitbreekt, stuurt de commandant de kinderen door naar Theresienstadt, een Tsjechisch kamp dat bekendstaat om het iets mildere regime. ‘Daarmee heeft hij waarschijnlijk ons leven gered’, zegt Rob nuchter. Die winter komen in Bergen-Belsen 35 duizend gevangenen om het leven, onder wie Margot en Anne Frank. Dankzij Nederlandse vrouwen die zich om de groep weeskinderen bekommeren, overleven ze ook de laatste zeven oorlogsmaanden in Theresienstadt. In de zomer van 1945 keren ze terug naar Nederland, ziek, verzwakt en in de war, onwetend van de grimmige voogdijstrijd die over hen zal losbarsten. ‘Wie kan mij inlichtingen verschaffen over Robbie Viejou? Op de dag van zijn arrestatie gekleed in een donkergrijze overal met aangeknoopte puntcapuchon. Het pakje sloot met een ritssluiting. Grijze kniekousjes, nieuwe lage schoenen.’ Zodra het nieuws over de Duitse capitulatie bekend wordt, zetten Cornelis en Kitty Viejou uit Naarden alles op alles om hun pleegzoon terug te vinden. Ze plaatsen advertenties, doen overal navraag en Kitty trekt wekenlang de ziekenhuizen langs in het zuiden van het land, waar gerepatrieerde Joodse gevangenen binnenkomen. En zo vindt ze Robbie tenslotte, in juni 1945, om half 10 ’s avonds, in een ziekenhuisbed in Sittard, waar hij al een week weigert te praten. Totdat hij haar ziet. Eenmaal terug in Naarden slaapt hij aanvankelijk onrustig. Hij heeft nachtmerries en zit vol verwijten: waarom hebben ze hem alleen weg laten gaan? Maar een psycholoog concludeert al snel dat het kind ‘zover men thans kan beoordelen’ geen schade heeft opgelopen. Hij is dol op het hondje dat zijn pleegouders hem cadeau hebben gedaan. Ook naar Greetje wordt een zoektocht in gang gezet. Haar eerste pleegmoeder, Annie Scholten, schrijft de opsporingscommissie eind mei een ontroerende brief: ‘Ik heb een klein Joodsch meisje verzorgd, genaamd Greet Kaatje Troostwijk. Is ze nog in Westerbork en mag ik haar gaan halen dan zou ik dat ontzettend graag doen, want we hielden allemaal erg veel van haar. Komen haar ouders terug, natuurlijk geef ik dan met liefde hun kind over. Komen ze niet dan zou ik Greetje graag blijven verzorgen als mijn eigen kind. Wilt u mij helpen haar terug te vinden? Ik wil daartoe al het mogelijke doen.’ Dat de ouders van Greet en Rob nooit meer terugkeren, is dan nog niet duidelijk. Pas als bekend wordt dat Maurits Coopman en Anna Smit zijn vermoord in de gaskamer van Sobibor en dat Abraham Troostwijk en Annie Samuel Auschwitz niet hebben overleefd, barst een juridische strijd los over de vraag bij wie de kinderen mogen opgroeien. Het is de Commissie voor Oorlogspleegkinderen (OPK) die over hun toekomst moet beslissen. Net als over het lot van een paar duizend andere Joodse kinderen die, meestal in onderduik, de oorlog hebben overleefd en over wie in die naoorlogse jaren hoogoplopende conflicten ontstaan. In een Haarlems archief worden de OPK-dossiers bewaard van Rob en Greet, mappen vol documenten die het getouwtrek van lang geleden weergeven. Over Rob bestaan stapels rapporten, brieven, bezoekformulieren en getuigenverklaringen. Een tante, de enige van zijn familie die de oorlog heeft overleefd, eist haar neefje op en wil met hem naar de Verenigde Staten, maar ze krijgt Rob niet mee. ‘Het kind is ons lief, wij beschouwen het als ons eigen’, schrijft Cornelis Viejou de commissie bij herhaling. Het pleeggezin uit Naarden heeft hem met gevaar voor eigen leven opgenomen; na zijn arrestatie zat vader Viejou vier maanden vast vanwege ‘Jodenbevoordeling’. Ook pleegmoeder Kitty weet van geen wijken. De commissie ziet in dat de kleuter niet nogmaals kan worden weggehaald van de plek die hij als zijn ouderlijk huis beschouwt. In december 1946 wordt aan Cornelis Viejou de voogdij toegekend. Op zijn achtste ontdekt Robbie Viejou dat er iets niet klopt als hij brieven ontdekt die zijn gericht aan Robert Coopman. Hij gaat ermee naar zijn onderwijzer die hem uitlegt hoe het zit. ‘Ik weet alleen niet waar je echte ouders zijn’, zegt hij. Thuis, waar zijn pleegmoeder de scepter zwaait, gaat het nooit over de oorlog. ‘Voor haar was ik haar zoon en er was geen geschiedenis. Vragen stellen had geen zin, want er kwamen geen antwoorden. Ze hield van alles voor me achter, vermoedelijk uit angst dat ik weg zou gaan.’ Greet is er bij thuiskomst in Nederland slechter aan toe. Ze is ‘in zeer deerniswekkende toestand’ teruggekeerd uit de kampen, zo valt te lezen in haar dossier. Haar twee onderduikmoeders vinden haar terug in een Larens kindertehuis: vermagerd, geestelijk achtergebleven en bij vlagen onhandelbaar. Hoe welkom het meisje bij hen ook is, de Commissie voor Oorlogspleegkinderen wijst de voogdij over Greetje toe aan haar aangetrouwde oom Zadok. Omdat haar vader hem dat in een brief heeft gevraagd, vlak voordat hij werd opgepakt. Een deel van haar familie is het niet eens met dat besluit, twee ooms procederen door tot aan het gerechtshof. Hun nichtje hoort thuis bij bloedverwanten, menen zij, en Zadok is slechts aangetrouwd. Greet zal haar familie door het conflict jaren niet meer zien. Het gezin waarin ze opgroeit is diep door de oorlog beschadigd. Zadok Colthof is als een van de weinige Nederlandse Joden teruggekeerd uit Auschwitz, waar zijn vrouw (de zus van Greetjes vader) is vergast. Hij is hertrouwd met een weduwe, van wie de man is vermoord. Ze hebben nóg een pleegdochter van wie beide ouders zijn omgebracht. Toch heeft Greet er wonderwel een gelukkige jeugd, vertelt ze. Ze wordt verwend, ze krijgt mooie kleren, ze zit op tennis. ‘Ik heb altijd geweten dat ze niet mijn echte ouders waren, maar dat maakte me niet uit. Ik heb nooit gevraagd naar het lot van mijn vader en moeder, ik ben nooit op zoek gegaan naar informatie. Misschien uit lijfsbehoud? Ik weet het niet.’ Als ze in Amsterdam gaat werken, ontmoet ze tijdens een avond in een Joodse sociëteit een jongen bij wie ze zich onmiddellijk vertrouwd voelt, Robert Coopman. Het was beshert, zeggen ze allebei over die eerste ontmoeting, Jiddisch voor: ze waren voorbestemd om elkaar te ontmoeten. In haar kamer ziet Rob een brief liggen met een andere achternaam: niet Troostwijk, waarmee ze zich heeft voorgesteld, maar Colthof. Hij beseft meteen wat er aan de hand is, dat ook zij in een pleeggezin is opgegroeid. Over de oorlog hebben ze het niet. ‘Ik wist vrij snel dat zijn ouders waren vermoord en hij wist dat van mij en daar bleef het bij’, zegt Greet. Ze trouwen in 1965. Ze hebben dan nog geen idee dat ze een geschiedenis delen. Ruim 30 jaar na de oorlog hoort Greet dat haar eigen onderduikvader de vermoedelijke verrader is geweest. Hard bewijs is er niet, veroordeeld is hij nooit, maar in naoorlogse gerechtelijke stukken, die bij het Nationaal Archief worden bewaard, is een merkwaardige verklaring van hem opgenomen. Het moet overvol zijn geweest in zijn lage hoekhuis in IJsselstein, waar naast Greetje maandenlang nog twee andere Joodse kinderen en een gezin ondergedoken zitten. Op 16 juni 1944 valt de Sicherheitspolizei na een tip de woning binnen. De onderduikers worden afgevoerd naar Westerbork, de onderduikouders gaan naar het hoofdkantoor van de SD aan de Utrechtse Maliebaan. Waarna hij, vreemd genoeg, heel snel wordt vrijgelaten en de rest van de oorlog ongemoeid wordt gelaten. Terwijl zijn vrouw een maand later via kamp Vught naar concentratiekamp Ravensbrück wordt gedeporteerd en ternauwernood de oorlog overleeft. Onderduikmoeder Karin Jongerden spoort Greet in 1978 op en vertelt haar dat ze nooit heeft geweten van het verraad. Ze kwam er pas jaren na de bevrijding achter en is toen meteen van haar echtgenoot gescheiden. Rob heeft later van zijn pleegouders gehoord dat het de buurman was die hem had aangegeven: een tip over dat aparte buurjochie in ruil voor een paar gulden aan verradersloon. In die naoorlogse jaren nemen ze het voor kennisgeving aan. Ze zijn bezig met de toekomst, niet met het verleden. Ze krijgen twee dochters, Esther en Mirjam. Rob maakt na zijn studie elektrotechniek carrière bij IBM en zet daarna zijn eigen bedrijf op. Greet werkt als secretaresse. Het gezin woont drie jaar in Londen. Het kost ze allebei moeite om zich te verhouden tot hun pleeggezin, waar claimgedrag en jaloezie opspelen. Rob heeft al op jonge leeftijd het ouderlijk huis in Naarden verlaten, toen hij zijn eigen achternaam wilde aannemen en daarover een conflict ontstond. Hij heeft de verstandhouding weten te herstellen. Greet daarentegen verliest na de dood van haar pleegvader Zadok al het contact met haar veeleisende pleegmoeder wanneer zij de banden aanhaalt met haar familie, die ze jaren niet heeft mogen zien. De tastbare herinneringen aan hun ouders passen in een schoenendoos: een paar foto’s, een enkel sieraad, wat brieven en een vakantiedagboek. En dan zijn er de archieven, met de lijsten en de kaarten - de transportdata in rood potlood-, resumé van hun ondergang. Voor de ouders van Greet moeten hun laatste maanden een wrede combinatie zijn geweest van doodsangst en pril geluk. De oorlogsdocumenten maken duidelijk dat Greet een broertje heeft gehad, geboren in het huis van bewaring in Den Bosch. Daar zijn haar ouders in november 1943 naartoe gebracht nadat ze, op de vlucht naar Zwitserland, vlak voor de Belgische grens zijn gepakt. Zonder een liefdevolle gevangenbewaarster zou het jongetje nooit zijn geregistreerd en had zijn zus nooit van zijn bestaan geweten. Aaltje Stavast doet op 13 november 1944 aangifte bij de burgerlijke stand van de geboorte van Ivor Arnold omdat, zo valt te lezen, de vader is ‘verhinderd’. Een maand later gaat het jonge gezin op transport naar Westerbork, en meteen met de eerstvolgende trein door naar Auschwitz. Moeder en kind worden daar op de dag van aankomst vermoord, vader sterft twee maanden later, ergens in Oost-Europa tijdens een dodenmars. Ook de ouders van Rob hebben na het verraad van hun onderduikplek geen schijn van kans: alle 2.511 Joodse gevangenen die met het transport van dinsdag 18 mei 1943 uit Westerbork in Sobibor aankomen, worden onmiddellijk vergast. Hoe weinig ze ook van hun ouders weten, de spaarzame informatie die ze hebben, maakt duidelijk dat ze een gezamenlijke droom hadden: ze waren zionistisch, alle vier. Als de oorlog niet was uitgebroken, zouden ze naar Israël zijn verhuisd. Het is een droom die vooral Rob niet meer loslaat. Hij verkoopt uiteindelijk zijn bedrijf en besluit om met zijn vrouw het pad te volgen dat hun ouders voor ogen hadden. In 1998 verhuizen ze naar Netanya, een stad aan de Israëlische kust. Voor Rob, opgegroeid in een niet-Joodse omgeving, was die emigratie cruciaal. Hij noemt het nesjama, Hebreeuws voor ziel. ‘Israël is mijn thuisland, dat gevoel is zo sterk. Ik wil iets proberen goed te maken van wat mijn ouders hebben gemist. Dat ben ik aan ze verplicht.’ Op de septemberochtend na zijn bezoek aan Bergen-Belsen vertelt hij dat 43 van zijn familieleden door de nazi’s werden vermoord. ‘In Israël wonen alleen maar overlevenden, daar kan me niets gebeuren, ik voel me er veilig. Als ik op straat de militairen zie lopen, de jonge vrouwen die hun dienstplicht vervullen om ons, om mij te beschermen, dan emotioneert me dat meer dan wat ik heb gezien in het kamp.’ Het allerlaatste transport uit Westerbork had zomaar in de vergetelheid kunnen raken. In de oorlogsarchieven lag decennialang een foutieve transportlijst van de onbekende kinderen, met bestemming Auschwitz. Daar had geen enkel kind kunnen overleven. Totdat de juiste lijst opduikt in een naslagwerk, de eerste kinderen hun naam ontdekken, de Joodse verzorgers uit die tijd hun informatie delen, en 50 jaar na de oorlog langzaam de vraagtekens op de lijst verdwijnen. Journalist Daphne Meijer, die werkt aan een boek en een documentaire, verzamelt vijftien namen. Haar speurwerk wordt na een paar jaar voortgezet door een van de kinderen op de lijst, Hans van den Broeke, die vastbesloten is om al zijn lotgenoten te traceren. Zo krijgen de onbekende kinderen één voor één een naam en een gezicht. Bij Gretchen Le Noble, nummer 26 op de lijst, leidt het spoor naar Israël. Le Noble blijkt de achternaam van de onderduikouders van het meisje, Gretchen de Duitse uitspraak van haar oer-Hollandse voornaam. Greet onthaalt die boodschap met de nuchterheid die haar kenmerkt. De lijst waar ze op staat, kent ze dan al jaren. Haar tweede onderduikmoeder heeft die ontdekt in een oorlogsbundel en haar erop gewezen. Ze heeft er nooit wat mee gedaan, wat moest ze ermee? Met de reconstructie van haar verleden is ze nooit zo bezig geweest, zegt ze. De puzzel wordt gaandeweg complexer, van sommige kinderen zijn de gegevens wel erg summier. Greet herinnert zich nog precies wat ze daar tegen haar man over zei: ‘Er staat een jongen bij die Robert heet, zonder geboortedatum en achternaam, die vind je toch nooit?’ Maar dan meldt zich op de boekpresentatie van Daphne Meijer een dame op leeftijd. Ze had gehoopt op de bijeenkomst dat eigenwijze jongetje te treffen voor wie ze in het kamp heeft gezorgd en die ze per trein uit Theresienstadt mee terug heeft genomen. Robbie heette hij, nummer 47 op de lijst. Hij vertrouwde haar kennelijk zo dat hij haar toch zijn achternaam verklapte, maar die weet ze alleen nog maar fonetisch. Hans van den Broeke vindt na lang zoeken een advertentie van de pleegouders van het jongetje en traceert een pleegzus. En dan gaat op een vrijdagochtend in de zomer van 2001 in Netanya de telefoon. Greet: ‘Ik kwam thuis van boodschappen doen en Rob was van streek. Ik kan het niet geloven, zei hij, ik ben ook zo’n onbekend kind.’ Toch ontroering? Eindelijk het antwoord op de vragen die hij als kind nooit beantwoord kreeg? Rob maakt er verder weinig woorden aan vuil. Onverstoorbaar: ‘Dat was best even emotioneel ja, dat je al 36 jaar getrouwd bent zonder te weten dat je een geschiedenis deelt.’ Daar hangt hun transportlijst, in de vitrine van het museum in Bergen-Belsen: twee vergeelde pagina’s met namen en vraagtekens. Vingers wijzen, vragen klinken: ‘Waar sta jij?’ Bijna alle onbekende kinderen zijn uiteindelijk gevonden, niet allemaal hebben ze behoefte aan contact. De helft van de groep is inmiddels overleden maar nog altijd is er een jaarlijkse reünie, op 13 september, de dag dat de trein vertrok. Greet is een paar keer geweest, Rob nog nooit. Wel hebben ze samen met de anderen in Israël bomen geplant, als symbool van nieuw leven. Velen zijn altijd blijven zoeken, naar hun geschiedenis, naar wie ze zijn. Het gat dat is geslagen in haar vroege jeugd, is nooit hersteld, vertelt een van de onbekende kinderen, die in de hal van het museum de maquette bekijkt van het vroegere kamp. Rob en Greet zijn doorgelopen. Vooruit kijken, niet achterom, dat is hun devies. Het blijft bijzonder dat ze een verleden delen, zeggen ze, maar ze hebben met de anderen weinig gemeen, behalve dan dat ze lang geleden in dezelfde trein hebben gezeten. Hun kinderen kennen hun levensverhaal, maar ze hebben het er onderling nooit veel over gehad. Pas toen de kleinkinderen vragen begonnen te stellen, heeft Rob zijn memoires op schrift gezet. Negen jaar geleden heeft hij voor zijn pleegouders een Yad Vashem-onderscheiding aangevraagd, de hoogste onderscheiding van de staat Israël voor niet-Joden die Joden tijdens de oorlog hebben geholpen. ‘Die mensen hebben een risico genomen waarvan wij niet weten of we dat zouden hebben aangedurfd. Ze wisten wat er zou gebeuren als ze werden verraden.’ In april 2014 worden Cornelis Viejou en Kitty Schrewelius postuum benoemd tot Rechtvaardigen onder de Volkeren. In Amsterdam, waar de ceremonie plaatsvindt, haalt Rob zijn hele gezin op het podium. Om te laten zien wat de moed van twee onbekende mensen voor een ander kan betekenen. Bergen-Belsen is, in de nuchtere bewoordingen van Rob, ‘redelijk hanteerbaar’. Geen herinneringen betekent voor hen geen emoties en dat is hun redding geweest, vermoedt Greet: ‘We zijn bevoorrecht dat we de kampen niet bewust hebben meegemaakt, dat we nooit door vreselijke beelden zijn achtervolgd. Dat heeft ons een trauma bespaard.’ Er is een gedachte die ze weerloos maakt, de gedachte aan wat hun ouders moeten hebben doorstaan. Greet heeft in het voormalige huis van bewaring in Den Bosch de cel bezocht waar haar moeder ooit van een zoon beviel. Daar kwamen toch haar tranen. Voor de poort van het oude cellencomplex ligt nu een struikelsteen, een monumentje ter nagedachtenis aan een jongetje dat nog geen elf weken oud mocht worden. Sobibor en Auschwitz hebben ze nooit bezocht, de plek waar hun ouders zijn vermoord, is te traumatisch. ‘Als ik laat binnenkomen wat er met ze moet zijn gebeurd, dan is dat gekmakend’, zegt Greet. Ook Westerbork mijden ze. ‘Een bezoek draagt niet bij aan mijn welzijn’, zegt Rob, zakelijk. Eén keer brak hij, een paar jaar geleden, toen hij samen met Greet een bezoek bracht aan Yad Vashem, het Holocaust herinneringscentrum in Jeruzalem. Bij het monument voor de 1,8 miljoen omgebrachte Joodse kinderen, leek de tijd zich te verdichten. Al die foto’s, al die namen en leeftijden die hij hoorde opnoemen terwijl op het plafond een onmetelijke sterrenhemel werd verbeeld: het bracht diep weggestopte emoties naar boven. ‘Daar was ik erg door van slag’, zegt Greet. ‘Rob huilt nooit.’ Zoveel kinderen werden vermoord, terwijl zij bleven leven. Omdat hun ouders besloten om hun liefste bezit weg te geven, in de hoop hun kind te redden. Als er iets is wat hen emotioneert dan is het dat: zij leven nog dankzij een onvoorstelbare beslissing van hun ouders en dat geeft ze de kans, zeggen ze, nee, de verplichting, om het leven te leven in hun naam.||https://www.volkskrant.nl/mensen/de-bijzondere-ontdekking-van-rob-en-greet-twee-joodse-weeskinderen-die-de-holocaust-overleefden~b5940812/
2022-09-15||Coffee and Cake is een van de allermooiste albums van Hallo Venray ★★★★☆||Al zo’n jaar of dertig is Hallo Venray een van de beste rockbands van Nederland, al lijkt dat aan het grote publiek voorbij te gaan. Hopelijk brengt Coffee and Cake, het nieuwe album van dit trio, daar verandering in, want het is een van hun allermooiste geworden. Zanger en gitarist Henk Koorn zingt net wat ingetogener en beheerster dan we van hem gewend zijn, wat een bijzonder fraai contrast oplevert met zijn bijtende gitaarnoten in een wonderschoon, meeneuriebaar liedje als World As It Is. En waar zou Hallo Venray zijn zonder de rijke drumsound van Henk Jonkers en de soepele baspartijen van Peter Konings. Heerlijk die roffeldrums in het verstild gezongen At Night. Steeds duidelijker lijkt Koorn Neil Young als belangrijkste invloed te hebben ingeruild voor Lou Reed. De rust en melancholie die veel nummers hier kenmerken, geven het album een spannende lading, door Koorn vaak geaccentueerd met vurige gitaarsoli. Prachtplaat.||https://www.volkskrant.nl/cultuur-media/coffee-and-cake-is-een-van-de-allermooiste-albums-van-hallo-venray~b2661b79/
2022-09-15||Van Lienden: geheime opnames te weinig gebruikt bij onderzoek mondkapjesdeal||Door de transcripten te negeren, hebben de Deloitte-onderzoekers volgens Van Lienden en zijn compagnon Bernd Damme belangrijke informatie gemist. Ze uiten die kritiek in een 46 pagina’s lange reactie op het rapport over de totstandkoming van de mondkapjesdeal. Dat rapport wordt waarschijnlijk vrijdag geopenbaard, maar de reactie van Van Lienden en Damme werd per ongeluk al online gepubliceerd. Het document is inmiddels weer offline gehaald. Van Lienden en Damme, die al inzage hebben gehad in het rapport, schrijven dat Deloitte te veel is uitgegaan van ‘een papieren werkelijkheid, die veel verklaart, maar niet alles opheldert’. Ze schrijven: ‘Ons inziens is te weinig gebruikgemaakt van opnames van diverse gesprekken met VWS (het ministerie van Volksgezondheid, red.) tussen 12 en 17 april 2020, ondanks het delen van een groot aantal quotes met context uit deze opnames.’ Uit het rapport moet blijken waarom Deloitte de opnames van de gesprekken met kopstukken van het ministerie heeft genegeerd. Van Lienden weigert een toelichting te geven. Uit onderzoek van de Volkskrant blijkt dat Van Lienden en zijn compagnons tal van gesprekken hebben opgenomen en getranscribeerd. Zo zegt Van Lienden in een transcript dat in handen is van de Volkskrant dat er altijd ‘een voicerecorder meeloopt’ bij zijn overleggen over de mondkapjesdeal. ‘Heb alle gesprekken met alle mensen met wie we hebben gesproken gewoon aangetekend liggen.’ In een ander opgenomen gesprek krijgt Van Lienden de vraag van Bernd Damme of hij een belangrijk overleg met toenmalig minister Martin van Rijn (Medische Zorg) gaat opnemen. Van Liendens antwoord: ‘Tuurlijk.’ Van Liendens gesprekspartners worden niet ingelicht over het meelopen van een voicerecorder. In het transcript van één geluidsopname vraagt de persoon waarmee hij belt: ‘Ben je dit gesprek aan het opnemen?’ Van Lienden: ‘Nee, absoluut niet, daar kan je van op aan.’ In een reactie aan de Volkskrant ontkent Van Lienden overigens dat hij opnames heeft gemaakt ‘in die periode’. Hoe hij dan wel transcripten kon aanleveren aan Deloitte, legt hij niet uit. De Volkskrant onthulde woensdag dat er ook opnames bestaan van een intern overleg bij Hulptroepen Alliantie. Tijdens die bespreking verkondigde Van Lienden onder andere dat hij ‘gillend rijk’ wil worden van een deal met de overheid. In zijn voortijdig gepubliceerde reactie op het Deloitte-rapport zegt de mediapersoonlijkheid de opnames van die bijeenkomst ‘minder van belang’ zijn dan andere opnames die niet in het rapport staan. Hoewel Deloitte de opnames van het overleg met VWS heeft genegeerd, is de verwachting dat een deel van de transcripten alsnog opduikt. Van Lienden heeft intern al aangekondigd dat er een groot journalistiek artikel aankomt. Daarin zouden enkele zaken die Deloitte niet heeft opgelost, alsnog duidelijk worden. Van Lienden beweert onder andere dat topambtenaar Bas van den Dungen hem heeft aangemoedigd voor eigen gewin te gaan in de deal met overheid. De secretaris-generaal van Financiën ontkent dat met klem, maar Van Lienden schermt met letterlijke quotes van de topambtenaar. Van den Dungen zegt dat Van Lienden hem nooit heeft gemeld dat gesprekken zijn opgenomen. In de kortstondig geopenbaarde reactie op het Deloitte-rapport van Van Lienden en Damme benadrukken ze verder dat de compagnons niets fout hebben gedaan en dat de overheid wist dat ze winst zouden maken. In hun ogen toont Deloitte dat ook aan. De reactie geeft geen uitsluitsel over de vraag of het ministerie van Volksgezondheid ervan op de hoogte was dat alle winsten rechtstreeks naar de rekeningen zouden vloeien van Van Lienden, Damme en Van Gestel. Die vraag is belangrijk, omdat de overheid in dit geval mogelijk heeft bijgedragen aan het benadelen van de charitatieve stichting Hulptroepen Alliantie. De rechtbank van Amsterdam oordeelde eerder al dat Van Lienden en Damme in strijd hebben gehandeld met hun non-profit-instellingen door een eigen bv op te zetten en daar grote orders onder te brengen. Van Lienden en Damme zijn daarom ontslagen en hebben een bestuursverbod van vijf jaar gekregen. Het Deloitte-onderzoek moet verder aantonen wie binnen het ministerie van Volksgezondheid de deal met Van Lienden heeft doorgedrukt, hoewel inkooporganisatie LCH en meerdere ambtenaren fel tegen waren.||https://www.volkskrant.nl/nieuws-achtergrond/van-lienden-geheime-opnames-te-weinig-gebruikt-bij-onderzoek-mondkapjesdeal~b56755bd/
2022-09-15||Autofiction is de beste plaat van Suede sinds Coming Up uit 1996 ★★★★☆||Vanaf de piepende vervormde gitaar aan het begin lijkt de Engelse rockband Suede uit te willen roepen: dit is onze terugkeer naar de basis. In interviews noemt zanger Brett Anderson Autofiction zelfs hun punkalbum. Dat is wat overdreven, maar de band zet de vaart er flink in en als je door de elf nieuwe liedjes heen bent, kun je niet anders dan vaststellen dat dit hun beste, meest coherente en opzwepende plaat is sinds Coming Up uit 1996. Suede debuteerde 30 jaar geleden, heeft zich sindsdien een paar keer opnieuw uitgevonden, maar klonk zelden een heel album zo overtuigend rauw en getergd als op Autofiction. De gitaren galmen als die van The Cure in de vroege jaren tachtig, terwijl in een nummer als That Boy on the Stage ook invloeden van The Fall uit die tijd handig worden toegeëigend. Anderson zingt minder gewild mooi dan op recentere platen en zijn teksten volgen de openhartige lijn van zijn twee autobiografische boeken. Knap werk.||https://www.volkskrant.nl/cultuur-media/autofiction-is-de-beste-plaat-van-suede-sinds-coming-up-uit-1996~b442e0ba/
2022-09-15||Einde coronapandemie is in zicht, durft WHO voor het eerst hardop te zeggen||Ghebreyesus sloeg met deze woorden voor het eerst in tweeënhalf jaar een opmerkelijk nieuwe toon aan: corona begint zowaar een normale, beheersbare ziekte te worden. Wél een ziekte die permanent onderhoud behoeft, voegt de topman daar in een adem aan toe: alleen al dit jaar zijn er tot nu toe wereldwijd al 1 miljoen mensen overleden aan corona. Toch is het wekelijks aantal sterfgevallen, met zo’n tienduizend per week, voor het eerst teruggezakt tot onder het niveau van maart 2020, toen de lockdowns begonnen. ‘We kunnen de eindstreep zien. We liggen voor’, aldus Ghebreyesus. ‘Maar het is nu de slechtste tijd om te stoppen met hardlopen. Een marathonloper houdt niet op als de eindstreep in zicht komt. Ze rent harder, met alle energie die ze nog in zich heeft.’ Weg gaat corona niet meer, benadrukt de WHO. In zes adviezen raadt de organisatie aan hoe landen moeten omgaan met het virus: streef ernaar om alle risicogroepen volledig te vaccineren, blijf testen en het virus volgen, wees voorbereid op nieuwe oplevingen, leg eventuele maatregelen goed uit. De WHO-opmerkingen komen net op het moment dat de besmettingen in veel westerse landen voor het eerst weer beginnen op te lopen. ‘Ik denk dat het heel goed samengaat. Er zullen nog meer golven komen, maar we hebben de middelen om die te beheersen, zoals vaccins en antivirale middelen’, reageert epidemioloog Alma Tostmann (Radboud UMC) desgevraagd. ‘Vaccinatie van onder meer risicogroepen is nog steeds heel belangrijk om de druk op de zorg beheersbaar te houden, want er zullen mensen met corona in het ziekenhuis blijven komen. Maar het overweldigende van 2020 is wel voorbij.’ Alle reden om de vlucht naar voren te nemen, vindt ook Tostmann. Ze signaleert dat met het afzwakken van de pandemie corona ook van de politieke agenda’s lijkt te zijn verdwenen. ‘Misschien is de endemische fase wel in zicht, maar ook bij ‘endemisch’ moet je iets doen’, waarschuwt ze. ‘Ook endemische ziekten kunnen veel zieken en doden veroorzaken. Hoeveel, hangt voor een groot deel af van onze inspanningen: denk aan influenza, of elders in de wereld malaria, tuberculose enzovoort.’ Opvallend is ook het relatief rustige vaarwater waarin de evolutie van het virus lijkt te zijn beland. De eerste anderhalf jaar volgden de nieuwe virusvarianten elkaar nog in hoog tempo op. Inmiddels zijn variaties van de hoog besmettelijke, maar iets minder ziekmakende omikronvariant al driekwart jaar dominant. De laatste subvarianten van omikron – met de technische aanduidingen BA.2.75 en BA.4.2 – breken bovendien maar heel langzaam door. ‘We belanden in details die je bij influenza als burger ook niet meer hoort’, signaleert Tostmann. Influenza komt immers ook elk jaar in een iets gewijzigde vorm, en toch noemen we het allemaal ‘griep’, wil Tostmann maar zeggen. Uiteraard past daarbij een armslag, vindt hoogleraar virologie Marion Koopmans. ‘Ik zou niet durven garanderen dat het zo blijft’, zegt ze, over de dominantie van omikron. Toch beaamt ook Koopmans dat de pandemie in rustiger vaarwater zit. ‘Dat is waar we al langer zitten. Tedros geeft aan wat er nodig is, het is niet zo dat we niets meer hoeven te doen.’ Zo wijst Koopmans op de zorgen die Ghebreyesus uitspreekt over desinformatie. ‘Tedros zegt: herwin het vertrouwen, en vecht tegen de ‘infodemie’ van desinformatie. Dat is nog wel een dingetje in Nederland, waar wantrouwen en antivaxretoriek inmiddels politiek zit ingebed’, vindt ze. Vooral Forum voor Democratie draagt vurig uit dat er zoiets zou zijn als massale sterfte aan vaccins – wat in tegenspraak is met de academische onderzoeken. ‘Mooi’, vindt Koopmans de analogie met de marathonloper van Ghebreyesus. ‘Ook dat hij ‘she’ zegt’, voegt ze toe. ‘Slimme communicatieadviseur.’||https://www.volkskrant.nl/nieuws-achtergrond/einde-coronapandemie-is-in-zicht-durft-who-voor-het-eerst-hardop-te-zeggen~ba596e21/
2022-09-15||Xi Jinping en Poetin schudden elkaar vandaag de hand: samen optrekken tegen het Westen||In Oezbekistan staan de komende dagen een tiental staatshoofden opgelijnd voor een regionale veiligheidstop: allemaal zijn ze happig op een onderonsje met de Chinese president Xi Jinping. In het Westen gaat alle aandacht tijdens Xi’s eerste buitenlandse bezoek sinds het uitbreken van de pandemie uit naar dat ene moment dat Xi de Russische president Vladimir Poetin spreekt. Met hun laatste ontmoeting in februari schreven de heren immers geschiedenis door een verstrekkend partnerschap te sluiten. Enkele weken later viel Poetin Oekraïne binnen. Mede onder invloed van die oorlog is een stevig autoritair machtsblok in het Verre Oosten opgetrokken. Het is in zowel Poetins als Xi’s belang hun eensgezindheid te etaleren als een robuust succes. Vandaar dat Xi, die al bijna duizend dagen zijn buitenlandbeleid per telefoon- of videoverbinding voert, voor zijn Russische ‘partner zonder limieten’ in een vliegtuig stapt. Xi blaakt van het zelfvertrouwen. Aan de vooravond van het Partijcongres, waar hij een ongebruikelijke derde termijn probeert te krijgen, vindt hij het niet nodig thuis te blijven om politieke deals te sluiten of gekonkel binnen de Communistische Partij te verijdelen. Blijkbaar maakt Xi zich geen zorgen over zijn machtspositie, want na een staatsbezoek aan Kazachstan gaat hij naar Oezbekistan voor een vergadering met de Shanghai Cooperation Organisation (SCO). Dat is een door China opgericht veiligheidsberaad van Centraal-Aziatische landen en Rusland, waar onder meer Pakistan, India en Iran ook aanschuiven. Xi ziet zichzelf als de man die opstaat tegen het liberaal-democratische Westen, de Verenigde Staten voorop. Dat imago wordt versterkt door Poetin, die het Westen met een oorlog het vuur aan de schenen legt. Poetin voegt zich bovendien netjes naar Xi’s stokpaardje over Azië, dat onder leiding van China aan de beurt is de wereld te leiden. Met die Russische draai naar Azië lijkt het alsof Xi zijn gedroomde herordening van de wereldorde al voor elkaar heeft. Poetin maakte zich recent verdienstelijk door Xi’s Taiwan-beleid te steunen. De Russische en Chinese ministers van buitenlandse zaken liepen zelfs demonstratief samen de zaal uit toen een regionale vergadering van Aziatische landen het Chinees militaire machtsvertoon rond Taiwan tijdens hoogoplopende spanningen met de VS bekritiseerde. Dat belooft wat voor de komende maanden, als Xi en Poetin elkaar bij internationale bijeenkomsten zoals de G-20 telkens treffen. Er zijn vage voortekenen dat China uit is op intensievere samenwerking met Rusland. Tijdens het voorwerk voor de top door Xi’s derde man Li Zhanshu uitte Li volgens de Russische lezing ‘begrip’ voor Russische ‘maatregelen om kernbelangen te beschermen’ en bood hij Chinese ‘hulp’ daarbij aan. Als Li dat echt heeft gezegd – de Chinese staatsmedia zwijgen erover – is dat de krachtigste Chinese steun voor Poetins oorlog in Oekraïne tot dusver. Beijing steunt Rusland stilzwijgend, maar houdt zich aan de internationale sancties tegen Rusland, omdat China al genoeg te stellen heeft met Amerikaanse sancties tegen de hightechindustrie en staatsbedrijven. Nog meer strafmaatregelen in de vorm van secundaire sancties veroorzaken extra onrust in de handelsrelaties met Europa en de VS, en dat is slecht voor de kwakkelende Chinese economie. De sterk toegenomen Chinees-Russische handel is dit jaar goed voor 146,8 miljard dollar, maar dat is een schijntje vergeleken met wat er tussen China en de VS en Europa omgaat. Net zoals Indonesië en India koopt China gretig Russische olie en gas. Sinds kort worden die gasleveranties in Chinese renminbi of Russische roebels afgerekend in plaats van dollars. Dat is handig met het oog op weer een nieuwe gaspijplijn, die via Mongolië vijftig miljard kubieke meter gas per jaar naar China gaat pompen. De Kracht van Siberië 2 is goed voor eenderde van het gas dat Rusland in normale tijden in Europa zou afzetten. Meer samenwerking op energiegebied is een schot voor open doel, maar toenadering op militair gebied is ook niet uitgesloten. Moskou en Beijing zijn geen formele bondgenoten – Poetin zou dat wel willen, Xi niet – maar hun legers groeien naar elkaar toe, bijvoorbeeld met militaire oefeningen. De rolverdeling was altijd dat China wapens kocht en leerde van de superieure Russische krijgsmacht, maar die verhouding verandert langzaam. China heeft een inhaalslag gemaakt met hypermodern wapenarsenaal, terwijl Moskou door zijn wapens heen raakt. Volgens nieuwswebsite Politico stroopt Rusland de wereld af naar onderdelen voor wapensystemen, vooral halfgeleiders voor hypersonische raketten. China zou de gewenste Amerikaanse, Japanse en Europese chips kunnen inslaan, om die aan Moskou door te verkopen. Dat kan stiekem, want niemand kan controleren of ergens aan de 4.300 kilometer lange grens tussen Rusland en China een container microchips passeert. Rusland openlijk helpen is ook een mogelijkheid, zeker nu de VS net een nieuw exportverbod van chips aan China hebben ingevoerd en plannen hebben voor meer anti-Chinese handelsbeperkingen. Dan is er geen beter gezelschap dan Poetin om het thuisfront en de rest van de wereld te laten zien dat Xi lak heeft aan de VS.||https://www.volkskrant.nl/nieuws-achtergrond/xi-jinping-en-poetin-schudden-elkaar-vandaag-de-hand-samen-optrekken-tegen-het-westen~b9088f882/
2022-09-15||Op Natural Brown Prom Queen van Sudan Archives val je van de andere verbazing in de andere ★★★★☆||De onder de wat onhandige artiestennaam Sudan Archives werkende Amerikaanse Brittney Parks maakt op haar tweede volwaardige album Natural Brown Prom Queen artistiek een enorme sprong. De van Ohio naar Los Angeles verkaste rapper, producer, componist en violist klinkt niet alleen veel zelfverzekerder, ze tapt ook uit nog meer vaatjes met stijlen. De achttien tracks vormen een collage aan bruisende muzikale ideetjes die van kleur en tempo verschieten voor ze goed en wel zijn uitgewerkt. Dat maakt het luisteren en absorberen van Natural Brown Prom Queen een vermoeiende aangelegenheid, maar zoals ze zelf in het titelnummer nadrukkelijk bij herhaling zingt: ‘I’m not average’, en gemiddeld klinkt ze meer dan vijftig minuten ook geen moment. Van funk naar hiphop via afrobeat, folk en disco: je kunt het zo gek niet bedenken of Sudan Archives raakt het aan, verwerkt het en maakt de stijl zich eigen, om het dan weer razendsnel los te laten en in te wisselen voor iets nieuws. Ja, ben je geneigd te knikken als ze vaststelt dat wanneer ze licht van kleur was, alle Grammy’s zou winnen en ‘make the boys happy’. Maar wie weet wat er allemaal nog op haar pad komt. Prachtig alleen al zoals ze haar viool af en toe naar voren mixt of dubbelt tot een heus strijkersensemble. En is er ooit zo’n overtuigende mix gemaakt van Ierse folk met rap zoals ze dat doet in TDLY (Homegrown Land)? Je valt van de ene in de andere verbazing door de muzikale vondsten die Parks hier bijna argeloos presenteert, en dan zijn er ook nog haar bijtende, afrocentrische teksten waar je bij iedere beluistering meer van meekrijgt. Natural Brown Prom Queen klinkt het best als je de 53 minuten integraal tot je neemt. Losgeknipt werken de achttien nummers wat minder, maar het is echt een feest om Sudan Archives zo vlot van stijl, tempo en sfeer te horen wisselen.||https://www.volkskrant.nl/cultuur-media/op-natural-brown-prom-queen-van-sudan-archives-val-je-van-de-andere-verbazing-in-de-andere~b9364ed2/
2022-09-15||Marijke van Warmerdam filmde een Romeinse wenteltrap: alsof je op weg bent naar nergens ||In een oud landhuis in Bunnik is Rome te vinden. Alsof de mooie stad in scherven versplinterd uiteen is gevallen. Marijke van Warmerdam is de maker van die scherven: zestien films. Het zijn soms schijnbaar achteloze observaties van kleine dingen die ontzagwekkend mooi zijn, zoals we kennen van Van Warmerdam. Zoals ze eerder een vinger filmde die langs een luxaflex strijkt, of een bruistablet dat oplost in een glas water. Zelf noemde ze haar werken eens ‘zelfgemaakte gevonden voorwerpen’. Het verschil is natuurlijk dat dit Rome is, een stad zo mooi dat het pijn doet aan mijn ogen. Er hoeft niet veel te gebeuren: een meeuw vliegt weg, iemand rent voorbij, een bal drijft op het water. Rome is ook een bijzonder filmische stad, daar heeft Van Warmerdam met cameraman Sander Snoep gebruik van gemaakt. Ik zie korte en lange shots vanuit een drone, vanaf een snelle scooter, uit een bus of een auto. En soms is helemaal niet te begrijpen vanaf waar er wordt gefilmd: boven op een waterval? Landhuis Oud-Amelisweerd is beroemd om zijn historische behang. Op de eerste verdieping, waar Van Warmerdam exposeert, is dat behang weggehaald en de muren zijn nu ingezwachteld met doorzichtig linnen. Dat kleurt heel mooi bij de oudste delen van Rome: de fonteinen, de aquaducten, de standbeelden. Maar in zulke kamers mag je natuurlijk niet in de muur boren. Vandaar dat de films van Van Warmerdam nu zijn te zien op ledschermen die op slimme plekken in de kamers staan of leunen. In de ‘kleine blauwe kamer’ verloor ik mezelf in de film Millepiedi (Miljoenpoot, 2021). Te zien is een wenteltrap, die draaiend is gefilmd. Het effect is compleet desoriënterend, alsof de beroemde stad me heeft opgeslokt en ik nu in haar maag of darmen ronddraai. Ik denk aan de reeks van Fibonacci en aan een slakkenhuis. In de tekst bij de film lees ik dat dit een trap in Villa Medici is. Ik kom er ook achter dat een wenteltrap in het Italiaans een ‘slakkentrap’ heet: ‘scalinata a chiocciola’. Wat deze film nog vreemder maakt is de manier waarop die is gepresenteerd. Het ledscherm ligt op de grond, maar we kijken omhoog in de film. Dat was natuurlijk nooit gebeurd als dit werk aan de muur had gehangen, het is veel beter zo. Onder is boven, en hoewel we langs de trappen draaien, komen we helemaal nergens. Het is alsof ik in een trappenhuis van Escher terecht ben gekomen. Oneindig veel treden naar nergens.||https://www.volkskrant.nl/cultuur-media/marijke-van-warmerdam-filmde-een-romeinse-wenteltrap-alsof-je-op-weg-bent-naar-nergens~b147cb52/
2022-09-15||Verdwijnend kamermuziekfestival Orlando hoopt op een doorstart||In een telefonische toelichting houdt voorzitter Ad ’s-Gravesande de mogelijkheid van een doorstart echter open. ‘We hopen dat er elders in Nederland belangstelling is voor het Orlando Festival, al dan niet volgens dezelfde formule.’ Dit voorjaar viel het festival in een Limburgse subsidieronde buiten de boot. Cultuurtank Limburg, een adviesorgaan voor de provincie, vond de activiteiten weliswaar subsidiabel, maar had te weinig budget om alle positieve aanvragen te honoreren. Het Orlando Festival viel ‘onder de zaaglijn’. Met een bijdrage van ruim 100 duizend euro per jaar vormt de provincie veruit de grootste subsidiënt. Het Orlando Festival werd in 1982 opgericht door Stefan Metz, cellist van het Orlando Kwartet. Sinds 2014 voert Henk Guittart, voormalig altviolist van het Schönberg Kwartet, de artistieke leiding. Onder hem schonk het festival veel aandacht aan vergeten of veronachtzaamde componisten, vaak van Nederlandse herkomst. Zo was er in 2019 een retrospectief rond Hans Kox (1930-2019). Ook kwam er een coachingsprogramma voor jonge internationale professionals, met aandacht voor podiumpresentatie en de psychologische aspecten van het vak. Al eerder, in 2020, dreigde het festival provinciegeld mis te lopen. Cultuurtank Limburg gaf toen een negatief advies. Het Orlando Festival zou meer aan publiekswerving moeten doen en de bedrijfsvoering boezemde weinig vertrouwen in. Na een contraexpertise door het adviesbureau Berenschot stemde Provinciale Staten alsnog voor een projectsubsidie van twee jaar. Voorzitter ’s-Gravesande: ‘De beoordeling van Cultuurtank volgt een wonderlijk puntensysteem. Je kunt voor onderwerpen als bedrijfsvoering, marketing en communicatie meer punten krijgen dan voor je artistieke rol en waarde.’ Het Orlando Festival heeft over een eventuele doorstart al contact gelegd met Akoesticum, een trainingscentrum voor muziek, dans en theater in Ede. ’s-Gravesande: ‘Vanwege de masterclasses hebben we ook hotelfaciliteiten nodig, voorheen gebruikten we daarvoor het voormalige klooster Rolduc in Kerkrade. Er zijn maar weinig plekken in Nederland die zich voor zoiets lenen. Ik voorzie dan ook een langdurig proces. Met de provinciale verkiezingen in aantocht, maart volgend jaar, worden nieuwe initiatieven niet zomaar omarmd. En met al die crises staan gemeentelijke cultuurbudgetten onder druk.’||https://www.volkskrant.nl/cultuur-media/verdwijnend-kamermuziekfestival-orlando-hoopt-op-een-doorstart~b1ca730c/
2022-09-15||Humboldt Forum in Berlijn tekent voor ‘grootste teruggave van roofkunst in de geschiedenis’||Bij de ingang van de nog gesloten oostvleugel van het Berlijnse Humboldt Forum draait Hermann Parzinger (63) zijn vingertoppen rond elkaar. Transculturele samenwerking. Voortdurende uitwisseling van onderzoekers. Een nieuwe infrastructuur. Teruggave van roofkunst, zegt Parzinger, is niet het begin van het einde voor westerse musea. Het is het begin van iets nieuws. ‘Mijn droom is een internationale, voortdurende en echt wederzijdse samenwerking met musea in Afrikaanse landen.’ De ambitie is niet nieuw, maar Parzinger (63) is geen commentator aan de zijlijn; hier spreekt een man die erover gaat. Parzinger leidt de Stichting Pruisisch Cultuurbezit, de Duitse overheidsorganisatie die alle negentien staatsmusea in Berlijn beheert, inclusief zo’n beetje het hele Museumeiland in Berlijn. Samen met twee collega’s was hij initiatiefnemer van het kunststukje dat Duitsland komend weekend viert: de teruggave aan Nigeria van 514 objecten uit de roemruchte collectie bronzen beelden uit Benin, volgens Parzinger de grootste teruggave van roofkunst ooit. De naam is verwarrend: de ‘Benin-bronzen’ komen uit het historische Koninkrijk Benin, dat ligt op het grondgebied van het huidige Nigeria – niet dat van buurland Benin. Duizenden beelden werden in 1897 geroofd door Britse militairen die wraak kwamen nemen voor een aanval op hun landgenoten en daarbij het Koninkrijk Benin in de as legden. In de jaren erop verkochten de Britten een groot deel van de door hen gestolen kunst, waardoor de beelden nu verspreid zijn over musea van Nederland tot Rusland. Sinds 2010 zijn er multilaterale gesprekken gaande over teruggave, maar Duitsland heeft nu besloten zelf het voortouw te nemen. Zowel de Duitsers als de Nigerianen hopen op navolging in andere Europese landen. De eigendomsoverdracht van de kunstschatten vormt ‘een oproep aan internationale musea om in de voetsporen van het Humboldt Forum te treden’, aldus Abba Isa Tijani, directeur van de Nigeriaanse National Commission for Museums and Monuments. Voor het Humboldt Forum is het een kans om zichzelf op de kaart te zetten als leidende speler in de kunstwereld, na een moeilijke start. Het museum opende in 2021 op de plek van het voormalige DDR-parlement annex concertzaal, dat op zijn beurt in 1950 werd gebouwd op de naoorlogse overblijfselen van het keizerlijk paleis, dat dáárvoor weer met de grond gelijk was gemaakt. In hartje Berlijn, het einde van Unter den Linden, moet het Humboldt Forum nu het visitekaartje worden van de Duitse hoofdstad en waar die voor staat: cultuur, wetenschap, vooruitgang, openheid, dialoog. Vrijdag vindt de teruggave van de roofkunst plaats in de gloednieuwe vleugel voor etnografische kunst, in mei was hier een NAVO-top en wemelde het van in het zwart geklede politiecommando’s. Maar Berlijn worstelt met het Humboldt Forum. In een stad die prat gaat op haar rauwe en ongepolijste karakter, heeft de hypermoderne ‘remake’ van een keizerlijk paleis – half barok, half modern – de grootste moeite een plek in de harten van haar bewoners te veroveren. Was het gebouw in 2020 eindelijk af, stond corona in de weg. Kwam de opening van het etnografische museum in de reusachtige oostvleugel eindelijk nabij, vlamde de discussie over roofkunst verder op. In 2017 al vergeleek de vermaarde Franse kunsthistoricus Bernadette Savoy het Humboldt Forum met Tsjernobyl, ‘ontworpen om alles binnen te houden’, en stapte uit de adviesraad. Daardoor kwam de discussie over roofkunst pas echt op gang in de Berlijnse museumtop, zegt directeur Hartmut Dorgerloh van het Humboldt Forum. In 2019 kwam er ook politieke steun van de Duitse federale en deelstatelijke ministers van Cultuur, die gezamenlijk beloofden protocollen op te stellen voor de retournering van objecten uit de koloniale tijd die verkregen zijn in een Unrechtskontext. Een geval van voortschrijdend inzicht, dat ook in Duitsland niet vanzelfsprekend was maar er iets sneller lijkt te komen dan in andere Europese landen. De discussie over wat moet volgen, en wat precies een ‘onrechtcontext is’, woedt nu volop. Inmiddels heeft Duitsland objecten teruggegeven aan onder meer Hawaï, Nieuw-Zeeland en Namibië. Maar de bronzen beelden uit Benin zijn van een andere orde. Niet alleen vanwege de omvang van de collectie; de beelden hebben ook grote symbolische waarde. ‘Dit zijn de eerste Afrikaanse objecten die door Europese kunsthistorici als kunst werden geaccepteerd’, zegt Parzinger. ‘Ze waren met stomheid geslagen door de kwaliteit, ook van de metaalbewerking. Nu pas snapten ze eindelijk: ook Afrikanen maken kunst. Het Europese beeld van Afrika veranderde daardoor.’ De oostvleugel van het Humboldt Forum opent zaterdag om 12 uur precies met een 24 uur durende reeks tentoonstellingen, discussies, workshops, tours en zelfs een club night onder de sterren op het dak. In de nu nog muisstille oostvleugel duwen technici karretjes vol tangen langs een Papoea-Nieuw-Guinese sjamaanswoning, een gereconstrueerde 6de-eeuwse boeddhistische grottempel, en 16 vierkante meter Mixteeks manuscript. Een deel van de Benin-bronzen staat voor zich uit te kijken op een witte trapopstelling, bronskleurige metalen gezichten, ogenschijnlijk onaangedaan. De objecten zijn sinds vorige maand weer eigendom van Nigeria, dat nu moet besluiten over de fysieke retournering. Eenderde van de beelden blijft de komende tien jaar in bruikleen voor het Humboldt Forum, nu voorzien van een plakkaat dat verkondigt dat ze eigendom van Nigeria zijn. De tentoonstelling is zo een samenwerking tussen Nigeria en het Humboldt Forum, met Nigeriaanse experts in residentie. Daardoor profiteert het museum van hun kennis. ‘Deze objecten kunnen fantastische verhalen vertellen’, aldus Parzinger, terwijl een set beeldschermen achter hem de ontluikende samenwerking met Kameroen roemt. ‘De manier waarop dat gebeurt kunnen we het best vormgeven met de landen van oorsprong.’||https://www.volkskrant.nl/cultuur-media/humboldt-forum-in-berlijn-tekent-voor-grootste-teruggave-van-roofkunst-in-de-geschiedenis~b96c358a/
2022-09-15||‘De Kamer verliest vandaag misschien wel haar geduld: je kunt een kind in nood niet laten wachten’||‘De noodklok die de inspecties dinsdag luidden, is de zoveelste: eigenlijk is elke denkbare noodklok die geluid zou kunnen worden over dit onderwerp, al geluid – en ook steeds harder. Deze instanties zeiden bijvoorbeeld in 2019 al in een rapport met de veelzeggende titel Kwetsbare kinderen onvoldoende beschermd dat de jeugdbeschermingsketen ernstig tekortschiet. Bedenk dat kinderen die in het vizier komen van de jeugdbescherming vaak in hun veiligheid worden bedreigd: ze worden bijvoorbeeld mishandeld, misbruikt of verwaarloosd. Zulke zorg zou op orde moeten zijn. ‘Het gaat om twee belangrijke punten. De jeugdbescherming heeft onvoldoende jeugdbeschermers en het verloop is groot. Dat is ook een ordinair arbeidsmarktprobleem, dat in veel sectoren speelt. Maar het heeft wel als gevolg dat het maanden kan duren voor een kind een voogd krijgt, terwijl de kinderrechter vindt dat het geholpen moet worden. Dat is onverteerbaar, vinden de inspecties. Je kunt een kind in nood niet laten wachten. ‘Wanneer een kind eenmaal een voogd heeft, blijkt vervolgens dat er ook weer een wachtlijst is voor de hulp die dat kind nodig heeft. Dat komt door de problemen in de jeugdzorg, waarvoor de gemeenten sinds 2015 verantwoordelijk zijn. Die moeten die gevraagde hulp regelen om de situatie van zo’n kind te verbeteren. Jeugdzorg en jeugdbescherming zijn twee verschillende dingen, maar ze kampen allebei met tekorten.’ ‘De inspecties zullen waarschijnlijk niet tevreden zijn met de brief die Weerwind en Van Ooijen aan de Tweede Kamer gestuurd hebben. Jeugdzorg Nederland, de brancheorganisatie van de jeugdzorg en de jeugdbescherming, heeft al gezegd dat ze de maatregelen volstrekt onvoldoende vindt.’ ‘Het kan een spannend debat worden. Ik denk dat een aantal partijen, net als Jeugdzorg Nederland, het gevoel zal hebben dat er meer moet gebeuren. De vraag is hoe heet de soep wordt gegeten. Het is niet het eerste debat over dit onderwerp: het zou kunnen dat de Kamer haar geduld verliest. Ik denk dat minister Weerwind het zwaar kan krijgen. ‘Dat er vandaag een spoeddebat plaatsvindt, komt overigens niet door die brief van de inspecties. Het debat was al gepland vanwege een vernietigend rapport van het WODC, het documentatiecentrum van het ministerie van Justitie en Veiligheid, dat vorige week verscheen. Het WODC werpt de vraag op of het nog wel te rechtvaardigen is dat de jeugdbescherming ingrijpt in gezinnen, als zij, door tekortkomingen in het systeem zo weinig te bieden heeft.’ ‘Maar het is natuurlijk niet toevallig dat de inspecties in aanloop naar dit debat met zo’n noodkreet komen. Daarmee zetten ze de boel op scherp. Eerder trokken bijvoorbeeld ook de kinderrechters al aan de bel.’ ‘Nee, die brief straalt niet de urgentie uit die veel betrokkenen willen zien. Er worden wel een aantal maatregelen genoemd. De twee bewindslieden beloven meer jeugdbeschermers en extra geld voor zij-instromers. En misschien moeten er minder kinderen onder toezicht van jeugdbescherming komen te staan, suggereren ze, bijvoorbeeld minder kinderen van ouders in een vechtscheiding. ‘Ik denk dat veel partijen in de brief hadden willen lezen dat het Rijk de regie neemt bij het regelen van de specialistische jeugdzorg. Als de gemeente dan een kind op de wachtlijst dreigt te plaatsen, zou het Rijk kunnen ingrijpen door te zeggen: nee, dit kind móet die zorg krijgen en wij gaan dat regelen.’ ‘Nee, eigenlijk verandert er niet zoveel. De inspectie controleert instellingen nog wel, maar zal niet langer ingrijpen als ze ziet dat die instellingen niets aan de problemen kunnen doen. Het ligt niet altijd binnen hun macht dat bijvoorbeeld jeugdzorg niet beschikbaar is. Dat ligt aan het stelsel dat niet deugt. ‘Het handhaven door de inspecties haalde eigenlijk al niet veel uit. Het kon de situatie voor kinderen niet veel verbeteren. Dat de inspecties nu stoppen met handhaven gaat meer om het signaal. De situatie kan niet veel slechter, om het maar cynisch te zeggen.’||https://www.volkskrant.nl/nieuws-achtergrond/de-kamer-verliest-vandaag-misschien-wel-haar-geduld-je-kunt-een-kind-in-nood-niet-laten-wachten~baa721e6/
2022-09-15||Shell-topman Ben van Beurden per 1 januari weg, Wael Sawan volgt hem op||Wael Sawan (1974) werkt al een kwarteeuw bij Shell. Volgens persbureau Reuters, dat onlangs al het vertrek van Van Beurden aankondigde, had Sawan de beste papieren. Hij trad een jaar geleden aan bij de divisie vloeibaar gas en hernieuwbare energie. Shell was al de grootste handelaar in liquefied natural gas (lng) ter wereld, maar de tak heeft aan belang toegenomen sinds de oorlog in Oekraïne. Doordat Europa steeds minder gas via Russische pijpleidingen kreeg, is het belang van lng voor de Europese energievoorziening sterk gegroeid. Ook Shells hernieuwbare tak wordt belangrijker nu het concern zich heeft voorgenomen om in 2050 klimaatneutraal te zijn. Vorig jaar oordeelde een Nederlandse rechter dat het toen nog deels Nederlandse concern sneller moet vergroenen. Nu Shell is verhuisd naar Groot-Brittannië blijft die uitspraak van kracht, al is het concern in beroep gegaan. Volgens beursanalist Jos Versteeg had vertrekkend topman Van Beurden niet zoveel op met milieu en klimaat: ‘Tekenend is dat hij eens in een conference call zei dat hij een mooie toekomst zag in plastics.’ De benoeming van Sawan ziet Versteeg daarom als een goed signaal. Onder Van Beurden is er bijna alleen geïnvesteerd in de fossiele kant van Shell. Versteeg: ‘Dat heeft ook intern tot behoorlijk wat teleurstelling geleid. Dus ik heb het idee dat er naar die signalen geluisterd is.’ De positie van Van Beurden, die sinds 2014 aan het roer stond van Shell, was volgens een rapport van zakenbank Bernstein de afgelopen jaren minder sterk geworden, vanwege de achterblijvende koers, de verloren klimaatrechtszaak en de dividendverlaging (de eerste sinds de Tweede Wereldoorlog) tijdens het tumultueuze dieptepunt van de pandemie, toen Shell recordverliezen schreef. Inmiddels is het dividend in stapjes weer verhoogd, maar het rendement op geïnvesteerd vermogen is voor beleggers nog steeds ‘uiterst bedroevend’, vindt Versteeg. Toch heeft Van Beurden een stevige stempel gedrukt op de koers van Shell, en kan hij worden beschouwd als architect van de strategie om het concern geleidelijk fossielvrij te maken, een doel dat in 2050 bereikt moet zijn. In 2016 werd voor 64 miljard euro gasproducent BG Group overgenomen, waardoor Shell de belangrijkste leverancier van lng werd. In de overgangsfase naar een fossielvrij Shell speelt het uitbreiden van de gastak een belangrijke rol. Het bouwen van bijvoorbeeld windmolens en kerncentrales kan jaren duren. Versteeg: ‘Van Beurden heeft goed gezien dat gas meer toekomst heeft dan olie.’ Ook vertrok Shell onder zijn leiding uit Nederland, om een volledig Brits energiebedrijf te worden. Van Beurden blijft nog een half jaar bij Shell betrokken als adviseur.||https://www.volkskrant.nl/nieuws-achtergrond/shell-topman-ben-van-beurden-per-1-januari-weg-wael-sawan-volgt-hem-op~b97aebcb/
2022-09-15||Nachtelijk Europa wordt steeds blauwer, en daar heeft de natuur last van||In een studie die woensdag verscheen in Science Advances vergelijken wetenschappers van de Universiteit van Exeter, Groot-Brittannië, verschillende foto’s van een nachtelijk Europa met elkaar: een deel werd vóór 2013 geschoten, een deel juist ná 2013. Het zijn foto’s die astronauten hebben gemaakt met een digitale camera terwijl ze aan boord van het Internationaal Ruimtestation (ISS) waren. Volgens de onderzoekers geven die de kleuren beter weer dan satellietfoto’s die tot nu toe werden gebruikt voor dit soort studies. De foto’s van de astronauten tonen een duidelijke verschuiving aan: in latere jaren zijn er meer blauwtinten te zien. Dat komt doordat natriumlampen, die bekend staan om het oranje licht dat ze verspreiden en die ook in Nederland veel werden gebruikt voor straatverlichting, steeds vaker worden vervangen door led-lampen met een blauwer licht. Vooral in Italië, Roemenië, Ierland en het Verenigd Koninkrijk is de verandering opvallend. Juist blauw licht heeft een sterke invloed op nachtdieren, zo is gebleken uit eerdere studies. Omdat de nachtelijke hemel van zichzelf al een blauwe gloed heeft, zijn de ogen van dieren die ‘s nachts actief zijn extra gevoelig voor licht in dit gedeelte van het spectrum. Bosmuizen en de meeste soorten vleermuizen doen er bijvoorbeeld alles aan om ervan weg te blijven: ze willen niet in het licht komen, want dan worden ze misschien opgegeten. Zo kan kunstlicht ertoe leiden dat natuurgebieden ontoegankelijk worden voor deze dieren. Van de andere kant zijn er ook nachtvlinders en andere insecten die sterk worden aangetrokken door blauw. Ze blijven maar rond het kunstlicht cirkelen, en laat dat nou niet een plek zijn waar het gemiddelde insect zijn eten vindt. Bovendien zijn ze daar een gemakkelijke prooi voor insecteneters. Er zijn bedrijven die hier inmiddels slim op inspelen met insectvriendelijke buitenlampen, maar die zijn nog niet wijdverspreid. In het artikel in Science Advances, met als hoofdauteur de Spaanse astrofysicus Alejandro Sánchez de Miguel, staat daarnaast dat de mens zelf last kan hebben van het led-licht, vooral doordat de zichtbaarheid van de sterren minder wordt. De auteurs spreken hun zorg uit dat mensen minder besef krijgen van de ‘natuur’ en van hun plek in het universum. Kamiel Spoelstra, dierecoloog bij het Nederlands Instituut voor Ecologie, spreekt van een ‘belangrijke studie’. ‘Uit eerdere onderzoeken met satellietbeelden leek het soms alsof de lichtvervuiling in sommige delen van Europa was afgenomen’, zegt hij. ‘Nu zie je dat de camera’s van die satellieten gewoon niet gevoelig waren voor licht aan de blauwe kant van het spectrum. Deze foto’s met een spiegelreflexcamera geven een veel beter beeld.’ Daarmee is ook beter in te schatten hoeveel hinder dieren ondervinden van de niet-aflatende pogingen van de mens om de duisternis te verdrijven.||https://www.volkskrant.nl/wetenschap/nachtelijk-europa-wordt-steeds-blauwer-en-daar-heeft-de-natuur-last-van~b7407014/
2022-09-15||Het nieuwe pensioenstelsel leek zo’n goed idee, maar nu rijzen er toch twijfels||De rente uitschakelen als bepalende factor bij de pensioenen, het leek zo'n goed plan. Jarenlang immers blokkeerde die almaar dalende rente de verhoging van de pensioenen. Steeds groter werd de onvrede onder gepensioneerden. Het leek daarom beter met een systeemwijziging de pensioenen te koppelen aan de beleggingsopbrengsten van de pensioenfondsen. Die waren de laatste jaren immers geweldig. Maar in de nu geldende wet woog dat niet op tegen het effect van de ultralage rente. Na vele jaren onderhandelen waren de meeste betrokkenen het eens over de koerswending. Maar net nu het nieuwe stelsel moet worden goedgekeurd, is opeens alles weer anders. De rente loopt op, waardoor pensioenfondsen er ineens veel beter voor staan. Tegelijk keldert de waarde van de beleggingen van pensioenfondsen. Begin dit jaar waren die ruim 1800 miljard euro waard, nu zijn die volgens de Tweede Kamer al gedaald tot iets minder dan zo’n 1500 miljard. Op dit moment maakt dat nog niets uit, want het effect van de oplopende rente is veel groter. Maar als binnenkort de beleggingsopbrengsten zwaarder gaan wegen, is er meteen weer een probleem. Ziedaar de pensioenparadox waarvoor kabinet en Kamer zich gesteld zien. De rente is nog niet eens zoveel gestegen, maar toch staan de fondsen er nu al beter voor dan na twaalf jaar bevroren en soms zelfs verlaagde pensioenen. Bij veel fondsen konden die in de zomer voor het eerst in twaalf jaar iets verhoogd worden. In het najaar besluiten pensioenfondsen over verhoging per 2023. Dat zou, als de rentestand gelijk blijft of verder oploopt, een volledige indexatie kunnen worden. Onder dat gesternte is de Kamer deze week begonnen aan het debat over het wetsvoorstel voor het nieuwe stelsel. Nog altijd wordt het plan gesteund door de regeringscoalitie - VVD, D66, CDA, CU - met inbegrip van de PvdA en GroenLinks. Die twee oppositiepartijen kregen samen met vakbond FNV in ruil voor hun steun een reeks concessies van het kabinet. Denk aan een tijdelijke vroegpensioenregeling, een arbeidsongeschiktheidsverzekering en betere pensioenopbouw voor zzp’ers, verlaging van het tempo waarmee de AOW-leeftijd wordt verhoogd en pensioen voor werknemers die nu nog geen pensioen opbouwen. Veel daarvan moet nog worden uitgewerkt en de linkse partijen willen meer. Toch slaat nu breed de twijfel toe of het nieuwe systeem wel zo degelijk is. Dat ligt vooral aan de klap die de beleggingen van pensioenfondsen dit jaar te verwerken kregen. Waardedalingen van ruim 10 procent zijn geen uitzondering. Het vermogen van het grootste pensioenfonds, ABP, daalde van 552 miljard eind 2021 naar 486 miljard eind juni: 66 miljard euro minder. Als de pensioenen vooral afhankelijk zijn van de beleggingsopbrengsten, zoals het nieuwe systeem beoogt, dan zouden de pensioenen van ouderen en de opbouw van werkenden dit jaar fors dalen. Natuurlijk zijn in het nieuwe stelsel dempers ingebouwd, maar de richting omlaag is onmiskenbaar. Dat dreigt een sta-in-de-weg te worden voor de aanstaande hervorming. Bij de overgang naar het nieuwe systeem moet het vermogen per pensioenfonds namelijk worden verdeeld over de individuele rekeningen van alle deelnemers: ouderen, werkenden en ‘slapers’, mensen die ooit pensioen opbouwden bij het fonds. Bij die verdeling geldt de waarde van de beleggingen op dat moment. Begin dit jaar was er 1800 miljard euro te verdelen, nu nog minder dan 1500 miljard euro, terwijl intussen de pensioenen wel worden verhoogd. Het grote risico is nu dat op al die individuele pensioenrekeningen straks minder geld komt te staan dan bij dat hogere pensioen hoort. Dat kan bij de overgang naar het nieuwe systeem een verlaging van het pensioen of het pensioenvooruitzicht betekenen. Dat is geen aantrekkelijk scenario. Langzaam sijpelt die onzekerheid door in het debat, dat de komende weken nog vele uren in beslag gaat nemen. Om te beginnen willen de tegenstanders van het nieuwe systeem (alle partijen buiten de coalitie, PvdA en GroenLinks) nu eerst berekeningen en scenario’s zien om de gevolgen van de overgang naar het nieuwe stelsel in beeld te krijgen. Hoe houdbaar is dat als de inflatie hoog blijft, als de beleggingen blijven tegenvallen en tegelijkertijd de rente ‘hoog’ blijft ? Daarvoor heeft het kabinet eerder al een commissie aan het werk gezet die in de loop van de herfst met een rapport moet komen. Of dat advies helpt is de vraag. De situatie kan ‘morgen’ - of volgend jaar - weer anders zijn, zo hebben de ontwikkelingen op het gebied van rente en beleggingen dit jaar geleerd. Dat is het dilemma waar de Tweede Kamer nu mee worstelt. Nog heeft geen van de partijen die het nieuwe stelsel steunen zich bedacht en de steven gewend. Maar van het aanvankelijke zelfvertrouwen dat een oplossing voor de pensioenonzekerheid nu eindelijk in zicht is, is weinig meer te bekennen.||https://www.volkskrant.nl/nieuws-achtergrond/het-nieuwe-pensioenstelsel-leek-zo-n-goed-idee-maar-nu-rijzen-er-toch-twijfels~bc2a3983/
2022-09-15||‘Eerlijkheidstraining’ helpt mensen met psychische aandoeningen sneller aan baan||Dat is in tijden van personeelsnood belangrijker dan ooit, vindt Kim Janssens die vrijdag promoveert aan de Universiteit van Tilburg. Ze organiseerde een experiment met ruim 150 werkzoekenden in de bijstand. De helft van hen ontving een brochure die aanzet tot denken over wel of niet open zijn, met tips als: ‘Uw werkgever hoeft niet alles van u te weten, het is normaal dat sommige dingen privé zijn'. Bovendien kregen de reïntegratiebegeleiders van deze groep een zogeheten ‘stigma-bewustwordingstraining’, waarbij iemand met persoonlijke ervaringen hen meer bewust maakt van vooroordelen over werknemers met psychische aandoeningen. Bij de controlegroep deden de onderzoekers niks. Uitkomst: wie alleen al aan het denken werd gezet over het ‘openheidsdilemma’ vond twee keer zo vaak werk én wist die baan twee keer zo vaak te behouden. Opvallend, volgens Janssens, want mensen in de bijstand met (vroegere) mentale problemen worden vaak bestempeld als ‘mensen met een afstand tot de arbeidsmarkt’. ‘Dit onderzoek laat zien dat het probleem niet bij mensen zelf ligt, maar voor een groot deel juist bij werkgevers.’ Dit bleek ook al uit eerder onderzoek van Janssens. Daarin gaven de meeste leidinggevenden aan dat ze een sollicitant niet snel aannemen als ze weten dat deze psychische problemen heeft. Een derde nam zelfs liever geen werknemers aan die vroeger kampten met mentale problemen. Volgens Janssens wil een grote meerderheid van de Nederlanders juist wel graag open daarover zijn. Hierdoor ontstaat bij sollicitaties een spanningsveld. Janssens sprak na het onderzoek met de deelnemers. Een van hen zei dat ze nu bewust was gemaakt van het feit dát er een keuze is. ‘Zij dacht dat openheid de norm was.’ Het doel van het onderzoek was om mensen met psychische problemen te laten beseffen dat bepaalde vooroordelen een rol kunnen spelen tijdens de zoektocht naar werk , aldus Janssens. De interventie - voorlichtingsfolders en drie keer twee uur training voor re-integratiebegeleiders - is relatief goedkoop. ‘Dit is een betaalbare optie om deze werkzoekenden te helpen aan een baan.’ Angelique de Rijk, hoogleraar aan de Universiteit Maastricht en niet betrokken bij de studie, reageert positief. ‘Het is indrukwekkend dat je met zo’n kleine interventie al zulke grote resultaten krijgt. Er is zeker vraag in de praktijk naar dit soort trainingen en beslishulpen.’ Toch plaatst de hoogleraar sociale geneeskunde ook kanttekeningen. De brochure vergt een bepaald niveau van leesvaardigheid. ‘Een filmpje zou een grotere groep kunnen aanspreken.’ Bovendien had een deel van de mensen die na de interventie werk vonden nog steeds de bijstand nodig als aanvulling. ‘Werken loont dus niet altijd, dit is belangrijk om mee te nemen in vervolgonderzoek.’||https://www.volkskrant.nl/nieuws-achtergrond/eerlijkheidstraining-helpt-mensen-met-psychische-aandoeningen-sneller-aan-baan~b7e0d34e/
2022-09-15||Zelfs de Dollar Store is voor veel inwoners van Nashville te duur geworden||Een oude vrouw schudt haar portemonnee leeg op de toonbank van de Dollar General. Blinkende muntjes van 1 cent stuiteren alle kanten op. De caissière is even bezig om te tellen wat er ligt: 3,50 dollar. Dan slaat ze haar ogen neer. ‘Mevrouw, dit is niet genoeg.’ De prijs van het blik koffie dat de vrouw wil kopen, is onlangs verhoogd naar 4,95. ‘Maar de sticker’, sputtert de oude vrouw voorzichtig tegen, ‘daar staat de oude prijs nog op.’ Voordat de caissière iets kan tegenwerpen, grijpt de assistent-manager van deze supermarkt in Nashville, Tennessee, in. ‘Weet u wat’, zegt Denise Velez (39), ‘het is goed zo, betaalt u voor deze ene keer nog de oude prijs.’ Zo gaat het hier de hele dag door. Producten worden steeds duurder, terwijl Velez haar klanten armer ziet worden. Elke dinsdag loopt ze met een rol nieuwe prijsstickers door de zaak. Als mensen de nieuwe prijs niet willen betalen, ziet ze dat voor een keer door de vingers. Met kapotte schoenen, gescheurde T-shirts en wanhopige blik staan de klanten bij haar kassa. ‘Dollar Stores’ zijn een typisch Amerikaans fenomeen. In deze budgetwinkels met goedkope huismerken en producten die tegen hun houdbaarheid aanlopen, kun je alles kopen van kleding tot levensmiddelen voor – dat was het idee – een dollar of minder. Maar behalve wat aanbiedingen in gangpad 10, kosten de meeste producten sinds de inflatie dollars meer dan een dollar. ‘Sommige klanten smeken om korting’, zegt Velez. Ze begrijpt waarom. Omdat de huur van haar appartement werd verhoogd, is Velez met haar kinderen kleiner gaan wonen. Ze leverde haar kamer in en slaapt nu op de bank. ‘Ik heb me nog nooit zo’n verschrikkelijk slechte moeder gevoeld’, zegt ze, terwijl ze haar afzakkende spijkerbroek weer omhoog trekt. ‘Ik maak overuren, begin steeds vroeger met werken, maar ik weet niet hoelang ik mijn kinderen nog op sportles kan houden.’ Dit jaar kampen de Verenigde Staten met een inflatie van 8,3 procent, de hoogste in veertig jaar tijd. Lonen stijgen niet op dat niveau mee. Lage inkomens, die het grootste deel van wat ze verdienen uitgeven aan basisbehoeften, krijgen de hardste klappen. De prijzen van voedsel zijn met meer dan 11 procent gestegen, huisvesting met 14 procent en gas en licht zelfs met 50 procent. Tot vorig jaar ontvingen veel Amerikanen vanwege de pandemie een extra uitkering van enkele honderden dollars per maand. Ook kwam er een verbod op huisuitzettingen. Beide zijn inmiddels beëindigd. Meer hulp zou de inflatie verder kunnen opdrijven, is de vrees in Washington. In juli zeiden twee op de vijf Amerikanen moeite te hebben om hun boodschappen te betalen. Overal in het land worden de Dollar Stores uit de grond gestampt. Ieder jaar worden er meer dan duizend nieuwe winkels geopend. Je ziet de vierhoekige betonnen winkels langs stoffige snelwegen in het Zuiden, maar ook in buitenwijken van de grote steden aan de Oostkust. Het zijn er inmiddels al meer dan 37 duizend. In Nashville ziet Velez haar klanten vooral in gangpad 10 hangen. Deze week in de aanbieding: deodorant, scheerschuim, allergiepillen. Door aardig te zijn, probeert Velez de moed erin te houden. ‘Hey love, goed je weer te zien’, zegt Velez tegen klanten aan haar kassa. ‘Ik hoop dat je een goede dag hebt, baby!’ Ze ziet hoe klanten met halfgevulde tassen de winkel verlaten. ‘Ik had mensen die iedere week met volle zakken naar buiten liepen, 150 dollar uitgaven’, zegt ze. ‘Dat is nu niet meer dan 50 dollar per week.’ Voor de Dollar Tree, een andere keten, een paar kilometer verderop, stapt Teresa Williams (52) uit haar auto de 33 graden zon in. Ze is parkeerwachter, werkt ook in het ziekenhuis, maar kan met twee banen de huur niet meer betalen. ‘Ik ben maar bij mijn zus en neefjes ingetrokken’, zegt ze. Het is een nieuw gevoel: nooit kwam ze in haar leven iets tekort, nu heeft ze geen huis meer en voelt ze zich arm. ‘Ik zie zo veel schrijnends om mij heen’, zegt ze, ‘zelfs mensen die uit wanhoop zelfmoord plegen. Ik wil vooral mijn hoofd koel houden.’ Ze loopt naar binnen. ‘Pak het voordat het weg is’, staat op de stickers op de rekken. Wat vooral blijft liggen: schoolspullen en feestartikelen. Williams verwacht niet dat ze ooit nog op zichzelf kan wonen. ‘Ik heb al tegen mijn zus gezegd dat ik bij haar blijf tot de dood ons scheidt.’ Williams helpt mee met boodschappen doen en betaalt haar zus 500 dollar per maand huur. De klanten in beide Dollar Stores omschrijven zichzelf als leden van de lagere of middenklasse van Tennessee, een staat in het zuidoosten van de VS, die misschien niet als rijk te boek staat, maar ook zeker niet als arm. Maar veel klanten noemen zich nu voor het eerst arm. Ze kunnen niet meer koken of eten wat ze vroeger deden. Ze leven op melk, eieren, ingeblikt fruit, brood en water. Verse producten zijn vervangen door diepvrieskost. Snacks laten ze staan. ‘Ik eet sinds de inflatie geen vlees meer’, zegt Wendell Eugene (54). Hij loopt de Dollar Tree uit met een aantal verjaardagskaarten: twee voor 1 dollar. Hij is boos dat de politiek het zover heeft laten komen. ‘De president is alleen maar bezorgd over de democratie in het land’, zegt hij. ‘Alsof hij niet beseft hoe slecht het gesteld is met de economie.’ Natuurlijk is de hoge inflatie een van de kopzorgen van president Joe Biden, maar dat zegt hij liever niet te vaak hardop. Hij heeft het steeds over de miljoenen banen die erbij zijn gekomen onder zijn presidentschap. Dat klopt, het probleem voor veel Amerikanen: ze betalen niet genoeg. Dinsdag vierde Biden in het Witte Huis de Inflation Reduction Act, zijn grote klimaatinvestering waar hij in augustus zijn handtekening onder plaatste. Als hem wordt gevraagd naar de nieuwe inflatiecijfers zegt hij zich geen zorgen te maken. ‘Nee, want het gaat om een tiende van een procent.’ Biden wil, in de aanloop van de tussentijdse verkiezingen in november, profiteren van elk sprankje positief nieuws over de economie. Maar veel kiezers voelen daar nog niets van. Volgens economen zal de situatie de komende tijd eerder slechter dan beter worden. Denise Velez ziet in de Dollar General niet alleen wat er aan de kassa bij haar wordt afgerekend, maar ook wat onder truien en in broekzakken verdwijnt. In de winkel hangen camera’s die door beveiligers elders in de gaten worden gehouden. Als die haar inschakelen, is Velez verplicht om naar een zwarte telefoon te bellen. Ze doet het steeds met een steen in haar maag. Minuten later staat de politie dan in de winkel. ‘Die telefoontjes zijn het verschrikkelijkst’, zegt Velez. Deze ochtend heeft ze al twee keer moeten bellen. ‘Ze probeerden kant-en-klaarmaaltijden te stelen. Kun je het mensen kwalijk nemen dat ze moeten eten?’ Cassandra Robinson (53) & Jackie Gaither (64): ‘Krankzinnig! Twee broden en twee blikjes cola voor 15 dollar’ De kinderen van Cassandra en Jackie nemen al een tijdje niet meer op. ‘Ze klagen dat we alleen bellen als we geld nodig hebben, maar andersom is dat nooit anders geweest.’ De hele familie heeft het nu even zwaar. Jarenlang woonde het echtpaar in een huurhuis voor 850 dollar per maand. In oktober werd de prijs verhoogd naar 1.000 dollar, zegt Cassandra vanuit haar auto op de parkeerplaats van de Dollar General. Zij is arbeidsongeschikt verklaard. Jackie, die naast haar de rook van zijn sigaret de helderblauwe lucht in blaast, leeft van een uitkering. Ze moesten dit jaar hun huis verlaten. Cassandra en Jackie huren nu voor 650 dollar een kamer in een woongroep. ‘Tussen de junks en insecten.’ De huur voor een eigen huis is nu nóg hoger: 1.200 dollar plus 1.200 voor de borg. ‘Waar moeten we dat vandaan toveren?’ Het echtpaar houdt Joe Biden verantwoordelijk voor hun financiële malaise. ‘Het begon toen hij president werd.’ Ze hopen snel weer op Donald Trump te kunnen stemmen, die zou de economie er wel weer bovenop kunnen helpen, denken ze. Even later loopt Cassandra met vuur in haar ogen de winkel uit. ‘Twee broden en twee blikjes cola voor 15 dollar!’, roept ze. ‘Krankzinnig, toch?!’ Lee Delahaye (22) and Kai Williams (1): ‘Ik had nooit naar dit land moeten komen’ Lee Delahaye geloofde ooit in de Amerikaanse droom. Ze studeerde architectuur in Jamaica, kreeg ineens de kans om naar Tennessee te verhuizen, waar ze hoopte op een fatsoenlijk baan. Inmiddels staat ze met een baby in haar armen en tranen in haar ogen op de parkeerplaats van de Dollar Tree. ‘Ik ben weer zwanger’, zegt ze. ‘Nu is abortus verboden, en ik ben bang dat ik vervolgd word als ik daar een pil voor bestel.’ Delayahe werkt als nanny in Tennessee. Ze woonde eerst in haar eigen appartement, samen met haar dochter, voor 1.300 dollar per maand. Toen werd de huur verhoogd naar 1.500 dollar. Op Facebook vond ze een andere alleenstaande moeder met wie ze nu samenwoont in een ander huis voor per persoon 850 dollar per maand. Nu de boodschappen duurder worden, weet ze niet hoe ze haar rekeningen kan blijven betalen. Kai, haar dochtertje, klimt vrolijk haar schouders en hoofd op. ‘Ik heb het gevoel dat ik heb gefaald als moeder’, snikt ze. ‘Het leven is hier héél zwaar. Ik had nooit naar dit land moeten komen. Ik wil terug naar huis.’ Ze drukt Kai een kus op de wang. ‘Maar ik kan niet zomaar weg’, fluistert ze, ‘haar vader woont hier.’ Jackie (60): ‘Mijn leven is nog nooit zo geweest’ Toen Jackie na een paar weken ziekenhuis werd opgehaald door haar dochter hoefde ze haar niet eens te vragen of ze een tijdje bij haar kon intrekken. ‘Ze wist al dat ik niet én mijn ziekenhuisrekening én de verhoogde huur kon betalen.’ Jackie heeft dezelfde baan die ze altijd had, ze moet bekeurde auto’s wegslepen. Vroeger leefde ze van dat geld in een driekamerappartement. Nu slaapt ze met datzelfde inkomen op de bank bij het gezin van haar dochter. ‘Al mijn meubels ben ik kwijtgeraakt, die stonden opgeslagen in een loods, maar de huur ervan kon ik niet meer kon betalen.’ Vroeger kookte ze kip, rijst en bonen – nu zijn die te duur. Steeds vaker eet ze ’s avonds broodjes pindakaas. In de Dollar Tree heeft ze boterhamzakjes gekocht voor de lunch op het werk, en een kleurenboek voor haar kleinzoon. Ze kan moeilijk wennen aan de nieuwe realiteit. ‘Het is lastig, de kinderen zijn druk, ik heb nul privacy. Mijn leven is nooit zo geweest. Ik wil niet in een depressie raken.’ Hoelang denkt ze nog dat het zal duren? ‘Eerlijk gezegd denk ik niet dat ik hier ooit nog uit kom.’||https://www.volkskrant.nl/economie/zelfs-de-dollar-store-is-voor-veel-inwoners-van-nashville-te-duur-geworden~b5ed39f9/
2022-09-15||Oekraïne wil nu zwaardere wapens en wel deze: de Atacms, de Leopard-tank en de MiG-29||Hoog op de Oekraïense lijst die nu naar Amerikaanse parlementariërs is gestuurd, staat een 4 meter lange raket van bijna 1 miljoen dollar per stuk die met een snelheid van meer dan 3.000 kilometer per uur op zijn doel afkomt: de Atacms. Deze Amerikaanse raket, die in Irak zijn debuut maakte, moet de grote gamechanger van de oorlog worden. Door zijn bereik van 300 kilometer kan de Atacms (Army Tactical Missile System) elk Russisch doelwit met grote precisie in de as leggen: hoofdkwartieren, vliegvelden en opslagplaatsen. Ook kan één raket driehonderd kleinere bommen afvuren op soldaten, tanks en pantserwagens. Het Oekraïense leger gebruikt nu al een soortgelijke raket, die wordt afgeschoten met het Amerikaanse Himars-systeem. Deze hightechraket, die de afgelopen maanden een kentering in de oorlog veroorzaakte, reikt echter niet verder dan 70 kilometer. Met de door gps-geleide Atacms kan het Oekraïense leger nog dieper in Russisch bezet gebied toeslaan, zelfs in de Krim. Probleem: de VS weigeren tot nu toe de raketten naar het slagveld te sturen, om de Russen niet voor het hoofd te stoten. ‘Wij gaan Oekraïne geen raket geven waarmee Rusland kan worden aangevallen’, aldus president Joe Biden. Oekraïense beloften dat de Atacms niet zal worden gebruikt tegen militaire bases in Rusland, wuift het Witte Huis weg. Maar de druk van het Congres en oud-generaals om de raketten toch te leveren, neemt toe. Met de huidige Himars-raketten konden al ruim vierhonderd Russische doelwitten worden vernietigd, met de Atacms zal het effect nog veel groter zijn. Oud-opperbevelhebber Philip Breedlove van de Navo en zo’n twintig andere veiligheidsdeskundigen zien de Atacms als cruciaal om de Russen te verslaan. Zij riepen Biden vorige maand op om de raket en nog meer Himars-batterijen snel naar Oekraïne te sturen. ‘Nu is de tijd gekomen om alles uit de kast te halen en Oekraïne alle middelen te geven die het nodig heeft om te winnen’, aldus Breedlove en zijn collega’s. Moderne tanks staan ook al vanaf het begin van de oorlog op de verlanglijst van Kyiv om op de grond tegenwicht te bieden aan de enorme overmacht van de Russische pantserinfanterie. Een handjevol Oost-Europese landen, waaronder Polen, zegde enkele maanden na het begin van de oorlog weliswaar ruim tweehonderd tanks van Russische makelij toe aan de Oekraïners, maar moderne Westerse tanks, die vanaf een afstand van 2,5 kilometer de Russische T-72-tanks aan flarden kunnen schieten, kregen ze niet. Omdat het Westen geen offensieve wapens wilde leveren, moest Kyiv het doen met antitankwapens zoals de Javelin. Die bleken van groot nut. Maar nu de oorlog met de Oekraïense offensieven bij Charkiv en Cherson weer een nieuwe fase ingaat, heeft Oekraïne dringend zwaar militair materieel nodig. Alleen met de gecoördineerde aanvallen van tanks en pantserwagens, ondersteund door de artillerie konden de Oekraïners de Russen onder de voet lopen, zo bewees het offensief bij Charkiv. Als het aan Oekraïne ligt, verschijnen zo snel mogelijk Duitse Leopard-tanks op het slagveld om Rusland te verslaan. Kyiv vraagt Berlijn al enige tijd om de zwaar bepantserde en technologisch zeer geavanceerde Leopard-2. De zeer kwetsbare Russische tanks zijn geen partij voor deze Duitse tank. Met de Amerikaanse M1-Abrams wordt de Leopard-2 gerekend tot ’s werelds beste gevechtstanks. Maar Duitsland voelt niets voor levering. De Leopards zijn hard nodig voor de verdediging van het land, aldus Berlijn. Ook willen de Duitsers niet op eigen houtje optreden. ‘Geen enkel land heeft westerse tanks geleverd’, aldus de Duitse minister van Defensie Christine Lambrecht. Oekraïne verdenkt Berlijn er echter van bang te zijn voor het Kremlin. ‘Teleurstellende signalen nu Oekraïne Leopards nodig heeft om de bevolking te bevrijden en te redden van genocide’, twitterde Lambrechts Oekraïense collega Oleksi Reznikov. Ook in de VS gaan er geluiden op om de Oekraïense tankeenheden snel te versterken met Amerikaanse Abrams-tanks om Rusland te verslaan. ‘Hij is beter dan de meeste Russische tanks en in grote aantallen beschikbaar’, aldus de organisatie Atlantic Council die ervoor pleitte snel 240 Abrams-tanks te sturen naar Oekraïne. Het liefste willen de Oekraïense gevechtspiloten moderne westerse toestellen, zoals de F-16 en de Europese Eurofighter, om de Russen te bestrijden. Voorzien van hightech-raketten waarmee de Russische MiG's en Soekhoi's van grote afstand uit de lucht kunnen worden geschoten. Maar de VS vonden de versterking van de Oekraïense luchtmacht een stap te ver, waardoor die in bijna zeven maanden oorlog niet is gelukt. Toch slaagde Kyiv erin te voorkomen dat de Russische luchtmacht vrijuit kan opereren in het Oekraïense luchtruim. Omdat de Oekraïners nog beschikken over een klein aantal gevechtsvliegtuigen en het S-300-luchtverdedigingssysteem, moeten de Russische piloten continu vrezen dat ze uit de lucht kunnen worden geschoten. Maar de Oekraïense eenheden bij Charkov en Cherson hebben nu geen luchtsteun. Om hun toestellen niet te verliezen, voert de Oekraïense luchtmacht per dag slechts tien tot twintig vluchten uit. Met extra MiG-29’s, geleverd door Oost-Europese landen, kunnen de grondoperaties meer worden ondersteund. De MiG-29, die ooit behoorde tot de modernste Russische gevechtsvliegtuigen, speelt nu ook aan Oekraïense zijde een belangrijke rol als drager van de Harm-raketten die de VS aan Kyiv hebben geleverd. Hiermee kan de Oekraïense luchtmacht de Russische radarsystemen uitschakelen zodat de MiG’s vrijuit kunnen gaan opereren zonder de Russische luchtdoelraketten te vrezen. De eerste foto’s zijn al opgedoken van MiG-29’s die, bewapend met de Harm-raket, op jacht gaan naar de Russische radarsystemen.||https://www.volkskrant.nl/nieuws-achtergrond/oekraine-wil-nu-zwaardere-wapens-en-wel-deze-de-atacms-de-leopard-tank-en-de-mig-29~bdb08666/
2022-09-15||Lees hier het liveblog van donderdag 15 september terug||||https://www.volkskrant.nl/nieuws-achtergrond/lees-hier-het-liveblog-van-donderdag-15-september-terug~be4b5005/
2022-09-15||Studieschulden lopen stevig op, 300 duizend mensen moeten meer dan 30.000 euro terugbetalen||De grootste studieschuld (gemiddeld 20.300 euro) hebben mensen tussen de 25 en 30 jaar. Zij zijn vaak al klaar met studeren en bezig hun schulden af te lossen die ze onder het leenstelsel hebben opgebouwd. Bijna 300 duizend mensen hebben een studieschuld van meer dan 30 duizend euro. Dat zijn er 180 duizend meer dan in 2015, toen het leenstelsel voor studenten werd ingevoerd. Meer dan 100 duizend mensen moeten minstens 50 duizend euro terugbetalen, 1,4 duizend van hen hebben zelfs meer dan een ton schuld. Voor de meeste mensen is de studieschuld overigens lager dan 10 duizend euro: 8 procent hoeft zelfs minder dan 500 euro terug te betalen. CBS-hoofdeconoom Peter Hein van Mulligen denkt in de groep met de grootste schulden de ‘uitloop’ van het leenstelsel terug te zien. ‘Het idee van het leenstelsel was dat je geld ging lenen en snel afstudeerde om een grote schuld te voorkomen. Ik kan me voorstellen dat er wat langstudeerders zijn die je nu boven in de statistieken terugziet.’ Sinds de invoering van het leenstelsel is de gemiddelde studieschuld met 3.500 euro gestegen, aldus het CBS. Het kabinet wil volgend jaar af van dat stelsel, de basisbeurs keert dan terug. Om studenten te compenseren die zich onder het leenstelsel in de schulden hebben gestoken, denkt Onderwijsminister Robbert Dijkgraaf (D66) aan een bedrag van 1.400 euro per student. Daartoe trekt het kabinet 1 miljard euro uit. De Raad van State toonde zich deze week kritisch over dat plan en voorziet dat er, vanwege de stijgende inflatie, meer geld nodig is. Studentenvakbond LSVb noemde een eerder genoemde compensatie (van toen nog 1.000 euro per student) ondermaats. ‘Als je bedenkt dat veel studenten 30- tot 40 duizend euro studieschuld hebben, stelt een korting van 1.000 euro niets voor’, zei toenmalig LSVb-voorzitter Ama Boahene. Uit protest verzamelden boze studenten zich begin dit jaar op de Dam. Ze eisen volledige compensatie van hun studieschuld. Volgens Esther Peeren, hoogleraar Cultural Analysis aan de Universiteit van Amsterdam, heeft de leenstelselgeneratie het zwaarder gehad dan generaties ervoor en erna. Het kabinet heeft het leenstelsel in 2015 gebracht als een ‘studievoorschot’, veel studenten wisten niet of onvoldoende wat de gevolgen waren van hun opgebouwde schulden. Dijkgraaf noemt het ‘wrang’ dat studenten tussen 2015 en 2023 geen beroep op de basisbeurs konden doen. De herinvoering van de basisbeurs moet ertoe leiden dat studenten ‘minder geldzorgen’ hebben, liet hij eerder weten. ‘Angst voor hoge schulden kan invloed hebben op het geluksgevoel. Ook kan de angst voor schulden ervoor zorgen dat studenten niet kiezen voor een vervolgopleiding.’ Met de basisbeurs moet de studieschuld voor studenten minder hoog oplopen. Ook kunnen meer studenten een aanvullende beurs aanvragen. Deze wordt omgezet van een lening naar een gift als iemand binnen tien jaar zijn diploma behaalt, aldus Dijkgraaf.||https://www.volkskrant.nl/nieuws-achtergrond/studieschulden-lopen-stevig-op-300-duizend-mensen-moeten-meer-dan-30-000-euro-terugbetalen~b9b91428/
