2022-09-21||De Volkskeuken: Energiearme salade||Het recept van de dag van uw Volkskok. Vandaag: nazomersalade met gerookte zalm, hoofd-/lunchgerecht voor 2 personen Als je een beetje nadenkt bij het koken, kun je veel besparen op de gas- en energieprijzen. Elementair: doe altijd een deksel op de pan! Koop een stoominzet die je boven op een pan kunt zetten, daarmee kun je groenten gaarstomen terwijl de aardappels koken. Zet het gas eens eerder uit: groenten, rijst en pasta garen nog na, ook als het water niet meer kookt. Dat gaat ook met een ouderwetse hooikist of de moderne versie: de ecostoof. Daarin kun je bijvoorbeeld soep langzaam garen en urenlang warm houden. In je bed onder het dekbed zetten kan ook, maar werkt minder goed. Koop een snelkookpan, daarin zijn gerechten sneller klaar, met veel minder energieverbruik. Benut je oven optimaal: voorverwarmen is vaak niet nodig en als je meerdere gerechten tegelijk in de oven klaarmaakt, hoef je niet ook het fornuis te gebruiken. De restwarmte kun je gebruiken om je keuken te verwarmen of broodjes op te piepen. Ten slotte: de voedingswaarde van groenten en peulvruchten uit blik is prima. Ze zijn al gaar, dus je hoeft ze maar even te verwarmen. Het is ook nog net warm genoeg om ’s avonds een maaltijdsalade te eten, als afscheid van de zomer. De meeste ingrediënten eet je rauw of hoef je maar even te verhitten, zoals de zeekraal en rode kool in deze tikje luxe salade. De rest van de kool kun je prima voor morgen gaarstoven in de ecostoof, hooikist of snelkookpan. Waterkers en kiemen haal je bij een goede groentewinkel. 80 g rode kool 100 g zeekraal, grof gehakt 4 eetl. olijfolie 1 eetl. wittewijnazijn 1 theel. Dijonmosterd 100 g gerookte zalm, in reepjes 100 g feta, verkruimeld 80 g kerstomaatjes, gehalveerd 1 bakje kiemen naar keuze (bijv. zuring, erwtenkiemen, snijbiet) 1 bosje waterkers, worteltjes afgeknipt Extra: keukenmachine, kaasschaaf of mandoline Breng in een middelgrote pan een bodem water aan de kook. Schaaf de rode kool in flinterdunne sliertjes. Blancheer de koolsliertjes 1 minuut. Schep ze met een schuimspaan in een vergiet en spoel ze koud af onder de kraan. Laat ze goed uitlekken. Breng het water opnieuw aan de kook en blancheer ook de zeekraal, spoel koud af en laat ook goed uitlekken. Klop de olie, azijn en mosterd door elkaar tot een sausje, maak zo nodig extra pittig op smaak af met zout en peper. Rangschik alle overige ingrediënten op twee platte borden. Sprenkel de dressing erover en eet met knapperig brood.||https://www.volkskrant.nl/beter-leven/de-volkskeuken-energiearme-salade~b950db35/
2022-09-21||De Volkskrant tv-selectie voor donderdag 22 september||NPO 2, 20.25 uur Reportagemagazine Zembla opent het seizoen met een nieuw hoofdstuk in het Pfas-dossier. Het programma dook al eerder in het schandaal van de ‘forever chemicals’ in de Westerschelde. Deze chemische verbindingen worden door de natuur nauwelijks afgebroken en zijn schadelijk voor de mens. De Belgische 3M-fabriek, die lang chemicaliën in de Schelde loosde, werd om deze reden stilgelegd, maar nu blijkt dat het Pfas-gehalte sindsdien niet is afgenomen. Zembla volgt het spoor terug naar de oorsprong en doet een ontdekking met grote gevolgen voor Nederland. Veronica, 20.30 uur (Thriller, Luc Besson, 1994) Natalie Portman debuteerde overweldigend als de 12-jarige Mathilda, een meisje dat aanmerkelijk meer streetwise is dan haar leeftijd doet vermoeden. Maar of titelheld Léon (Jean Reno), een eenzame en solistische huurmoordenaar, dat bij thuiskomst beseft wanneer hij haar eenzaam ziet zitten in het trappenhuis, is de vraag. Als ze de volgende dag bij hem aanbelt nadat haar complete familie is uitgemoord in een drugsruzie, twijfelt hij of hij de deur moet openen. En inderdaad, vanaf het moment dat ze binnen is, staat zijn wereld op zijn kop. Nog altijd Bessons beste film: spel, regie en stilering zijn zo goed dat de onmogelijke combinatie van de twee overtuigt én ontroert. TV 5, 21.01 uur (Komedie, Philippe de Broca, 1966) Aan het einde van WOI trekt het Duitse leger zich terug uit een Frans stadje, maar niet zonder eerst een bom te leggen die de hele boel tot ontploffen moet brengen. De lokale bevolking gaat er vandoor, op de bewoners van een psychiatrische inrichting na. Die reageren nogal apart op de Schotse soldaat (Alan Bates) die de bom onklaar komt maken. Op eigen bodem was Le roi de coeur niet bepaald een kritisch of commercieel succes, om later tot cult-fenomeen uit te groeien. Ook met Geneviève Bujold. Nederlands ondertiteld. NPO 2, 21.06 uur Op gebied van watermanagement is er in Nederland waarschijnlijk meer kennis in huis dan in enig ander land ter wereld. Toch hebben we de laatste jaren moeite om ons land in de zomer nat genoeg te houden en op andere momenten droog genoeg. Door waterschaarste zullen huishoudens bovendien zuiniger moeten gaan omspringen met water. Dat betekent water vasthouden en hergebruiken. In Stand van Nederland onderzoekt Jill Bleiksloot wat het betekent als Nederland niet alleen energieneutraal maar ook waterneutraal wordt. En wat gaat die ontwikkeling ons kosten? SBS 9, 22.20 uur (Marco Brambilla, 1993) Een unicum: een Hollywood-sciencefiction-blockbuster geregisseerd door een man die daarna hoge ogen zou gooien als avant-gardistische videokunstenaar. Het zou dan ook meteen de enige speelfilm blijven van Brambilla, die er evenwel iets zeer vermakelijks van maakt. Een ingevroren politieman (Sylvester Stallone) wordt ontdooid om zijn gewelddadige aartsvijand (Wesley Snipes) uit te schakelen. Dat doet hij samen met luitenant Lenina Huxley (Sandra Bullock), wier achternaam naar Aldous Huxley en diens dystopische roman Brave New World verwijst. Stallone en Bullock hebben ook nog eens virtuele seks-op-afstand met elkaar. NPO 2, 22.29 uur Er is in Nederland bezorgdheid over de zorg, het onderwijs en de groeiende kloof tussen arm en rijk. Het zijn punten waarop links zou moeten scoren, maar tijdens de vorige Kamerverkiezingen deden de linkse partijen het slechter dan ooit. In een kritische documentaire richten Juul op den Kamp en Johan Fretz hun pijlen op de zieltogende PvdA en vragen ze hoe het zover heeft kunnen komen. In What’s Left - De puinhopen van links reageren oud PvdA-leiders op het verwijt dat de partij haar idealen heeft verkocht aan het neoliberalisme. Canvas, 23.00 uur Johnny Cash schreef zijn beroemde Walk the Line voor zijn eerste vrouw Vivian Liberto, de moeder van zijn vier dochters, met wie hij dertien jaar getrouwd is geweest. In het verhaal van de legendarische countryzanger komt Liberto er meestal bekaaid vanaf: alle aandacht gaat naar de romantische band tussen Cash en June Carter, terwijl Liberto wordt afgeschilderd als de zeurende ex. In My Darling Vivian corrigeert regisseur Matt Riddlehoover dat beeld. De documentaire geeft het woord aan de dochters van Cash, die het eerlijke en volledige verhaal vertellen.||https://www.volkskrant.nl/cultuur-media/de-volkskrant-tv-selectie-voor-donderdag-22-september~bc84dad2/
2022-09-21||Kabinet kan gewoon doorregeren, ondanks historisch laag vertrouwen en felle kritiek uit Kamer||Hoewel de coalitie niet had verwacht dat ze tijdens de Algemene Politieke Beschouwingen zou worden overladen met complimenten voor het miljardenplan dat op Prinsjesdag is gepresenteerd om de koopkracht te stutten, wordt het totale gebrek aan waardering woensdag soms even te veel voor de fractievoorzitters van de regeringspartijen. ‘Het is volkomen onzin dat er helemaal niets is gebeurd. Het kabinet heeft miljarden uitgetrokken om Nederlanders die niet kunnen rondkomen te helpen!’, zegt fractievoorzitter Gert-Jan Segers (ChristenUnie) geïrriteerd na de aankondiging van de leider van de grootste oppositiepartij, Geert Wilders (PVV), dat hij het kabinet wil gaan aanklagen omdat het niet heeft voldaan aan zijn grondwettelijke plicht om burgers bestaanszekerheid te bieden. ‘U trekt hiermee alle goede intenties in twijfel’, klaagt VVD-fractievoorzitter Sophie Hermans. Pieter Heerma (CDA): ‘Het is echt beneden alle peil.’ De gezamenlijke boodschap van de fractievoorzitters van VVD, D66, CDA en CU: ‘Wij hebben ons best gedaan met een steunpakket, en het is echt niet zo dat de oppositiepartijen de problemen met de koopkracht zoveel anders hadden opgelost.’ Grotendeels hebben ze daar gelijk in. Zelfs de kritische JA21-leider Joost Eerdmans geeft toe dat de coalitie ‘mensen heeft geholpen’. De kritiek richt zich dan ook met name op de traagheid waarmee de koopkrachtmaatregelen tot stand kwamen. Voor de zomer luidden energiemaatschappijen al de noodklok over de gestegen gasprijzen en de mogelijke betalingsproblemen waarin veel Nederlanders in de winter zouden kunnen komen. VVD’er Hermans erkent: ‘Het energiepakket had er eerder moeten komen.’ Maar mis gaat het tussen coalitie en oppositie pas echt als de fractievoorzitters van de regeringspartijen de problemen in Nederland trachten te relativeren door te verwijzen naar de oorlog in Oekraïne. BBB-leider Caroline van der Plas loopt niet als enige geërgerd naar de interruptiemicrofoon om zich af te vragen waarom VVD’er Hermans haar betoog begint met Oekraïne in plaats van de toestand in eigen land: ‘Mijn perspectief is nou even Nederland. Want het land staat in brand’, aldus Van der Plas. Olie op het vuur is ook de neiging van zowel Hermans (VVD) als Paternotte (D66) en Segers (CU) om meermaals te suggereren dat het kabinet toch maar mooi het land heeft gered. ‘De situatie van dit land vraagt om serieuze politiek, met een kabinet dat een mentaliteit toont van creativiteit, lef en betrokkenheid. Maar ook wij hier in de Kamer moeten opstaan en meedoen als het land dat nodig heeft’, klopt VVD’er Hermans zichzelf op de borst. Belangrijk doelwit is PVV-leider Wilders, die in haar ogen geen verantwoordelijkheid neemt om de problemen in het land op te lossen. Ook Segers werpt hem voor de voeten dat hij al ‘heel lang met verantwoordelijkheidsvakantie is’. Het leidt tot een tirade van Wilders tegen het kabinet: ‘U moet zich kapot schamen. U heeft Nederland in de armoede gestort.’ Ook bij Denk, de SP, PvdA, GroenLinks schiet de veronderstelde zelfgenoegzaamheid af en toe in het verkeerde keelgat. SP’er Lilian Marijnissen noemt het ‘schaamteloos’ dat D66-fractievoorzitter Paternotte stelt dat Nederlanders dit jaar al veel zijn geholpen met een energietoeslag van 1.300 euro. ‘Het geld komt met bakken bij Financiën binnen en er leven meer dan een miljoen mensen in armoede.’ Zowel GroenLinks-leider Jesse Klaver als PvdA’er Attje Kuiken ergert het dat het kabinet niet verder vooruit lijkt te denken dan de crisis van de dag. Klaver: ‘We moeten mensen het vertrouwen geven dat hier wordt geregeerd. Dat we controle hebben over de situatie. Dat het niet steeds paniekvoetbal wordt. Daar horen pakketten bij, wetgeving. Dat moet je klaarzetten.’ Opmerkelijk is het antwoord van de fractievoorzitter van regeringspartij VVD: ‘Dat is wel een interessante gedachte.’ Serieus aan het wankelen wordt de coalitie echter niet gebracht. Vooral VVD’er Hermans doet haar uiterste best om in elk geval een deel van de oppositie aan de borst te drukken. Ze dankt PvdA en GroenLinks uitgebreid voor hun plan dat de basis werd voor het energieplafond voor het kabinet. En ze sluit zich vaak aan bij de vele vragen die oppositiepartijen nog hebben over alle plannen. Zo is het voorgestelde Nederlandse maximumtarief voor elektriciteit vooralsnog twee- tot driemaal hoger dan in omringende landen, merkt het onafhankelijke Kamerlid Pieter Omtzigt op, terwijl daar geen aanwijsbare reden voor is. ‘Ook ik wil hierover antwoorden van het kabinet’, sluit Hermans zich bij hem aan. Een andere voortslepende ergernis is dat er nog steeds geen reddingsplan is voor grootverbruikers van energie, zoals tuinders en bakkers, die kampen met onbetaalbare energierekeningen. JA21-leider Eerdmans vraagt zich daarom af: ‘Waarom noemt de VVD zichzelf eigenlijk nog de ondernemerspartij?’ Hermans belooft dat het plan voor het mkb er heus binnenkort aan komt. Verder geldt de wet die de coalitie nu al jaren door vrijwel alle Kamerdebatten heen sleept: er zijn weliswaar meningsverschillen tussen de regeringspartijen, maar de oppositie is nog veel verdeelder. In twee heikele dossiers wordt dat woensdag eens te meer duidelijk: de rechterflank wil een strenger asielbeleid en een soepeler stikstofregime, op de linkerflank is het precies andersom. De fractieleiders van de regeringspartijen manoeuvreren daar behendig doorheen. En dat zal ook premier Rutte, die donderdag aan het woord komt, waarschijnlijk niet al te veel moeite kosten.||https://www.volkskrant.nl/nieuws-achtergrond/kabinet-kan-gewoon-doorregeren-ondanks-historisch-laag-vertrouwen-en-felle-kritiek-uit-kamer~bfbe469b/
2022-09-21||Is WA’s 2022 te vergelijken met Juliana’s 1948?||In het lied 1948, dat Kees van Kooten en Wim de Bie in 1972 schreven voor het satirisch programma Hadimassa, wordt gezongen dat het behelpen was in het derde vredesjaar met een lapje voor de brievenbus en papier in de tochtigste kieren. Maar dankzij de Limburgse mijnen stond binnen de kolenkit paraat. En bij het naar bed gaan, kreeg iedereen kruik mee. Zo werd de energiecrisis toen aangepakt. Geluk was nog heel gewoon in Nederland, dankzij de radio, lange vingers, het ganzenbord op tafel en de vier gouden medailles van Fanny Blankers Koen op de Spelen van Londen. Gerard Cox maakte van het lied – op muziek van de Engelse bard Gilbert O’Sullivan – een hit. Over de tekst zei Van Kooten in een radio-interview dat het geen satire was: ‘Absoluut, een warme gelukkige herinnering.’ In 1948 was Van Kooten 7 jaar oud en zat hij er nog niet echt mee dat de Sovjets onder Stalin op dat moment een satellietregering in Tsjecho-Slowakije hadden geïnstalleerd en West-Berlijn hadden geblokkeerd. Talrijke producten waren nog op de bon en in Nederlands-Indië voerde Nederland een achterhoedegevecht om de kolonie te behouden. Twee keer verwees koning Willem-Alexander in zijn troonrede naar dat ‘rampjaar‘, waarbij hij zijn grootmoeder Juliana in haar inhuldigingsrede citeerde. ‘Wij bevinden ons op dit ogenblik van de wereldgeschiedenis in een toestand, waarin alles aankomt op onze houding tegen de dreiging van nieuwe onheilen. Nederland moet niet alleen drijvende blijven op de wilde golven van het wereldgebeuren. Het moet zelf zijn koers bepalen, en bovendien trachten met de andere volken samen de koers uit te zetten van de ganse wereldvloot.’ ‘In die onzekere jaren hebben onze ouders en grootouders gezamenlijkheid en veerkracht getoond. Van ons wordt nu, onder heel andere omstandigheden, hetzelfde gevraagd.’ En aan het einde zei hij: ‘Tezamen zullen wij werken voor het heil van Nederland’ – aldus mijn grootmoeder in 1948. Het zijn woorden die steeds opnieuw actueel zijn.’ Maar er zijn grote verschillen met 1948. Het volk was niet politiek losgeslagen en zat keurig opgesloten in een zuil: wie katholiek was las de Volkskrant, stemde op de KVP en was lid van de KRO. Arthur Seyss-Inquart was nog maar drie jaar weg, zodat de democratie werd gekoesterd en politici niet alleen werden vertrouwd, maar bijna onaantastbaar op een voetstuk stonden. In dat jaar was het kabinet Drees-Van Schaik aangetreden – de allereerste rooms-rode coalitie die een meerderheid van tweederde in de Tweede Kamer had. Nederland was geen toevluchtsoord voor vluchtelingen. Nederlanders sloegen vanwege uitzichtloosheid of uit angst voor de Russen zelf op de vlucht naar Australië, Nieuw-Zeeland, de VS, Zuid-Afrika en Canada zonder dat duidelijk was of ze politieke asielzoekers dan wel economische migranten waren. ‘Buiten huilt de wind om ’t huis’, aldus de tekst van 1948. ‘Maar de kachel staat te snorren op vier.’ Misschien moeten onder leiding van premier Kees van Kooten niet de gasvelden in Groningen, maar de mijnen in Limburg weer open.||https://www.volkskrant.nl/economie/is-wa-s-2022-te-vergelijken-met-juliana-s-1948~bb7d33fb/
2022-09-21||Oud-vicepresident Al Gore noemt het hoofd van de Wereldbank een ‘klimaatontkenner’||‘Het is de taak van de Wereldbank om die toegang te verlenen’, zegt Al Gore, ‘en dat doen ze gewoon niet’. De democratische politicus en Nobelprijswinnaar, die zich al jaren inzet voor klimaatbescherming, houdt Wereldbank-voorzitter David Malpass persoonlijk verantwoordelijk. Al Gore omschrijft de 66-jarige Malpass als een ‘klimaatontkenner’ en roept op tot ‘nieuw leiderschap’. Toenmalig Amerikaans president Donald Trump schoof Malpass in 2019 naar voren bij de Wereldbank. De 66-jarige econoom hielp Trump bij zijn verkiezingscampagne en werkte als onderminister op het ministerie van Financiën. De Wereldbank, na de Tweede Wereldoorlog opgericht om via leningen armoede te bestrijden, reageert schriftelijk op de kritiek van Al Gore. Onder leiding van Malpass zou de organisatie zich wel degelijk inzetten voor het klimaat. In het afgelopen fiscale jaar stelde het instituut meer dan 31 miljard dollar beschikbaar om landen te helpen. Dat is een derde meer dan het voorgaande jaar. ‘Een verbetering’, reageert Geske Dijkstra, hoogleraar bestuur en mondiale ontwikkeling aan de Erasmus Universiteit in Rotterdam. Ze begrijpt de kritiek van Al Gore. ‘De Wereldbank komt maar laat op gang. Op hun website staat klimaatverandering niet eens onder het kopje ‘prioriteiten’ genoemd.’ Dijkstra wijst ook op de verantwoordelijkheid van de aandeelhouders. ‘Zij hadden evengoed meer op klimaatfinanciering kunnen hameren.’ Die aandeelhouders zijn de 189 lidstaten. Nederland is een van de 25 leden in de Raad van Bewindvoerders, de Verenigde Staten hebben er de meeste invloed. Van oudsher gaat de hoogste positie bij het Internationaal Monetair Fonds (IMF) naar een Europeaan en het voorzitterschap van de Wereldbank naar een Amerikaan. Niet-westerse landen staan met lege handen. Ook Malpass was aanwezig op de bijeenkomst waar Al Gore sprak. Hij noemde de beschuldigingen aan zijn adres ‘heel vreemd’. De vraag of hij de wetenschappelijke consensus over de opwarming van de aarde accepteert, pareerde de Wereldbank-voorman door te stellen dat hij geen wetenschapper is.||https://www.volkskrant.nl/economie/oud-vicepresident-al-gore-noemt-het-hoofd-van-de-wereldbank-een-klimaatontkenner~b4a29c32/
2022-09-21||Begon de regering nou maar met een miljard voor zichzelf||Het was geen valse belofte die hij als jeune premier in 2010 deed: ‘Een kabinet waar rechts Nederland zijn vingers bij aflikt.’ Tien jaar later was de Nederlandse welvaartsstaat iets anders dan wat Willem Drees en zijn opvolgers voor ogen hadden. Zij verdeelden door belastingen de welvaart. Iedereen een fatsoenlijk inkomen. En door publieke voorzieningen (onderwijs, openbaar vervoer, kunsten) gelijke kansen. In 2022 toont de Miljoenennota de omkering van die welvaartsstaat: een staat voor welvarenden. In Nederland bezit 10 procent van de huishoudens 61 procent van al het vermogen, de top 1 procent bezit 26 procent, zeggen grafieken op pagina 11 en 84 van die Miljoenennota. Aan de andere kant van de regenboog heeft een kwart van de Nederlanders betalingsachterstanden. In de Algemene Politieke Beschouwingen wees Jesse Klaver erop dat de rijkste 1 procent van de bevolking de helft betaalt aan belasting en premies van wat de laagste inkomens betalen. Onderwijsprestaties dalen sinds 2003, wat voor rijken geen probleem is, want bijles koop je op de markt. In een voorbeschouwing op Prinsjesdag in de Balie concludeerde econoom Rens van Tilburg dat Nederland met zijn hypotheekrenteaftrek en onbelaste huurinkomsten een ‘unieke vermogenssubsidie’ kent. Niet gek dus dat het belangrijkste politieke debat van het jaar over sociale ongelijkheid gaat. Tegelijkertijd peddelde de oppositie in dit debat met de stroom mee. Want als bedoelingen ook beleid worden, wijst de rechtse vinger van Rutte zijn vierde kabinet richting het verkleinen van de verschillen tussen arm en rijk: 10 procent erbij voor minimumloon, bijstand en AOW. Lasten op arbeid omlaag. Vennootschapsbelasting omhoog. Meer toeslagen voor kwetsbare huishoudens. De routes naar belastingontwijking ‘wil het kabinet aanpakken’. En de inkt van de Miljoenennota was al droog toen het prijsplafond voor gas en energie werd afgesproken. Maar van goede bedoelingen komt vaak niets, en soms een toeslagenaffaire. Tussen droom en daad staat een uitgekleed overheidsapparaat. Het prijsplafond voor energie en gas geldt daarom voor alle huishoudens, ook die van de 300 duizend miljonairs die Nederland intussen telt. Omdat meer specifiek beleid duur maar vooral onuitvoerbaar is. Maar wie sociale ongelijkheid moet verkleinen, kan niet met hagel schieten. Bovendien jagen koopkrachtreparaties voor mensen die het niet nodig hebben, de inflatie aan. Terwijl de economie moet afkoelen. De Miljoenennota doet aan zelfonderzoek over de relatie tussen overheid en markt. Zo is het reusachtige, supersnelle steunpakket tijdens corona goed bevallen en vraagt de regering zich af of de overheid niet vaker moet ingrijpen in de economie. Maar zegt ze dan, alsof het om een natuurverschijnsel gaat: ‘Een omslag naar meer regie van het Rijk kan niet zomaar gemaakt worden. Beleidskeuzes uit de afgelopen decennia hebben ertoe geleid dat in sommige gevallen de instrumenten, infrastructuur en kennis voor gedetailleerde centraal gestuurde interventies ontbreken.’ Simpel gezegd: door de afbraak van de overheid is een hoop onmogelijk. Herman Tjeenk Willink – God geve hem het eeuwige leven, want wie anders gaat hier onophoudelijk voor waarschuwen – wees afgelopen zaterdag in NRC op het reusachtige probleem waar niemand het over heeft: dat veertig jaar marktdenken binnen de overheid een aanslag was op haar deskundigheid en capaciteit: ‘De uitvoering is dolgedraaid.’ Ambtenaren lopen grote risico’s: een fout is zo gemaakt en dan word je in het parlement en op sociale media tot schuldige aangewezen. De burger is zijn vertrouwen kwijt in een systeem dat niet blijkt te werken. Maar de regering die met miljarden strooit, zwijgt over haar eigen cruciale tekortkoming om plannen daadwerkelijk uit te voeren. Begon ze nou maar met een miljard voor zichzelf.||https://www.volkskrant.nl/columns-opinie/begon-de-regering-nou-maar-met-een-miljard-voor-zichzelf~b6345c57/
2022-09-21||Grande dame van de maatschappijgeschiedenis die viraal ging met een briefje dat ze had opgehangen bij Albert Heijn ||Verslaggeven was haar tweede natuur. Overal ging Tessel Pollmann op af. Ze maakte makkelijk contact, kon goed luisteren, liet zich niet met een kluitje in het riet sturen en had een scherp oog voor detail. In de jaren zeventig en tachtig werkte ze voor het opinieblad Vrij Nederland, dat destijds de maat sloeg in de journalistiek. De mens en zijn sores stonden centraal voor Pollmann. Het leverde een stroom artikelen, een tiental boeken en een proefschrift op. Over een keur aan onderwerpen: van ambtenaren (‘U spreekt met de gemeente’) en Molukkers (Istori-Istori Maluku. Het verhaal van de Molukkers) tot middenstanders (Liever kleine baas dan grote knecht) en het Leger des Heils. Daarover onthulde ze dat een groot deel van de giften ging naar het eigen kerkenwerk. Haar journalistieke inslag kwam ook van pas toen ze als geassocieerd onderzoeker verbonden was aan het Instituut voor Oorlogs-, Holocaust- en Genocidestudies Niod. De combinatie van doorvragen en uitpluizen van kasboeken, aktes en archieven leverde veel op. NSB-leider Anton Mussert en zijn kliek heeft ze ontmaskerd als ordinaire dieven. Peter Romijn, lange tijd hoofd onderzoek van het Niod, noemt Pollmann de grande dame van de maatschappijgeschiedenis. ‘Ze had een geweldig oog voor mensen in de verdrukking. Ze is tussen hen gaan staan, stelde vragen en heeft hun problemen blootgelegd.’ Niet alleen nieuwsgierigheid dreef haar, zegt Romijn. ‘Ze voelde zich verantwoordelijk voor het functioneren van de samenleving. Als iedereen werd gehoord, zouden we beter af zijn.’ Ze was zevende in een katholiek Amsterdams huisartsengezin van twaalf kinderen met een praktijk aan huis. Er was een dienstbode en in de straat was één auto, het Fiatje van haar vader. Dochter Judith: ‘Twaalf kinderen die allemaal aandacht tekort zijn gekomen. Dat heeft haar getekend. Ze bleef verlangen naar de aandacht en bevestiging die ze als kind had gemist.’ Pollmann in haar memoires over toen ze als kind ziek was: ‘Moeder kwam even kijken als ze ’s morgens de ronde deed over de slaapkamers en als je geluk had, dacht ze bij het warm eten eraan een kind naar boven te sturen met een bord inmiddels koude stamppot of zo. Vader kwam alleen als je doodziek was.’ Het gevolg was dat Pollmann al vroeg zelfstandig was. Ze veranderde van middelbare school zonder dat met haar ouders te overleggen. De ervaringen in haar jeugd kwamen van pas in haar werk, zegt Judith. ‘Als iemand zei: het is hier net een grote familie, wist Tessel genoeg. Dan weet ik wel hoe laat het is, zei ze, en even later kwamen de verhalen over ruzies en misstanden.’ In 2016 werd Pollmann getroffen door non-hodgkinlymfoom. De ziekte kreeg ze eronder, maar de chemokuren hadden haar gesloopt. Van werken kwam voorlopig niet veel, en ze zakte weg in een depressie. Judith: ‘De drang zich te moeten bewijzen, bleef haar achtervolgen.’ Omdat ze niet werkte, vreesde Pollmann de eenzaamheid. Bij Albert Heijn bij haar om de hoek in Utrecht hing ze een briefje op het prikbord. ‘Ik zoek een maatje om mee koffie te drinken of te wandelen of zo. Betaling geen probleem. Ik ben 77 en heb een handicap.’ Iemand maakte er een foto van, zette het op Facebook en de oproep ging viraal. Toevallig uitgerekend in de nationale week van de eenzaamheid. Ineens was Pollmann de eenzaamste oudere van Nederland. De oproep leverde nieuwe kennissen op aan wie ze in haar laatste jaren veel heeft gehad. Op 12 augustus overleed Pollmann, 82 jaar oud. Ze werkte aan een boekje over de wereld van Jos van Wel, haar grootvader uit Helmond, die daar rond 1900 opschudding veroorzaakte met zijn columns over uitgebuite van arbeiders. Ze moest nog één velletje, zei ze een paar weken voor haar dood.||https://www.volkskrant.nl/mensen/grande-dame-van-de-maatschappijgeschiedenis-die-viraal-ging-met-een-briefje-dat-ze-had-opgehangen-bij-albert-heijn~bdabf298/
2022-09-21||Kabinet verlaat Kamerdebat uit protest na opmerking Baudet over minister Kaag||Baudet zegt tijdens zijn spreekbeurt achter het katheder dat het St. Antony’s College aan de universiteit in Oxford algemeen bekendstaat als een spionnenopleiding. Volgens hem is er sinds de jaren zestig en zeventig van de vorige eeuw sprake van ‘een versmelting van geheime diensten en overheden’. Vervolgens wijst Baudet de Tweede Kamer erop dat D66-leider en minister van Financiën Sigrid Kaag aan St. Antony’s College gestudeerd heeft. Dat Oxford-college is gespecialiseerd in de studies internationale relaties, economie en politicologie. De bewindslieden in Vak K vatten dit op als een insinuatie dat Kaag een geheim agent is die voor een buitenlandse entiteit werkt. Kaag schudt meewarig haar hoofd als Baudet aan het woord is. Even later verlaat een aantal ministers de bankjes in de vergaderzaal, op de voet gevolgd door de rest van het kabinet. Kamervoorzitter Vera Bergkamp roept Baudet bij zich en wil de vergadering schorsen, maar PVV-leider Wilders en SGP-fractievoorzitter Van der Staaij protesteren. Wilders: ‘Wat u ook van het betoog van de heer Baudet vindt: hij heeft het recht hier het woord te voeren. Het is niet aan het kabinet om te bepalen wie er in de Tweede Kamer mag spreken.’ Ook Van der Staaij vindt het buiten de orde om Baudet het woord te ontnemen, alleen omdat het kabinet de zaal heeft verlaten. Wilders zelf heeft D66-minister Rob Jetten aan het begin van het debat uitgemaakt voor ‘klimaatpsychopaat’. Dat komt hem alleen op een berisping van Bergkamp te staan. Zowel Wilders als Van der Staaij vindt dat Bergkamp zich op een hellend vlak begeeft als ze het kabinet laat bepalen of het Kamerdebat wordt voortgezet of niet. Het kabinet woont het debat immers bij omdat de Tweede Kamer dat eist. Als bewindslieden een Kamerdebat waarin Kamerleden vervelende dingen zeggen kunnen beëindigen door weg te lopen, is het hek van de dam, zegt Wilders. Zelfs Lilian Marijnissen (SP) is het daarmee eens. ‘Het is niet aan het kabinet om op te stappen en daarmee te besluiten dat deze vergadering ten einde is.’ Wilders wijst Bergkamp er ook op dat Baudet Kaag niet rechtstreeks van spionage heeft beschuldigd. Hij heeft alleen iets gezegd over het instituut waar ze gestudeerd heeft. Bergkamp verlaat de vergaderzaal om het kabinet terug te roepen, maar slaagt er na vele minuten trekken en sleuren alleen in premier Rutte terug te lokken naar Vak K. Baudet blijft al die tijd achter het katheder staan. Rutte zegt afgemeten dat het kabinet alleen terugkeert als Baudet zijn woorden over Kaag inslikt. Baudet weigert dat. Daarop ontneemt Bergkamp hem het woord en stuurt de FvD-leider de zaal uit. Een meerderheid van de Kamer steunt haar besluit. CDA-fractievoorzitter Heerma hekelt Baudet omdat hij ‘complottheorieën de Kamer in slingert’.||https://www.volkskrant.nl/nieuws-achtergrond/kabinet-verlaat-kamerdebat-uit-protest-na-opmerking-baudet-over-minister-kaag~bde2b8cd/
2022-09-21||Duitsland pompt 40 miljard euro in energiereuzen||Tot voor kort ondenkbare noodmaatregelen volgen elkaar in Duitsland razendsnel op. In juni legde de staat maar liefst 15 miljard euro op tafel voor een aandeel van 30 procent in gasreus Uniper, een hoeksteen van de Duitse energiezekerheid die door de Russische energie-oorlog vermorzeld dreigde te worden. Daags erna: fonkelnieuwe wetgeving om consumenten te dwingen meer voor hun energie te betalen, ook al hebben die vaste leveringscontracten. En dinsdag: de staat legt nóg eens 8 miljard euro neer en verwerft 99 procent eigendom van de gasreus. Het is de nieuwste zet in de energie-oorlog tussen Rusland en Duitsland. Daarbij vliegen de miljarden met tientallen in het rond, samen met nooit eerder geziene noodwetten en pleidooien aan burgers en bedrijven. Op het spel staan immers het productievermogen van de Duitse industrie, de banen, inflatie, het vermogen van burgers om hun huizen warm te houden en boodschappen te kunnen blijven betalen. En de vrije markt kan die uitdaging kennelijk niet aan. Uniper importeert 40 procent van het gas dat Duitsland binnenkomt en verkoopt dat door aan tweehonderd gemeentelijke energieleveranciers en een flink aantal grote bedrijven. De helft van dat gas kwam altijd uit Rusland. Sinds Moskou de gaskraan naar Duitsland begon dicht te draaien, lijdt Uniper reusachtige en oplopende verliezen. Om aan zijn leververplichtingen te kunnen voldoen, moet Uniper het Russische gas compenseren door in te kopen op de peperdure dagmarkt, waar de door Rusland gecreëerde schaarste een verveelvoudiging van prijzen heeft veroorzaakt. Die kosten kan Uniper niet doorberekenen aan klanten; zij hebben vaste levercontracten. Eind juli, toen er nog maar 40 procent van het normale volume stroomde door gaspijpleiding Nord Stream I vanuit Rusland, leed Uniper dagelijks zo’n 50 miljoen euro verlies. Inmiddels is Nord Stream helemaal dicht. Dat kost Uniper ruim 100 miljoen euro per dag. De teller staat inmiddels op 8,5 miljard euro verlies. Valt Uniper om, dan kan de hele Duitse gasdistributie als een rij domino’s volgen. Gemeentelijke energieleveranciers moeten dan ineens zelf op de dagmarkt inkopen, wat ze niet kunnen betalen. Dus die vallen ook om, bedrijven komen tot stilstand, lichten gaan uit en talloze Duitsers dreigen het heel koud te gaan krijgen. De overname zadelt de regering ook met juridische hoofdbrekens op. In juli kondigde Berlijn een trits maatregelen af om de energiecrisis en inflatie het hoofd te bieden. Eén daarvan is een nieuwe Gasumlage, een toeslag van 2,4 eurocent per kilowattuur die alle consumenten vanaf 1 oktober gaan betalen – ook consumenten die contracten met vaste leverprijzen hebben. Nieuwe wetgeving maakt die ingreep mogelijk wegens ‘overmacht’, als gevolg van Oekraïne-oorlog. De ‘gastoeslag’ moet energiebedrijven die kopje onder dreigen te gaan, redden van het faillissement – Uniper voorop. Maar nu wordt Uniper staatseigendom, en het is zeer de vraag of deze toeslag grondwettelijk nog mogelijk is: die is immers bedoeld om energiebedrijven in de vrije sector te helpen. Nu worden Duitse consumenten gedwongen in de buidel te tasten om een staatsbedrijf te financieren en daar betaalt de burger al belasting voor. Daarbij: de toeslag is bedoeld voor álle noodlijdende energiebedrijven, terwijl de staat alleen Uniper overneemt. Economieminister Habeck houdt vast aan invoering van de toeslag per 1 oktober, maar belooft een onderzoek naar de rechtsgeldigheid. Dat gaat drie maanden duren. In ieder geval tot die tijd geldt de gastoeslag. Eind augustus verstrekte de Duitse staat Uniper ook al 4 miljard euro aan nieuwe leningen, waarmee het totale reddingspakket nu op 29 miljard euro staat. Nog eens 11 miljard werd gepompt in twee andere energiebedrijven en ook daarmee wordt al over extra steun gesproken. De snelle reeks over elkaar heen rollende maatregelen tekent ook de worsteling van de staat met de principes van het liberalisme op de vrije markt in deze crisis. De centrum-rechtse Duitse coalitiepartner FDP gaat ‘voor dit moment’ mokkend akkoord met het overnameplan. ‘Waarborging van de gasvoorziening is nu het belangrijkste’, aldus plaatsvervangend fractievoorzitter Lukas Köhler. ‘Maar de staat moet geen bepalende speler op de energiemarkt worden en zich zo snel mogelijk weer uit de onderneming terugtrekken.’||https://www.volkskrant.nl/nieuws-achtergrond/duitsland-pompt-40-miljard-euro-in-energiereuzen~b27b17ad/
2022-09-21||Excuses voor Jaap van Dissel om ongefundeerde ‘suggestie van corruptie’ in podcast||Met die woorden hebben ondernemers Yves Gijrath en Erik de Vlieger in hun podcast hun beweringen teruggenomen dat Jaap van Dissel 7,5 ton zou hebben ontvangen van de Stichting Open Nederland. Dat klopt niet, zegt het duo nu. ‘Ik denk dat we op een ongelooflijke manier bezwendeld zijn’, zei Gijrath, die eerder bewijsmateriaal dacht te hebben van de transactie. De beweringen van de twee groeiden uit tot een nationale rel, toen omroep Ongehoord Nederland en Forum voor Democratie hun uitspraken omarmden als ‘bewijs’ van corruptie bij Van Dissel. Een beschuldiging, die Gijrath en De Vlieger nooit met zoveel woorden uitten en waarvan ze ‘ver afstand doen’, aldus de twee. Wel erkende Gijrath dat hij wellicht ‘te hongerig’ was. Het RIVM had de twee via de landsadvocaat om publieke rectificatie van het gerucht gevraagd, nadat duidelijk was geworden dat de podcastmakers zich naar alle waarschijnlijkheid baseren op vervalste informatie. ‘Misschien zijn we niet zorgvuldig genoeg geweest. We hebben nagelaten dit te toetsen bij Van Dissel zelf’, aldus Gijrath. Ludiek was de genoegdoening die de twee bieden. De Vlieger heeft Van Dissel uitgenodigd voor zijn huwelijk in Portugal, ‘als eregast’. Gijrath overweegt de RIVM-wetenschapper een persoonlijke excuusbrief te schrijven.||https://www.volkskrant.nl/nieuws-achtergrond/excuses-voor-jaap-van-dissel-om-ongefundeerde-suggestie-van-corruptie-in-podcast~b8defc09/
2022-09-21||Dramatische tijdrit door klapband Van Vleuten en kettingproblemen Mollema||Met een klapband lijkt er woensdag in een bijnummer van het WK wielrennen een eind te zijn gekomen aan het uitzonderlijk succesvolle wielerseizoen van Annemiek van Vleuten. ‘Mijn voorband explodeerde en ik crashte’, twitterde de renster die dit jaar de Vuelta, Giro én Tour won. De 39-jarige regerend olympisch kampioen tijdrijden was meteen na haar start in de gemengde ploegentijdrit hard op haar rechterelleboog gevallen. ‘Ik heb heel veel pijn’, zei Van Vleuten op weg naar het ziekenhuis voor röntgenfoto’s. Die wezen op een breukje in de elleboog. Een breuk waarmee ze zaterdag de wegwedstrijd van het WK kan fietsen, al zal dat pijnlijk zijn. Haar tweede wereldtitel op de weg, na 2019, was het laatste grote doel van dit seizoen. Het ging meteen mis na de start van Van Vleuten, Ellen van Dijk, die zondag voor de derde keer wereldkampioen tijdrijden werd, en Riejanne Markus. De drie vrouwen stonden al voor een vrijwel kansloze missie om deze derde editie te winnen van de WK ‘mixed relay’, waarbij eerst drie mannen, dan drie vrouwen om het hardst hetzelfde parcours fietsen. Vooraf behoorde Nederland tot de favorieten. De eerste keer won het goud, daarna zilver. Die medailles waren na drie minuten buiten bereik toen de ketting van Bauke Mollema in de knoop raakte. ‘Dat was op zo’n beetje het slechtste moment, want we reden 65 kilometer per uur.’ Het lukte Mollema niet de ketting er al fietsend terug op te leggen en hij besloot tot een fietswissel. ‘Maar daar verlies je zoveel tijd mee. Dan is het klaar.’ Ploeggenoten Daan Hoole en Mathieu van der Poel konden op het korte parcours van 14 kilometer niet op Mollema wachten. ‘Het scheelt veel of je met twee of drie renners zo’n tijdrit afwerkt’, legde Van der Poel uit. Niet alleen omdat drie renners elk minder lang op kop hoeven te rijden. ‘Je zit met drie man ook een stuk langer in het wiel om te herstellen.’ Hij en Hoole reden de zesde tijd van de mannen. Van der Poel, die als laatste bij de Nederlandse equipe aansloot, had zich in augustus bij het Roosendaalse criterium Draai van de Kaai door Van Vleuten laten overhalen een vrijwel zekere medaille op te halen door aan de gemengde ploegentijdrit mee te doen. Hij benaderde die als een inspanningstest voor zondag. Dan is hij de kopman van de Nederlandse mannenploeg en moet hij voor het eerst sinds 1985, toen Joop Zoetemelk won, de wereldtitel op de weg voor Nederland binnenhalen. ‘Ik heb de inspanning kunnen doen die ik voor ogen had, maar het was een slechte dag’, zei Van der Poel. Dan moeten wij het maar doen, spraken Van Vleuten, Van Dijk en Markus af toen ze hoorden van het achterblijven van Mollema. Die maakte zijn tijdrit overigens wel af en botste op de finish op een zeemeeuw. Zodra de tweede man over de finish komt, zien de vrouwen een verkeerslicht naar groen springen en mogen ze vertrekken. Door het aflopende startpodium hadden ze al meteen een flinke snelheid. Alledrie, Markus voorop, waren uit het zadel en stonden op de pedalen toen de voorband van Van Vleuten klapte. Het maakte haar tijdritfiets in een fractie van een seconde onbestuurbaar. Ze ging naar rechts, toen naar links waar ze zo hard op een hoge stoeprand knalde dat haar voorwiel brak. ‘Ik kan niet geloven wat er gebeurd is’, zei een gedesillusioneerde Van Vleuten tegen de NOS. ‘Vooral mijn elleboog voelt niet goed en de hele zijkant is gebutst.’ Van Dijk had niet kunnen uitwijken en reed over de fiets van Van Vleuten. ‘Ik was in verwarring en dacht: o ja, wij moeten nu met z’n tweeën verder.’ Markus hoorde een enorme klap achter zich en zag Van Dijk nog net overeind blijven. ‘Je voelt je meteen een beetje leeg en dan moet je toch gewoon weer verdergaan.’ Met zijn tweeën reden ze de derde tijd van de vrouwenploegen. Nederland was het enige van de 16 deelnemende landen dat met malheur had af te rekenen en werd toch nog vijfde. Op winnaar en topfavoriet Zwitserland gaf Nederland 52 seconden toe. Dat resultaat overtuigde Mollema van het idee dat de wereldtitel er in had gezeten voor hem en zijn ploeg. ‘Zonder pech doen we mee voor goud.’ Na Mollema’s afhaken zetten de vrouwen hun zinnen op brons, tot 40 meter na de start. Een realistisch voornemen, want Australië werd derde en was maar 14 tellen sneller dan Nederland. Italië werd slechts 3 seconden achter Zwitserland tweede. Alle deelnemers aan de gemengde ploegentijdrit gaan zaterdag en zondag van start voor de koers waarvoor ze werkelijk zijn gekomen: het WK op de weg. Van Vleuten was voor komende zaterdag de onbetwiste kopvrouw van de Nederlandse ploeg en na een seizoen van louter pieken torenhoog favoriet voor de eindzege. Of ze de wegwedstrijd gaat rijden, besluit Van Vleuten de komende dagen. We hopen het, liet bondscoach Loes Gunnewijk weten. ‘Maar het moet wel verantwoord zijn.’||https://www.volkskrant.nl/sport/dramatische-tijdrit-door-klapband-van-vleuten-en-kettingproblemen-mollema~b88e4ef7/
2022-09-21||Ruim duizend arrestaties bij anti-oorlogsdemonstraties na Poetins oproep tot mobilisatie||Volgens de onafhankelijke burgerrechtenorganisatie OVD-Info gaat het zelfs om 1386 gearresteerden. De organisatie meldde dat in 37 Russische steden straatprotesten tegen de mobilisatie waren uitgebroken, waaronder Moskou en Sint-Petersburg. Journalisten van persbureau AP zagen hoe in Moskou zeker vijftig mensen werden gearresteerd in een van de belangrijkste straten van de hoofdstad. In Sint-Petersburg voerde de politie in het centrum een bus vol arrestanten af. De demonstranten scandeerden leuzen tegen de oorlog en tegen de mobilisatie. Het waren de eerste natiebrede protesten tegen de oorlog sinds het begin van de Russische invasie in februari. Zulke protesten zijn illegaal in Rusland. Op de vraag van een AP-journalist of protesteren wat zal uitmaken, antwoordde een Moskouse demonstrant: ‘Helpen zal het niet, maar het is mijn burgerplicht mijn standpunt uit te dragen. Nee tegen de oorlog!’ ‘Duizenden Russische mannen - onze vaders, onze broers, onze echtgenoten - zullen in de gehaktmolen van de oorlog worden gegooid. En waarvoor zullen ze sterven? Waarvoor zullen moeders en kinderen straks huilen?’, vroeg de oppositiebeweging Vesna retorisch in een oproep om te demonstreren. Poetin maakte zijn besluit tot gedeeltelijke militaire mobilisering woensdag in een televisietoespraak bekend. Hoewel details nog ontbreken kunnen zeker 300.000 reservisten worden opgeroepen. Weigering om te gaan vechten kan tot 15 jaar cel opleveren, liet het Moskouse openbaar ministerie weten.||https://www.volkskrant.nl/nieuws-achtergrond/ruim-duizend-arrestaties-bij-anti-oorlogsdemonstraties-na-poetins-oproep-tot-mobilisatie~b96a10d4/
2022-09-21||Federal Reserve zet ‘antibioticakuur’ tegen hoge inflatie voort tot de ‘bacterie écht weg is’||Het is al de vijfde renteverhoging dit jaar, en de derde opeenvolgende keer dat de stijging 75 basispunten bedraagt. De Fed wil daarmee zowel financiële markten als burgers overtuigen van zijn ‘sterke inzet’ om de inflatie terug te brengen naar de doelstelling van 2 procent. In augustus lag de inflatie in de Verenigde Staten ruim vier keer zo hoog. De kerninflatie, die geen rekening houdt met de sterk schommelende voedsel- en energieprijzen, steeg die maand naar 6,3 procent. Jerome Powell benadrukte dat het eindpunt van de renteverhogingen niet is bereikt. De Fed vermoedt dat de rente eind dit jaar 4,4 procent zal bedragen, een procentpunt hoger dan de verwachting drie maanden geleden. De voorzitter van de Amerikaanse centrale bank kent zijn geschiedenis goed, stelt Luc Aben, hoofdeconoom van Van Lanschot. Eind jaren zeventig riep de Fed een aantal keer te vroeg de overwinning op de inflatie uit, en liet vervolgens met rampzalige gevolgen de teugels vieren. Dat gaat Powell niet overkomen, aldus Aben, die de vergelijking maakt met een antibioticabehandeling. ‘Ook daar moet je de volledige kuur afmaken om er zeker van te zijn dat de bacterie écht weg is. Die bacterie heet hier inflatie, de antibiotica zijn de renteverhogingen. Nadelige bijwerking van deze antibioticakuur is dat zij de economische groei opvreet en mogelijk bedrijfswinsten aantast.’ De renteverhoging is slecht nieuws voor onder meer de bouwindustrie. De betaalbaarheid van woningen –gedefinieerd als de mogelijkheid om met een doorsnee-inkomen tegen de huidige hypotheekrente een doorsneehuis te kopen – stond voorafgaand aan het rentebesluit al op het laagste peil sinds 2006. Een zachte landing van de economie lijkt steeds moeilijker te bereiken. Als de Fed de gehoopte 2 procent inflatie wil bereiken, zal de centrale bank volgens de analisten van vermogensbeheerder BlackRock een diepe recessie moeten aanvaarden, waarbij het aantal werklozen zal toenemen met drie miljoen.||https://www.volkskrant.nl/nieuws-achtergrond/federal-reserve-zet-antibioticakuur-tegen-hoge-inflatie-voort-tot-de-bacterie-echt-weg-is~b2cd3363/
2022-09-21||Jetlag geen verklaring voor 20 watt minder||De olympisch kampioen tijdrijden bij de vrouwen en de nationaal kampioen bij de mannen fietsten ver onder hun kunnen – zevende en 25ste – en ze wisten beiden totaal niet waar het aan lag. Opvallend was dat ze zondag allebei met een uitstekend gevoel op het startpodium stonden. Dit zou wel eens de dag worden waarop ik weer wereldkampioen word, dacht Van Vleuten, tot halverwege de mokerslag kwam: haar tussentijd bleek minuten te langzaam. Na die mentale tik restte slechts afzien. Mollema had dagenlang prima op de tijdritfiets getraind en de juiste, hoge wattages getrapt. ‘De eerste 10 minuten voelden ook goed aan.’ Maar toen hij naar zijn fietscomputertje keek, schrok hij. Hij duwde 20 watt minder dan normaal. Dat dat veel is, voelde hij aan de windvlaag die Stefan Küng, die tweede werd, produceerde. Al na driekwart van de tijdrit ging de Zwitser over Mollema, 1,5 minuut eerder gestart, heen. Mollema en Van Vleuten waren niet de enigen die in het duister tastten. Ook topfavoriet en regerend wereldkampioen, de Italiaan Filippo Ganna, begreep niets van zijn off-day: hij werd slechts zevende. ‘De afgelopen dagen reed ik juist hoopgevende wattages.’ Wielrennen is inmiddels zo datagedreven dat als vermogenscijfers onverklaarbaar slecht zijn, naar andere data wordt gezocht voor een sluitende verklaring. De meest gehoorde na de WK-tijdritten luistert naar de naam jetlag. Maar helaas, de data van pogingen om het tijdsverschil te verslaan, tonen weinig overeenkomsten bij zowel verliezende als winnende renners. De vuistregel is dat het één dag wennen kost aan elk uur tijdsverschil. Europa-Australië is acht uur. Ganna was al ruim tien dagen in Australië toen hij zondag pijnlijk zichtbaar halverwege instortte. Mollema was er evenzeer vroeg bij en liet precies een week voor de tijdrit weten dat hij zijn eerste rit er in Australië op had zitten. Anderzijds: Ellen van Dijk kwam tegelijk met Mollema aan in Australië en won er haar derde wereldtitel in de tijdrit. De Noor Tobias Foss was dan weer laat in Australië, maar is nu wereldkampioen tijdrijden bij de mannen. Zou dat komen doordat hij de westelijke route via Canada nam? De biologische klok heet zich sneller naar west dan naar oost aan te passen. Ook Van Vleuten zat later dan de vuistregel voorschrijft op de fiets. Ze was tijdens de Vuelta, die ze won, al begonnen met het jetlagprotocol waarbij renners ruim van te voren stapsgewijs de dag- en nachttijden van Australië aanhielden – avondeten rond lunchtijd. Renners gebruiken ook lichttherapiebrillen om het tijdsverschil te overbruggen. Dat lukt, zeggen oud-renners, het hoofd eerder dan het lijf, mede door de fysiek zware, want lange vliegreis. Zo pakte Mathieu van der Poel in de 25 uur van Brussel-Dubai-Sydney nauwelijks slaap. Wel was hij bij aankomst zo moe dat hij de eerste nacht in Australië sliep als een roos. Van der Poel reed twee dagen later prima in de gemengde-ploegentijdrit, die echter voor Nederland in het water viel door een aflopende ketting bij Mollema en een klapband voor Van Vleuten. Tegen falend materiaal helpt geen enkele theorie over het effect van jetlag op topsporters.||https://www.volkskrant.nl/sport/jetlag-geen-verklaring-voor-20-watt-minder~b515b860/
2022-09-21||Tyrell Malacia, de kleine man met de gulle glimlach||Tyrell Malacia (23) is de goedlachse, nooit opgevende linksachter in de selectie van het Nederlands elftal, dat donderdag in de Nations League tegen Polen voetbalt, in Warschau. De afgelopen maanden beleefde hij de droomachtige doorbraak bij Manchester United. Hij evolueerde van een voor de Engelsen onbekende jongen uit Nederland tot een potentiële ster die door menig supporter als beste aankoop van trainer Erik ten Hag tot nog toe wordt gezien. Hij is de kleine man met de grote glimlach. Tyrell Malacia, de terriër uit Rotterdam-Zuid, was nog niet eens op social media actief toen hij in juli naar Engeland vertrok, en nu nadert hij de miljoen volgers op Instagram en het halve miljoen op Twitter. Hij doet dat trouwens samen met ‘een team’. ‘Dan kijk ik of ik de foto’s wil posten.’ Op dinsdag, een typerend beeld van de training met als tekst: ‘Hard werken en lachen.’ Hij rent een stukje, lachend dus, naast de goedgeluimde Memphis Depay. Vrolijk. Werklustig. ‘You are your only limit’, staat bij een foto in de sportschool. De 1,69 meter kleine verdediger is fors gegroeid qua spierkracht, die nodig is in de fysieke strijd van het Engelse voetbal. ‘Het belangrijkste is dat het gevoel meteen goed was bij United. Als het dan gaat lopen…geweldig.’ Hij was bij Feyenoord al begonnen met meer krachttraining. ‘Toen corona kwam ben ik binnengerold bij een sportschool in Rotterdam, en nooit meer weggegaan.’ Malacia is rustig voor een in het veld explosieve speler met lef die nooit opgeeft. Hij leest boeken, rust veel uit en is graag met vrienden, al mist hij Rotterdam soms, de stad waar hij in de wijk Hillesluis opgroeide met zijn vader uit Curacao en moeder uit Suriname, de stad waar hij veel van het leven op straat meemaakte en telkens de goede afslag nam. En nu: Manchester United. Tadaa. Oranje, vijf interlands. Engelse verslaggevers vroegen tijdens het trainingskamp van Manchester United in Azië hoe hij precies heette. Ma-la-cia. Onder zijn eerste foto’s op sociale media stonden ongeduldige commentaren in de trant van: waar blijft de rest van de aankopen? Malacia, met alle respect. Later kwamen Eriksen, Martinez, Casemiro en Antony, met wie hij tijdens Feyenoord - Ajax vinnige duels uitvocht. Lachend: ‘Ja, de trainer (Ten Hag) zei nog: doe het tegen hem een beetje rustig aan op de training.’ Hij verwierf een basisplaats na twee nederlagen die de seizoenstart tekenden. Linksback, in plaats van Engels international Luke Shaw. ‘Ik wist dat ik een goede concurrent ben.’ Hij is lerende, maar hij bleef met al zijn passie overeind tegen grootheden als Mo Salah en Bukayo Saka. Tussen de bedrijven door lachte hij. ‘Je hebt niet meer die wedstrijden dat je effe op zestig procent kan spelen. Je moet er elke week staan, je speelt elke week een soort finale. Tegenstanders zijn meestal groot en snel. Ze geven negentig minuten vol gas.’ Salah? ‘Je wilt tegen de beste spelers voetballen. Dat vind ik geweldig. Altijd topwedstrijden. Daar doe je het voor als voetballer.’ Nerveus? ‘Nee nee nee.’ Tegen Saka van Arsenal had hij het moeilijk, zeker de eerste twintig minuten. ‘Vijf jaar geleden had ik die omschakeling nog niet kunnen maken. Nu bleef ik kalm. Dat zijn leermomenten. Ik was al wel volwassen, maar in deze competitie zet je nieuwe stappen. Ik ging tegen Arsenal terug naar de basis. In de tweede helft kwam ik niet meer in de problemen eigenlijk. Ik zit in een flow. Als het dan even niet loopt, moet je terugkeren naar je eigen basis, om vanuit daar weer op te bouwen.’ De werkelijkheid is nog mooier dan de droom, nu hij wekelijks speelt. ‘Ik kan opschieten met iedereen en ben goed opgevangen. Buiten het voetbal ben ik thuis. Dat was ook zo toen ik in Nederland was. Thuis, met familie, luisterend naar muziek. En je moet herstellen, want om de drie dagen speel je een wedstrijd.’ Hij gaat vrijwel zeker mee naar het WK, als zogenoemde wingback, in het 1-3-4-3 systeem van bondscoach Louis van Gaal. Daley Blind is normaliter eerste keus op links, maar wie weet, speelt die als linksbenige in het centrum en komt een plek vrij. Er kan van alles gebeuren. ‘Ik heb een plan gemaakt met mijn mensen. Het belangrijkste is: uitgaan van je eigen kwaliteiten. Gewoon lekker voetballen. Ik heb al veel mooie momenten meegemaakt in mijn loopbaan, en er waren ook tijden dat ik niet speelde. Al die zaken, ook privéomstandigheden, hebben mij gevormd. En het was altijd mijn droom om naar de Premier League te gaan.’ Ruim een jaar geleden liet Feyenoord hem niet vertrekken naar Club Brugge. ‘Ik sprak toen met mijn familie en zei: dit is mijn laatste jaar bij Feyenoord.’ Vóór United was hij nagenoeg rond met Lyon, maar tot zijn tevredenheid speelt hij nu in Engeland. ‘Alles gebeurt met een reden.’ Hij lacht.||https://www.volkskrant.nl/sport/tyrell-malacia-de-kleine-man-met-de-gulle-glimlach~be34f453/
2022-09-21||‘Veerkracht en gezamenlijkheid? Ja dáág, daar kan de koning ook wel wat steentjes aan bijdragen’ ||Als de koning het volk vraagt om ‘veerkracht en gezamenlijkheid’ te tonen, dan denkt de 56-jarige Ursula Stas: ‘Ja, dáág.’ Want, stelt ze: als hij van ons vraagt een steentje bij te dragen, dan kan zij ook nog wel wat steentjes verzinnen die de koning kan bijdragen. Stas duwt deze zonnige woensdagochtend de rolstoel van haar 83-jarige moeder door winkelcentrum Batavia Stad in Lelystad. Allebei zijn ze sceptisch over het koningshuis, en de oproep die de koning dinsdag deed. ‘Waarom stelt de koning niet een van zijn paleizen beschikbaar aan vluchtelingen? En wat moet hij met zo’n dure speedboot?’ In de troonrede riep koning Willem-Alexander burgers op zich voor te bereiden op grote veranderingen. ‘Want onze huidige manier van leven stuit op economische, sociale en ecologische grenzen’, aldus de koning. ‘In navolging van Den Uyl in 1973 worden we gevraagd samen wat in te leveren. En ons teweer te stellen tegen de onzekerheden en beproevingen’, zegt Hans Boutellier, bijzonder hoogleraar Polarisatie en Veerkracht (Vrije Universiteit). ‘Het is interessant dat nu zo nadrukkelijk wordt gezegd dat we aanlopen tegen de grenzen van ons systeem.’ Maar wat betekent die oproep voor ons dagelijks leven? En zijn we nog ‘veerkrachtig’? ‘Daar ben ik niet zo mee bezig’, is een veelgehoord antwoord als je rondvraagt in het outletcentrum van Lelystad. Sommige bezoekers geven toe dat ze somber zijn over de toekomst, maar dat de huidige maatschappelijke problemen hen (nog) niet raken. ‘Zolang mijn vaste energiecontract nog loopt, heb ik er weinig last van’, zegt er een. ‘Als ik de zorgen van anderen ook nog met me mee moet dragen, wordt het wel heel veel’, voegt een ander toe. Veerkracht is een begrip uit de ecologie, zegt Boutellier. ‘Dan gaat het bijvoorbeeld over het vermogen van een ecologisch systeem om zich na een bosbrand te herstellen. Later is de term overgenomen door andere disciplines.’ Hoe veerkrachtig een systeem is, valt af te leiden uit twee factoren, zegt Boutellier: flexibiliteit en diversiteit. ‘Neem weer het voorbeeld van een bos. Een bos met veel gewassen is sterker dan een dennenbos. Zo is het bij een economie ook. En als een systeem een hoog improvisatievermogen heeft, kan het makkelijker reageren op tegenslagen.’ Het is een ‘heel relevante vraag’ hoe veerkrachtig Nederland na een pandemie nog is, zegt psycholoog René Diekstra. ‘En het antwoord is: we weten het verdorie niet. Want we meten het niet. Terwijl er wel meetinstrumenten zijn.’ Hij noemt de Global Assessment Tool die militairen in het Amerikaanse leger gebruiken om te werken aan hun veerkracht. Diekstra: ‘Het zou zinnig zijn om op korte termijn een nationaal programma op te stellen om te onderzoeken hoe veerkrachtig we als samenleving zijn en mensen te trainen mentaal sterker te worden. Je moet het eigenlijk zien als een vaccinatieprogramma. Mensen moeten vaardigheden ontwikkelen die ze immuun maken voor de angst die voortkomt uit de huidige onzekerheden: een energiecrisis, oorlog.’ De oproep tot meer veerkracht lijkt bijna op een ‘wanhoopskreet’, voegt Boutellier toe. ‘In wezen is de boodschap dat de burger het maar zelf moet doen op het moment dat de overheid het niet voor elkaar krijgt. Als iets veerkracht vereist, gaat het vaak om een probleem dat niet te voorspellen is.’ Voor Ans Grondman (75) betekent veerkracht: pas op de plaats moeten maken. Samen met haar 55-jarige dochter Muriël doodt ze in het outletcentrum in Lelystad de tijd, terwijl haar man in een nabijgelegen ziekenhuis een medische ingreep ondergaat. Ze vindt het goed dat de koning de zorgen van mensen aankaart. ‘Ik vond het ook mooi om te zien dat prinses Amalia geen nieuwe hoed, maar één van haar moeder droeg.’ De laatste tijd denkt Grondman vaak terug aan de jaren vijftig, aan het gezin van elf kinderen waarin ze opgroeide. ‘Daar werd nooit eten verspild, en toen onze kinderen klein waren hebben we er altijd op gehamerd dat ze deuren moesten sluiten en lichten uit moesten doen om energie te besparen.’ Dochter Muriël heeft daar minder aandacht voor gehad toen haar kinderen klein waren, geeft ze zelf toe. ‘Ik realiseer me nu hoe snel we welvarend zijn geworden’, zegt Grondman. ‘Dat kan zo niet doorgaan. Dat lijkt me vooral moeilijk voor jongeren.’ Dat is zo, vinden ook Coen van Amerongen (21) en Michel van Dijk (23). De twee studenten commerciële economie zijn naar Batavia Stad gekomen om een overhemd te kopen voor Van Amerongens diploma-uitreiking. Ze vinden dat de rekening te veel bij de jongeren wordt gelegd. Een baan? Daar maken ze zich geen zorgen over. Maar een huis? ‘We wonen nog thuis, want een betaalbare woning vinden is lastig. En als je er een vindt, moet je ook nog eens een nieuw energiecontract afsluiten’, zegt Van Dijk. Volgens hen gaat Nederland nu gebukt onder problemen die veelal door politieke keuzes zijn gemaakt. ‘De boeren zijn te lang aan het lijntje gehouden, de klimaatproblemen zijn doorgeschoven en het woningtekort is ook niet opeens ontstaan.’ De oproep aan burgers om ‘veerkracht en saamhorigheid te tonen’ vinden ze twijfelachtig. ‘Natuurlijk moet iedereen zijn steentje bijdragen’, zegt Van Amerongen. ‘Maar de oplossing voor veel problemen begint bij de politiek.’ Hij vindt dat een oproep tot meer solidariteit beter zou zijn geweest dan de oproep om meer veerkracht. De koning zelf zou in dat opzicht ook meer kunnen doen, vindt hij. ‘Hoe tof zou het zijn als de koning ‘nee’ zegt tegen zijn salarisverhoging.’||https://www.volkskrant.nl/nieuws-achtergrond/veerkracht-en-gezamenlijkheid-ja-daag-daar-kan-de-koning-ook-wel-wat-steentjes-aan-bijdragen~b0e9ce95/
2022-09-21||Trump en kinderen in staat van beschuldiging gesteld wegens fraude||Volgens het New Yorkse openbaar ministerie, dat de civiele zaak bij een rechter in Manhattan aanspande, heeft de Trump Organization (Trumps bedrijf) zich schuldig gemaakt aan ‘talloze gevallen van fraude en gesjoemel’ bij het opstellen van de financiële jaaroverzichten tussen 2011 en 2021. Die verklaringen werden uitgegeven aan mogelijke zakenpartners, banken en belastingambtenaren. Doel van de fraude was volgens openbaar aanklager Letitia James de waarde van Trumps onroerend goed (onder meer luxe hotels, golfbanen en kantoorcomplexen in Manhattan, Chicago en Washington DC) zo laag of juist zo hoog mogelijk af te schilderen teneinde belastingvoordelen dan wel gunstige leningen te verkrijgen. Het ging bij het gesjoemel om miljarden dollars. Behalve Trump en de Trump Organization werden ook zijn drie oudste kinderen Donald Jr, Eric en Ivanka en twee voormalige toplieden van het bedrijf (Allen Weisselberg en Jeffrey McConney) aangeklaagd. Donald Trump zelf ontkent alle beschuldigingen. Zijn advocaten schilderen de civiele zaak af als een politiek gemotiveerde poging om de Republikeinse ex-president in een kwaad daglicht te stellen. Openbaar aanklager James is een Democraat. ‘De vandaag aangespannen zaak is niet gericht op de feiten of op de wet, zij is alleen gericht op de politieke agenda van de openbaar aanklager’, aldus Alina Habba, een van Trumps advocaten. De Trump-clan heeft er afgelopen drie jaar alles aan gedaan om het onderzoek te dwarsbomen. De Trumps hebben volgens aanklager James talloze vertragingstactieken toegepast om onder dagvaardingen en ondervragingen uit te komen. Trump zelf weigerde begin augustus vragen van justitie te beantwoorden. Hij beriep zich daarbij meer dan vierhonderd keer op zijn grondwettelijk recht om geen verdenking op zichzelf te laden. Ook Trumps kinderen probeerden zich op alle mogelijke manieren aan het onderzoek te onttrekken. Donald Trump Jr en Ivanka Trump weigerden getuigenverklaringen af te leggen, en deden dit pas nadat ze hiertoe door de rechter waren gedwongen. Broer Eric beriep zich in 2020 als getuige meer dan vijfhonderd keer op zijn zwijgrecht. De woensdag ingestelde rechtszaak lijkt vooralsnog het ernstigste juridische obstakel voor de politieke ambities van Trump, die zich mogelijk weer namens de Republikeinse partij kandidaat wil stellen voor de presidentsverkiezingen van 2024, maar het is zeker niet de enige rechtszaak tegen hem. Zo loopt er een strafzaak tegen Trump omdat hij geheime documenten zou hebben meegenomen uit het Witte Huis. Op grond van deze verdenking viel de FBI begin augustus zijn landgoed Mar-a-Lago binnen. In Georgia loopt een strafzaak tegen Trump vanwege zijn pogingen in 2020 om de uitslag van de verkiezingen in de staat te beïnvloeden. Een openbaar aanklager in Manhattan is daarnaast bezig met een strafzaak tegen de Trump Organization vanwege belastingontduiking. Het bedrijf zou werknemers buiten de boeken om betalingen hebben gedaan. In deze zaak heeft ex-topman Weisselberg schuld bekend. Hij zal tegen het bedrijf getuigen.||https://www.volkskrant.nl/nieuws-achtergrond/trump-en-kinderen-in-staat-van-beschuldiging-gesteld-wegens-fraude~b8488a24/
2022-09-21||Wie is toch die man met meer miljarden dan Bill Gates en Jeff Bezos?||Het enige blijk van emotie waarop de interviewer van The Financial Times hem in 2013 kan betrappen, is ‘een kleine trilling van zijn snor’. Voor emoties koop je niks. Gautam Adani (60) is niet alleen de rijkste man van India, maar misschien ook de gewoonste, of zelfs de saaiste. ‘Of je bent extravert, of je bent introvert. Als dat de keus is, ben ik introvert. Ik ben geen sociaal mens, en ik hou niet van feestjes.’ Adani is er wel rijk mee geworden, en dat is voor hem veel belangrijker. Rijk worden, en dan in alles nummer één zijn. ‘Nummer één worden, daar zijn we heel erg op gefocust’, zegt hij in 2013, in een zeer zeldzaam interview met The Financial Times. Hij was toen nog lang niet zo rijk als nu, maar toch al behoorlijk rijk. De roze zakenkrant schrijft vol bewondering dat Adani dan al ‘een van de grootste tycoons van India’ is: ‘zijn bedrijf is in amper 10 jaar tijd al zestien keer zoveel waard geworden.’ Dat was in 2013. Adani beweegt zich sindsdien door de wereldranglijsten van de rijkdom alsof het een partijtje autoracen is, en hij Max Verstappen. Dit jaar werd hij al de nummer een van India en onlangs schoot Adani op de wereldranglijst van Bloomberg zelfs Bill Gates en Bernard Arnault (van Louis Vuitton) voorbij. Halverwege september passeerde hij ook Jeff Bezos, zodat hij nu zelfs op nummer twee staat, met een waarde van 146,8 miljard euro. Tussen Adani en Elon Musk (nummer een) ligt nog een verschil van ruim 100 miljard euro. Dat lijkt onoverbrugbaar, maar bij Gautam Adani weet je het maar nooit. In 2022 alleen al werd hij ruim 60 miljard euro rijker. Alles wat Gautam Adani onderneemt is voor hem een wedstrijd, maar zijn snor trilt alleen als hij het over het verleden heeft. Daar ligt zijn geheim. Het geheim van een selfmade man, vierde zoon van een kleine textielhandelaar uit Gujarat. Voor school was hij niet geschikt. Hij was een dropout, liep weg uit school, scharrelde wat in de diamantwereld van Mumbai en de plasticfabriek van zijn broer, en begon in 1988 zijn eigen im- en exportbedrijf: Adani Enterprises. Als kind had hij al grootse dromen. Adani beschrijft een bezoek aan de haven: ‘Ik was nog een jongen, zonder enige achtergrond, en ik zag wat in werkelijkheid in die tijd al een klein schip was, maar voor mij was het een heel groot schip.’ Dat blinkende, machtige zeeschip was voor hem een representatie van succes. Een symbool van een wereld waar hij deel van wilde uitmaken. Het beeld van dat grootse schip is hem zijn leven lang voor ogen bijven staan. Adani Enterprises was daarvan het bescheiden begin. Hij begon zijn bedrijf, maakte het winstgevend, en met die winstcijfers verschafte hij zich vervolgens leningen waarmee hij weer andere, grotere bedrijven overnam. Dat werd zijn methode van zakendoen. Hij stapelde bedrijf op bedrijf, maakte ze winstgevend en kreeg op deze manier nieuwe, steeds grotere leningen. Hij heeft de naam een ‘overnamepiraat’ te zijn. Wat hij ziet koopt hij, met niets dan zijn simpele handelsverstand, zegt hij zelf: ‘Wij berekenen risico’s heel erg snel. Ik doe dat op mijn eigen manier, in heel eenvoudige taal zonder jargon. Ik heb nooit gehouden van mensen die heel ingewikkeld praten.’ De Adani-groep is op die manier een mega-conglomeraat geworden dat zich bezighoudt met bijna alles: zeehavens, scheepvaart, luchthavens, olie, gas, steenkool, energiecentrales, groene energie, telecom, mijnbouw en spoorwegen. En dat allemaal gefinancierd met een ondoorzichtig netwerk van leningen. De kredietvolger CreditSight van Fitch noemt het imperium van Adani ‘zwaar overgefinancierd’, en vreest dat die ballon op een gegeven moment zal moeten klappen. Het is in ieder geval een risico voor beleggers, aldus CreditSight. Leningen en een inzakkende economie gaan immers niet goed samen. In 2013 had een dip in de economie Adani al eens bijna te pakken. Hij moest, helemaal tegen zijn natuur in, het tempo van de overnames terugdraaien om zijn financiën te herstructureren. Maar al gauw ging hij weer op volle snelheid door op zijn onstuitbare overnamepad. In het openbaar wordt hij zelden persoonlijk. Ook tegen The Financial Times  praat hij liefst over zijn zaak, en niet over de rest. Over 1997 bijvoorbeeld, toen hij voor losgeld werd ontvoerd, zegt hij alleen: ‘er zijn in mijn leven twee of drie ongelukkige incidenten geweest, en dat is er een van.’ Over de gruwelijke terreuraanval in Mumbai, op 26 november 2008 is hij al even kortaf. Hij zat te dineren in het Taj (Mahal) Hotel in Mumbai toen moslimterroristen binnenvielen en om zich heen begonnen te schieten. Het beleg van het hotel zou vier dagen duren, en in het hotel vielen er 31 doden (in totaal werden bij acties in Mumbai 164 mensen gedood). Adani wil ook hier niet meer over kwijt dan: ‘Ik kon pas weg toen de commando’s kwamen.’ Geen woord over de zwaarbewapende terroristen die door de gangen liepen, geen woord over hoe hij zich moest verstoppen, geen woord over de angst in het hotel. Daar koopt hij niets voor. Hij is, misschien dankzij deze afwezigheid in de media, ook redelijk onbesproken. Milieuactivisten klagen over vervuiling bij een Australische mijn, en op de beurs kijken ze argwanend naar al die leningen, maar tegelijk wordt toch met bewondering geluisterd als Adani belooft dat hij 70 miljard euro zal investeren in groene energie. Ook op dat gebied wil hij de grootste producent ter wereld worden, zegt hij. Gautam Adani is 60, en heeft nog steeds maar één motto: ‘Of je zit op je stapel geld, of je blijft groeien.’||https://www.volkskrant.nl/nieuws-achtergrond/wie-is-toch-die-man-met-meer-miljarden-dan-bill-gates-en-jeff-bezos~bcf2080c/
2022-09-21||Poetins vlucht naar voren vraagt om een helder  antwoord van het Westen: poten af van Oekraïne||Met de aankomende annexatie van vier Oekraïense provincies en een ruim geformuleerd decreet over mobilisatie bijt president Vladimir Poetin zich vast in zijn rampzalige oorlog tegen Oekraïne. Het wekt associaties op met een gokker in het casino die hoe meer hij verliest des te hoger hij inzet − tot uiteindelijk zijn huis- en autosleutels op tafel liggen. Het mag gek overkomen, maar voor de gokker zelf is elke stap die hij zet logisch en verdedigbaar. Dat de aannames steeds niet kloppen, tast het geloof in het eigen gelijk niet aan. Het begin van een mobilisatie of, zoals veel Russen zeggen, ‘mogilisatie’ (mogila betekent graf) was precies wat Poetin hoopte te voorkomen. Dat hij er nu toe gedwongen wordt, duidt er op dat de Russische problemen nog groter zijn dan werd gedacht. Rusland kampt met een tekort aan manschappen, vooral infanterie. Het leger was ingesteld op een korte, hevige oorlog − niet een uitputtingsslag. En evenmin op grote verliezen. Vandaar de steeds wanhopiger pogingen kanonnenvoer te vinden − zelfs door het ronselen van criminelen. Het begin van mobilisatie moet redding bieden, samen met het dwingen van contractanten om in dienst te blijven en het zetten van hoge straffen op desertie. Kortom, dwangmaatregelen als noodmiddel, met alle maatschappelijke risico’s van dien. Experts vermoeden dat het slechts beperkt effect zal hebben, en dan pas over enige tijd. Het moreel en de geoefendheid van soldaten zullen nog verder instorten, de niet-personele problemen van de Russische oorlogsmachine blijven bestaan. Niettemin is Poetins ‘dubbelbesluit’ van annexatie en mobilisatie een belangrijke escalatie, die om een duidelijk internationaal antwoord vraagt. Net als bij Poetins annexatie van de Krim in 2014 wordt onder onze ogen Oekraïens gebied middels nepreferenda opgeslokt, en wordt bij verzet gedreigd met de nucleaire apocalyps. Oekraïne blijft vechten voor zijn voortbestaan. Maar sinds 24 februari zijn ook de rest van Europa en Noord-Amerika ontwaakt. De openlijke poging tot een nieuw landjepik, samen met systematische oorlogsmisdaden, dwingt het Westen te doen wat het jaren verzuimde: een streep in het zand trekken. Dat Poetin zijn misdadige en dodelijke ambitie − die het fundament van de internationale orde bedreigt − kracht bijzet met nucleaire dreigementen, mag de wil van Oekraïne’s partners niet breken. Het gebruik van een ‘klein’ kernwapen zal de oorlog niet beslissend beïnvloeden, maar wel zeer negatieve consequenties hebben voor Rusland − in de hele wereld. Ook Poetin weet: wie de roulettetafel omgooit, wordt eruit gesmeten en kan rake klappen krijgen. Zwichten voor nucleaire chantage zou pas echt destabiliserend werken. Rusland spreekt steeds meer van een oorlog met het Westen − wat sceptische Russen moet overtuigen, maar simpelweg niet klopt. Ook dat Kyiv kernwapens zoekt en het Westen Rusland wil onttakelen zijn leugens. Rusland wil Oekraïne onttakelen, daarom krijgt dat land westerse steun. Het Westen moet zich niet laten afschrikken door Poetins retoriek, maar juist het zwaardere materieel sturen − inclusief tanks en jachtvliegtuigen − waar Kyiv al maanden om vraagt. Nu Poetin de verdere onttakeling van Oekraïne aankondigt, kan er maar een antwoord zijn: poten af van Oekraïne.||https://www.volkskrant.nl/columns-opinie/poetins-vlucht-naar-voren-vraagt-om-een-helder-antwoord-van-het-westen-poten-af-van-oekraine~bb63fed5/
2022-09-21||Prijsplafonds gunstig voor eenpersoonshuishoudens – wie oude woning heeft, profiteert minder||De helft van de huishoudens verbruikt jaarlijks meer gas en stroom dan de grens waarvoor een prijsplafond gaat gelden. Vooral huishoudens met oude, grote woningen verbruiken meer. Het prijsplafond voor de energierekening is met name gunstig voor eenpersoonshuishoudens en personen die in een kleine of nieuwere woning wonen. Uit woonprofielen die het CBS construeerde, blijkt dat het grootste deel van deze huishoudens minder verbruikt dan het plafond. Het prijsplafond waarmee de overheid de energierekening wil dempen, geldt voor een verbruik tot 1.200 kubieke meter aardgas en 2.400 kilowattuur. Voor verbruik boven die grens betaalt de consument de marktprijs. De grens voor het prijsplafond is ongeveer gelijk aan het gemiddeld verbruik van Nederlandse huishoudens. Maar voor sommigen pakt het plafond beter uit dan anderen. Een op de tien Nederlandse huishoudens moet voor minstens de helft van zijn gas- en stroomverbruik de marktprijs betalen. Het verbruikt jaarlijks minimaal 2.210 kuub gas en 4.920 kilowattuur stroom. Bijna alle alleenwonenden in een klein appartement verbruiken jaarlijks minder dan 1.200 kuub gas en 2.400 kilowattuur stroom. Huishoudens van twee personen of meer in een middelgrote, oude rijwoning zijn al minder geholpen met het prijsplafond. Ruim de helft verbruikt meer dan de grens van 1.200 kuub en 2.400 kilowattuur. Mensen met een oude, grote vrijstaande woning zullen voor een groot deel van hun gas- en stroomverbruik toch de marktprijs moeten betalen. Zo’n 10 procent van deze huishoudens verbruikt minder dan de grens voor het prijsplafond voor gas en stroom.||https://www.volkskrant.nl/nieuws-achtergrond/prijsplafonds-gunstig-voor-eenpersoonshuishoudens-wie-oude-woning-heeft-profiteert-minder~b8a1e736/
2022-09-21||Advocaten Youssef T. leggen verdediging neer, ‘op dit moment’ geen toelichting||André Seebregts, bekend als raadsman van onder anderen ‘tramschutter’ Gökmen T. en van enkele IS-vrouwen, bevestigt desgevraagd dat hij de verdediging van hen overneemt. Seebregts wil net zomin als zijn collega’s Bouchikhi en Raza iets zeggen over de de advocatenwissel. ‘Het is nog pril’, zegt Seebregts. ‘Ik heb nog niet met mijn cliënt kunnen bespreken wat hij wel en niet via mij met de media wil delen.’ Door de wissel loopt Youssefs zaak waarschijnlijk vertraging op. Op 8 oktober 2021 werd Youssef T. gearresteerd vanwege het vermoeden dat hij misbruik maakte van zijn positie als advocaat. Hij had vanaf 11 maart vorig jaar ongehinderd toegang tot zijn neef Ridouan en fungeerde volgens het Openbaar Ministerie als diens boodschapper. Hij heeft zijn neef tientallen keren in de gevangenis bezocht. Tegen Ridouan T. is in het omvangrijke liquidatieproces Marengo een levenslange celstraf geëist voor onder meer zes moorden en vier pogingen daartoe. Uit onderschepte communicatie zou zijn gebleken dat Ridouan via zijn neef Youssef vanuit zijn detentie de handel in drugs voortzette, adresgegevens van medewerkers van de gevangenis in Vught trachtte te achterhalen en een gewelddadige ontsnappingspoging voorbereidde. Youssef T. heeft zich inmiddels als advocaat van het tableau laten schrappen en mag zijn functie niet meer uitoefenen. Volgens uitgelekte stukken naar NRC zei hij op 21 oktober vorig jaar bij de rechter-commissaris: ‘Ik heb dit niet uit vrije wil gedaan. Ik ben hiervoor niet zes jaar naar de universiteit gegaan. Ik ben geen advocaat geworden om als boodschappenjongen te fungeren. Het dilemma is enorm.’ Hij zei er ook bij dat hij geen vragen wilde beantwoorden over specifieke communicatie tussen hem en zijn neef Ridouan zolang die hem daarvoor ‘geen toestemming geeft’.||https://www.volkskrant.nl/nieuws-achtergrond/advocaten-youssef-t-leggen-verdediging-neer-op-dit-moment-geen-toelichting~bbcf426b/
2022-09-21||Van Keniaanse gangster tot buurtactivist: Evans vergroent zijn sloppenwijk||Een dozijn Afrikaanse maraboes vliegt rondjes in de lucht, hun meer dan twee meter brede vleugels werpen af en toe schaduwen over de kleine huizen van Dandora. De bewoners zagen tot voor kort geen andere vogels dan deze lelijke achterneven van de ooievaar. Het zijn aaseters die afkomen op de rotzooi waar de wijk om bekendstaat: het leeuwendeel van Nairobi’s afval wordt op de gigantische vuilnisbelt hier gedumpt. Maar wie goed luistert, hoort tegenwoordig ook gezang van andere vogels die worden aangetrokken door de fruitbomen in de ‘Believers Garden’, een groene oase in deze drukke sloppenwijk. Evans Otieno, een slanke man in lange groene werkjas, kijkt omhoog naar het bladerdek van een grote avocadoboom, waar meerdere vogels fladderen. ‘Er komen hier Afrikaanse paradijsmonarchen, emeraldhoningzuigers en gekuifde grauwe buulbuuls’, zegt hij trots terwijl hij meetelt op zijn vingers. ‘Ze maken nesten in onze bomen omdat ze van onze tuin houden. Daardoor weet ik: iedereen heeft dit soort plekken nodig.’ Dat vogels zijn parkje ook hebben ontdekt is een mooie bijkomstigheid, maar Otieno’s rechthoekige tuin van zo’n 300 vierkante meter is vooral bedoeld voor de inwoners van Dandora. In het door bomen en struiken geflankeerde grasveldje kunnen zij genieten van het groen en de relatieve rust. Ook staat er een uitpuilende boekenkast, een groot aquarium en zijn er meerdere stoeltjes en bankjes te vinden. Alles hier is gemaakt van gerecycled afval: hier en daar is nog een vorm van een autoband of olievat te herkennen. Het parkje had deel uit kunnen maken van de plantsoentjes die te vinden zijn in de rijkere wijken van Nairobi -– zoals op veel plekken ter wereld zijn die delen van de stad overladen met groen. Deze plekken worden echter particulier beheerd: de lokale overheid onderhoudt maar een paar parken in de stad, naar eigen zeggen door gebrek aan capaciteit en geld. Dat heeft als gevolg dat er betaald moet worden om plekken als het Arboretum of het Karura-bos te bezoeken: voor die laatstgenoemde moeten Kenianen omgerekend 80 cent neertellen. Dat is voor een inwoner van Dandora, die volgens onderzoek tussen de 1 en 3 euro per dag verdient, onbetaalbaar. En dus moet de verandering vanuit de gemeenschap zelf komen, vond Otieno. Veel onbebouwde plekken in de wijk zijn door de jaren heen het slachtoffer geworden van landjepik, waarbij een bewoner of ontwikkelaar zich het stuk illegaal toe-eigent. Andere stukken land, zoals de plek waar Otieno zijn Believers Garden ontwikkelde, lagen vol met plastic en rottend vuilnis. Hoewel de grote stortplaats van Dandora hier maar een paar honderd meter vandaan ligt, dumpten buurtbewoners hun afval op het veldje. ‘Dat was erg zonde, vond ik’, zegt Otieno. ‘Kinderen speelden tussen het afval en werden ziek, en veel bewoners hadden last van longaandoeningen vanwege brandend vuilnis. Uiteindelijk besloot ik: genoeg is genoeg. Als ik wil dat mijn omgeving verandert, moet ik zelf beginnen.’ Otieno was met zijn Believers Garden een van de eersten die zijn wijk een opwaardering gaf, maar inmiddels staat zijn initiatief niet meer op zich. Overal in de stad zijn soortgelijke programma's ontstaan, ziet ook José Chong, stedenbouwkundige van VN-organisatie Habitat. ‘Zo zijn er organisaties die bijvoorbeeld wedstrijden houden waarbij jonge inwoners ideeën kunnen indienen om hun wijk beter te maken.’ Het beste idee wint dan een geldbedrag dat door de buurt, en externe organisaties en bedrijven is gedoneerd. ‘Dat model zorgt voor een gezonde competitiedrang’, zegt Chong, ‘waarbij jongeren uit verschillende plekken in de wijk strijden om het mooiste hofje of parkje te creëren.’ En dat is belangrijk, stelt de VN-specialist: zowel fysiek als psychisch zijn mensen gebaat bij een park in de buurt. Otieno, die hier sindsdien bekendstaat als ‘The Transformer’, begon de transformatie van de stortplaats in 2014. Hij besloot geulen te graven die overtollig afvalwater af konden voeren. ‘Dat was vrijwillig werk’, zegt hij, ‘maar ik kreeg wel wat kleingeld van de marktvrouwen die bij mijn werk gebaat waren.’ Langzaamaan sloten andere jongeren zich bij hem aan. ‘De mensen in dit stukje van de wijk betalen 100 shilling (1 euro, red.) per maand’, legt Otieno uit. ‘Daarvan kunnen we het parkje onderhouden, het afval ophalen en regelen we de veiligheid.’ Het gebrek aan veiligheid was vooral vroeger een kopzorg. Tien jaar geleden was Dandora namelijk een van de meest criminele wijken van de Keniaanse hoofdstad. Taxichauffeurs weigerden klanten naar Dandora te brengen, en ook de politie was nauwelijks in de wijk aanwezig. ‘Het was een gevaarlijke plek’, herinnert Otieno zich. ‘Witte mensen konden hier echt niet rondlopen zonder bestolen te worden. Maar nu ben je hier zo vrij als een kakkerlak!’ Doordat jongeren door de wijk worden betaald, is er veel minder criminaliteit, zo luidt de redenering. Otieno weet waar hij het over heeft: hij was zelf een van de dieven. Toen hij op 10-jarige leeftijd wees werd en zelf zijn schoolgeld moest betalen, was het criminele pad zijn enige optie. Hij verdiende zijn geld met stelen en beroven, tot het lot zich in 2013 tegen hem keerde. Otieno werd samen met een van zijn vrienden door een groep boze inwoners van Dandora gesnapt en tot bloedens toe in elkaar geslagen. ‘Ze dachten dat mijn maat dood was, maar toen hij toch nog bewoog, stopten ze met mijn afranseling om hem nog erger te grazen te nemen. Ik ontsnapte en rende zo hard ik kon, snel als een kogel.’ Zijn vriend werd die dag het dodelijke slachtoffer van een lynchpartij, waarbij boze burgers het recht in eigen hand nemen. ‘Hier in de wijk hebben mensen niet veel’, zegt Otieno terwijl hij naar zijn voeten kijkt, ‘dus als je iets van hen afpakt, voelen ze die pijn meer dan andere mensen. Als ze je dan te pakken krijgen, kunnen ze je uit blinde woede afmaken.’ Na het voorval dook Otieno maanden onder in een andere wijk, en had hij veel tijd om over het leven na te denken. ‘Het kan niet anders dan dat God me een tweede kans heeft gegeven’, besloot Otieno toen. ‘Dat heeft me de kracht gegeven om me in te zetten voor de gemeenschap.’ Naast Otieno’s parkje heeft die gemeenschap sinds kort een nieuwe aanwinst: een stukje land dat voorheen ook al dienst deed als stortplaats, is getransformeerd tot een speeltuin voor kinderen. Op de muren zijn populaire tekenfilmfiguren getekend, aan de grote jacarandaboom die boven de speeltoestellen uittorent, hangen touwtjes met gekleurde petflesjes. ‘Veel kinderen hier worden opgevoed door een alleenstaande moeder’, zegt Anne Musyoka, die namens Otieno zorg draagt voor de speelplaats. ‘En die moeder is vaak de hele dag weg om te werken. Niet alle kinderen hier gaan naar school, waardoor ze zonder toezicht in de wijk rondzwerven. Die kinderen proberen wij op te vangen.’ Otieno is inmiddels ook op de speelplaats aangekomen. Hij loopt naar de boom op de speelplaats en wijst naar de bast, waarin zijn naam is gekrast. ‘Dat hebben de kinderen gedaan’, zegt hij. ‘Dat doet me goed, dat betekent dat ze mij als voorbeeld zien. Mijn eigen rolmodellen waren dieven. Ze droegen zilver om hun nek en pols. Nu draag ik dat zilver ook, maar ik ben ondernemer en werk voor mijn geld. Ik laat de jonge mensen zien wat ik heb bereikt; ze zien dat ik naar Europa ben gevlogen om over dit project te praten. Ik hoop het rolmodel te worden dat ik zelf nooit had.’ Otieno hoopt dat deze kinderen zijn werk zullen overnemen. ‘Als ik er straks niet meer ben’, zegt hij, ‘zorgen zij voor de gemeenschap. Ik weet zeker dat zij de wijk als hun eigendom zullen zien.’||https://www.volkskrant.nl/nieuws-achtergrond/van-keniaanse-gangster-tot-buurtactivist-evans-vergroent-zijn-sloppenwijk~b7441320/
2022-09-21||Dick Berlijn: ‘Dit is een verloren strijd voor Poetin, maar dat betekent niet dat de oorlog snel afgelopen zal zijn’||De gehavende Russische invasiemacht, die met zo’n 180 duizend soldaten de oorlog dacht te klaren, krijgt versterking van honderdduizenden reservisten. Het klinkt indrukwekkend. Maar in Kyiv leidde Vladimir Poetins aankondiging niet tot paniek. Het ministerie van Defensie volstond op Twitter met het citeren van successchrijver Stephen King. ‘Poetin nam aan dat hij met een schoothondje te maken had’, twitterde King. ‘Wat hij kreeg was een veelvraat.’ Dat het Oekraïense leger na zeven maanden nog overeind staat, is niet alleen te danken aan goed gemotiveerde soldaten. Het is ook het gevolg van een gebrekkig Russisch oorlogsplan, dat bijvoorbeeld niet voorzag in het uitschakelen van het Oekraïense leiderschap. Generaal b.d. Dick Berlijn, tussen 2004 en 2008 de hoogste militair van Nederland, verbaast zich al vanaf de eerste invasiedag over de bewegingsvrijheid die de Russen president Volodymyr Zelensky en zijn generaals gunnen. De voormalige F-16-vlieger leidde in 1993 de Nederlandse luchtmacht-eenheid die deelnam aan de operaties boven Joegoslavië. Hij wijst erop dat de VS in Irak niet schroomden om achter president Saddam Hussein en zijn generaals aan te gaan. ‘Dat valt nog te bezien. In de Golfoorlog was de vraag welke eenheden en personen je moest uitschakelen om het Iraakse leger te verlammen. In Oekraïne is dat niet gebeurd. Militaire hoofdkwartieren en ministeries zijn niet gebombardeerd. Zelensky werd ongemoeid gelaten waardoor hij nu zo’n cruciale factor is geworden. ‘In een goed uitgevoerd aanvalsplan schakel je de regering en het leiderschap uit. Dan verlam je het systeem. Als de Russen dit hadden gedaan, zou het een enorm effect op de strijd hebben gehad. Het lijkt wel of ze een ongecoördineerd aanvalsplan uitvoeren. Of willen ze het gewoon niet? Niemand weet het. Misschien gaan we het nog zien: dat ze Kyiv en steden in het westen met grof geweld bombarderen.’ ‘Het Russische leger heeft nu slagkracht en goed gemotiveerde soldaten nodig. Dus artilleristen, tankbemanningen, meer gevechtshelikopters en gevechtsvliegtuigen. Het is nog maar de vraag of het moreel van de opgeroepen reservisten hoger is dan dat van de huidige soldaten. Zij werden naar Oekraïne gelokt met het verhaal dat ze geld konden verdienen. Met deze nieuwe soldaten proberen de Russen weer het initiatief in handen te krijgen. Rusland zal nu successen willen laten zien. Dat zou een flinke opkikker geven. Maar we weten gewoon niet of deze reservisten straks wél bereid zijn te vechten.’ ‘Dit heeft velen in het Westen verbaasd. Dat de luchtmacht geen grote rol heeft gespeeld, roept de vraag op hoe het met hun gereedheid staat. En zijn ze niet bereid om risico’s te nemen? Effectieve coördinatie tussen land-en luchtmacht hebben we ook niet gezien. In het Westen wordt een groot accent hierop gelegd. Als dat goed draait, het samenspel tussen eenheden op de grond en in de lucht, kun je een heel effectieve strijdmacht creëren. Tot nu toe was daarvan in Oekraïne geen sprake.’ ‘Willen ze winnen, dan moeten er zoveel zaken anders worden aangepakt: de commandovoering, het moreel van de soldaten, de logistiek, de inlichtingen. Dat zijn cruciale voorwaarden die niet waren ingevuld toen de invasie begon. Waarom zou het nu plotseling wel goed gaan daarmee? Dat is niet te doen in korte tijd. Dit is een verloren strijd voor Poetin. Hij kan de oorlog niet meer redden. Dit betekent niet dat het snel afgelopen zal zijn. Er zal nog veel strijd zijn met heel veel doden. Als Poetin slim is, stuurt hij aan op onderhandelingen. Dan kan hij er nog iets uithalen voor Rusland.’||https://www.volkskrant.nl/nieuws-achtergrond/dick-berlijn-dit-is-een-verloren-strijd-voor-poetin-maar-dat-betekent-niet-dat-de-oorlog-snel-afgelopen-zal-zijn~b7336a29/
2022-09-21||Westen ziet vooral paniek in Poetins aankondiging en blijft achter Oekraïne staan||Van alle Westerse reacties op de toespraak van Vladimir Poetin was die van Wopke Hoekstra vooralsnog het meest uitgesproken. ‘Toegeven aan agressie en intimidatie is geen optie’, tweette de Nederlandse minister van Buitenlandse Zaken. ‘Het is cruciaal dat we Oekraïne vol blijven steunen met meer wapens, meer sancties, meer hulp. We moeten er alles aan doen om het bloedvergieten door Poetin te stoppen.’ Daar stak de Duitse vicepremier Robert Habeck enigszins schril bij af. ‘We zullen kijken hoe we hierop moeten reageren’, zei hij tegen persbureau DPA. Extra steun aan Oekraïne zegde geen Europese leider verder toe. Wel kondigde EU-president Charles Michel aan dat de steun van de Europese Unie aan Oekraïne ‘standvastig’ blijft. In zijn toespraak tot de Algemene Vergadering van de Verenigde Naties zei de Amerikaanse president Joe Biden dat ‘een nucleaire oorlog nooit gewonnen kan worden’. Hij noemde het dreigen ermee ‘onverantwoord’. De reacties volgden op Poetins aankondiging van de gedeeltelijke mobilisatie en een verhuld dreigement met kernwapens. Ze hadden één ding gemeen: de vertegenwoordigers van onder meer de Amerikaanse, Duitse, Britse, en Nederlandse regeringen lijken Poetins woorden te zien als een teken van paniek, van wanhoop en van een mislukkende invasie. ‘Het breken van Poetins eigen belofte om zijn bevolking niet te mobiliseren en de illegale annexatie van bepaalde Oekraïense gebieden zijn een erkenning dat zijn invasie een mislukking is’, aldus de Britse minister van Defensie Ben Wallace in een verklaring. ‘Bedreigingen noch propaganda kunnen verbergen dat Oekraïne deze oorlog aan het winnen is.’ Waar premier Mark Rutte de dreiging niet zo ziet (‘Het laat ons redelijk Siberisch, om in Russische termen te blijven’), maken regeringsleiders dichter bij de grens met Oekraïne zich meer zorgen. ‘Rusland zal proberen Oekraïne te vernietigen en bestaande grenzen aan te passen’, zei de Poolse premier Mateusz Morawiecki. Polen grenst direct aan Oekraïne. Morawiecki hoopt op meer betrokkenheid van de Navo. Ook Europese lidstaten die grenzen delen met Rusland staan op scherp. Finse militairen zijn volgens de regering in Helsinki op alles voorbereid en volgens de Litouwse minister van Defensie Arvydas Anusauskas is het leger van zijn land ‘in opperste staat van paraatheid’. Litouwen grenst in het zuidwesten aan de Russische exclave Kaliningrad, Anusauskas verwacht dat Rusland ook daar burgers zal mobiliseren. De Letse minister van Buitenlandse Zaken Edgars Rinkevics wil in Europees verband snel maatregelen nemen om veiligheidsmaatregelen in zijn regio te nemen. ‘Rusland is net zo gevaarlijk voor Europa en de wereldvrede als nazi-Duitsland was in de vorige eeuw’, zei hij. Russen die vluchten voor de mobilisatie zijn in Letland niet welkom, maakte Rinkevics duidelijk. Ook verder verwijderd van het front leven er zorgen, voornamelijk vanwege Poetins dreiging met kernwapens. ‘Volstrekt onaanvaardbaar’, zei de Japanse premier Fumio Kishida. Het gebruik van kernwapens is volgens hem ‘een ernstige bedreiging voor de vrede en veiligheid van de internationale gemeenschap’. De Chinese woordvoerder van het minister van Buitenlandse Zaken, Wang Wenbin, riep op tot een staakt-het-vuren.||https://www.volkskrant.nl/nieuws-achtergrond/westen-ziet-vooral-paniek-in-poetins-aankondiging-en-blijft-achter-oekraine-staan~bec5c394/
2022-09-21||Was de filmset niet duidelijk dat Ezra Miller kampte met psychische problemen?||Acteur Ezra Miller zag zichzelf als Jezus. En de minderjarige Tokata Iron Eyes, die met de non-binaire Miller op een afgelegen ranch in Vermont woonde, was de ‘Inheems-Amerikaanse spinnengodin’. Hun verbond zou de apocalyps veroorzaken. Het verhaal in Vanity Fair deze week zou smullen zijn geweest, als het niet zo intens droevig was. Miller, bekend als de onberekenbare Kevin uit We Need To Talk About Kevin, werd populair door hun opzienbarende, soms duistere opmerkingen en tegendraads, non-conformistisch gedrag. Maar sinds 2020 duiken er steeds vaker berichten op waaruit blijkt dat er meer aan de hand is dan alleen excentrieke karaktertrekjes. Verhalen over geweldsuitbarstingen en over het ‘brainwashen’ van verschillende minderjarigen die door Miller werden opgesloten op de boerderij, als een soort sekteleider. Uit het stuk in Vanity Fair komt vooral het beeld naar voren van iemand met ernstige psychische problemen die verergerd werden door de scheiding van hun ouders en de lockdowns. Een mens in vrije val, zonder vangnet. Dat dit alles zo veel aandacht krijgt, heeft misschien vooral te maken met een film die nog op de plank ligt: The Flash. Een prestigieus superheldenproject waarin Miller de titelrol speelt en dat Warner Bros door de opeenstapeling van controverses als een hete aardappel voor zich uit blijft schuiven. Ze lieten in augustus Millers vertegenwoordigers melden dat er ‘complexe psychische problemen’ speelden waarvoor de acteur in behandeling is. Warner hoopte waarschijnlijk dat de ophef dan bij de release in juni 2023 zou zijn overgewaaid. Het ligt echter voor de hand dat journalisten zich na dit Vanity Fair-artikel met vernieuwde energie op de zaak storten. Vooral omdat de acteur The Flash aan zijn waanbeelden verbindt – bij een arrestatie maanden na de laatste draaidag had Miller de ring van de ‘dierbare’ superheld op zak. Volgens een bron claimde hen dat ‘de Flash de multiverses bij elkaar brengt, net als Jezus’. Hoe heeft Miller op die filmset gestaan? In 2021, nadat hen in IJsland een vrouw had geprobeerd te wurgen en nadat Takota Iron Eyes al bij hen was ingetrokken? Volgens Rolling Stone was de acteur vaak ‘in de war’ tijdens het draaien. Viel het toen nog mee? Heeft Miller daar als de verlosser rondgewandeld zonder dat iemand het doorhad? Of heeft iedereen gedaan alsof ze de waarschuwingssignalen niet zagen, zoals Hollywood ook jarenlang om de hersenaandoening van Bruce Willis heen werkte? Dan is de triestste conclusie toch: problematisch verwarde acteurs krijgen pas hulp en aandacht als het financiële gevolgen heeft voor het product dat ze afleveren.||https://www.volkskrant.nl/cultuur-media/was-de-filmset-niet-duidelijk-dat-ezra-miller-kampte-met-psychische-problemen~be12ce14/
2022-09-21||Regisseur Romain Gavras: ‘Met Athena plaatsen we de kijker in het hart van de rellen, we nagelen hem vast in zijn stoel’||Noem het de eerste wet van Netflix, of van de platformfilm. Binnen een minuut, of hooguit twee, móét er in een nieuwe titel iets heftigs voorvallen. Iets wat de kijker dwingt door te kijken, in plaats van nog eens te scrollen door het almaar waziger wordende aanbod subcategorieën. Regisseur Romain Gavras (41) en scenarist Ladj Ly (44) waren vastbesloten deze wet te eren met Athena, hun tot oorlogsfilm-proporties opgeblazen tragedie over een opstand in de Franse buitenwijk, die vrijdag in première gaat bij de betaalzender. De ogenschijnlijk ononderbroken en fabuleus gefilmde openingsscène duurt een goede tien minuten. De worp van een molotovcocktail luidt de bestorming in van een politiebureau, waarop de jonge daders zich in een buitgemaakt politiebusje naar hun als een middeleeuwse vesting gebarricadeerd quartier spoeden, wapperend met de Franse vlag. Omdat het geheel is gefilmd met een Imax-camera van het formaat koelkast is het beeld van Hollywoodwaardige blockbuster-kwaliteit. Tegelijkertijd lijkt het door de manier waarop er wordt gelaveerd tussen de mensen in de de kolkende massa alsof er handheld wordt gedraaid. Simpele vraag aan de filmmakers, die in Venetië aanschuiven voor een gesprek met de pers, een dag na de wereldpremière van Athena. Hoe konden ze dit zo filmen? ‘Bloed, zweet en tranen’, somt Gavras op. ‘We hebben eerst maanden gerepeteerd, met acteurs en een kleine camera, om te begrijpen hoe de choreografie met de acteurs zou werken. En daarna zijn we elementen gaan toevoegen, stapje voor stapje: de figuranten, het vuurwerk. We werden pas goed na take vijftien. Ik denk dat we voor de openingsscène zo’n 25 nodig hadden. Met alle explosies erbij ja, iedere keer weer. Per take schaafden we aan de details. Soms hadden we een geweldige opname, maar was er net die ene figurant die verkeerd liep of in het shot probeerde te komen. Of dan kreeg de acteur z’n motorhelm niet af, helemaal aan het slot van de verder perfect uitgevoerde choreografie van de take. Dat gebeurde ons twee keer.’ Netflix verschafte 15 miljoen euro aan budget: weinig voor een Amerikaanse actiefilm, royaal voor een Franse productie. Gavras: ‘We wilden alles écht maken. Zelfs met het hoogste budget voor computereffecten voel je nog steeds dat het niet echt is. Als mijn dochter zo’n Marvel-film kijkt, hoor ik haar de hele tijd zeggen: CGI, CGI (computer-generated imagery, red.), nep, nep. Je weet bij zo’n superheldenfilm ook dat wat je ziet onmogelijk is, terwijl alles wat je ziet in Athena wél mogelijk is. De camera is overal bij. En door zo te filmen verschaf je urgentie aan wat je ziet. Trouwens: het is ook gewoon leuker voor de regisseur om zo te werken.’ Gavras’ vader is Costa-Gavras, de inmiddels 89-jarige Grieks-Franse cineast die in 1969 furore maakte met Z, zijn met een Oscar bekroonde politieke thriller die onder meer de Black Panthers inspireerde. Zoon Gavras, door zijn politiek geëngageerde ouders opgevoed met een strikt Disneyverbod, viel op met zijn regie van opruiende en gewelddadige videoclips voor artiesten als M.I.A., Jay-Z en Kanye West. Hij scoorde in 2018 een hit in Frankrijk met zijn vlotte misdaadfilm The World is Yours. Gavras en scenarist Ly kennen elkaar sinds ze voor het eerst een camera oppakten. Ze zitten allebei bij het Franse kunstenaarscollectief Kourtrajmé. Ly brak in 2019 door als regisseur met Lés miserables, zijn voor een Oscar genomineerde speelfilmdebuut uit 2019 over ontsporend (politie)geweld in een Franse buitenwijk. De regisseur en scenarist groeide op in zo’n betonnen oord op vele kilometers van het Parijse stadscentrum, als zoon van Malinese migranten. Hij regisseerde er zijn eerste en spraakmakende documentaire 365 jours à Clichy-Montfermeil, over de wekenlange rellen van 2015. Ly: ‘Die rellen beleefde ik van binnenuit, ze vonden beneden bij mijn flat plaats. Met Athena plaatsen we de kijker in het hart van de consternatie, we nagelen hem vast in zijn stoel. We willen op die manier iets wezenlijks van die rellen overbrengen: dat je geen tijd hebt om na te denken of te reflecteren, als je er middenin zit.’ In Athena komen drie broers tegenover elkaar te staan wanneer er een filmpje opduikt waarin te zien is hoe hun broertje omkomt door politiegeweld. Karim is de onbetwiste leider van de meute vechtende jongeren, Abdel de gedecoreerde militair die ‘kalmte’ predikt, Moktar de drugsgangster die enkel zijn eigen belang en handel dient. Ondertussen omsingelt de Franse mobiele eenheid hun wijk. Gavras: ‘De film is opgebouwd als een moderne Griekse tragedie, waarin personages niet kunnen ontkomen aan hun lot. Hun eigen wil legt het af. De druk van die eerste daad van geweld is te sterk, wat zich daarna ontrolt is onafwendbaar. Die blauwdruk van conflict ís tijdloos, denk ik. En om dat tijdloze idee over te brengen in de film, gaven we delen van de belegerde wijk het uiterlijk van een soort kasteelmuur, met van die kantelen. En zo zie je agenten met schilden in zo’n schildpadformatie, zoals Romeinse soldaten.’ De regisseur, op de vraag van een van de journalisten of zijn film jongeren ook kan aanzetten tot geweld: ‘Dat is altijd dezelfde discussie: zijn het de videogames die kinderen gewelddadig maken? Ik ben geneigd te denken dat het de samenleving is, de culturele en sociale context. Films zijn een reflectie op de samenleving, ik denk niet dat ze zo’n impuls geven. Ga je roken omdat Marlon Brando in een film rookt? Goed, een film kan je inspireren om net zo’n shirt als Tony Montana te dragen, maar naar Scarface kijken maakt je nog geen drugsdealer.’ En is hij nu ook een politiek filmer, net als zijn vader? ‘Dat weet ik niet. Mijn vaders antwoord op dit soort vragen is altijd dat álles politiek is. Een superheldenfilm is ook politiek, want die film zegt iets over de culturele invloed die Amerika uitspoelt over de wereld. Ik hou niet van prekerige films. Als iemand mij zegt wat ik moet denken, ga ik daar meestal tegenin – dat is mijn natuur. Bij een goede film voel je iets van binnen, pas daarna begint je brein met analyseren.’ Onder Athena sluimert het aandeel van uiterst-rechtse groeperingen in het conflict, die mogelijk een rol spelen bij de veldslag tussen de wijkbewoners. ‘Ik geloof dat zulke krachten invloed hebben, maar ik wil er ook weer niet te veel op focussen. De film gaat ook over de tragiek die speelt tussen de broers. En er zijn altijd krachten die de mens naar een conflict duwen, al sinds de Trojaanse oorlog. Soms is dat de overheid: zoals de Amerikaanse minister Colin Powell bij de Irak-oorlog. Maar morgen kan het weer iets of iemand anders zijn. Misschien wel Elon Musk vanaf de maan, wie zal het zeggen?’ De film van Gavras en Ly doet hier en daar denken aan de Egyptische Oscarinzending Clash uit 2016, waarvoor cineast Mohamed Diab met flashmobs grote massa’s figuranten op de been bracht. De spectaculaire opnamen gingen soms over in echte rellen wanneer de politie arriveerde. ‘Onze organisatie was heel strikt’, zegt Gavras. ‘Bijna als een militaire organisatie. We filmden chaos, maar wel georganiseerde chaos. En ik weet wat er kan gebeuren als je dit soort conflictscènes draait, dankzij de muziekvideo’s die ik eerder regisseerde. Als de twee groepen die je tegenover elkaar plaatst elkaar niet echt kennen, kan het echt hard worden. Voor Athena hebben de jongeren uit de wijk en de stuntmensen die de agenten spelen maanden samen getraind. Als je elkaar zo goed kent, is zo’n scène eerder iets als een dans.’ Dus niemand raakte gewond bij Athena? ‘Wat is je definitie van gewond?’, antwoordt Gavras. ‘Er gaat eens iemand door z’n enkel: een bobo, zoals we dat in Frankrijk noemen. Niemand verloor zijn oog, of arm.’||https://www.volkskrant.nl/cultuur-media/regisseur-romain-gavras-met-athena-plaatsen-we-de-kijker-in-het-hart-van-de-rellen-we-nagelen-hem-vast-in-zijn-stoel~bd944fee/
2022-09-21||De morningafterpil is straks gratis in Frankrijk. Loopt Nederland achter bij de rest van Europa?||Iedere vrouw kan, als het aan de Franse minister van Volksgezondheid François Braun ligt, vanaf volgend jaar gratis, zonder recept bij de apotheek de zogenoemde morningafterpil halen. Het gebruik van een morningafterpil is binnen 24 uur na onbeschermde seks het effectiefst, en dus moeten er zo min mogelijk hordes zijn voor vrouwen, aldus Braun in een interview met de krant 20 minutes. Daarmee wordt bestaande Franse regelgeving in feite uitgebreid. De morningafterpil is al gratis voor minderjarigen en, met recept, voor vrouwen tot 26 – net als andere anticonceptiemiddelen. Financiële redenen mogen geen rol spelen bij het al dan niet nemen van de morningafterpil, voegt minister Isabel Rome voor Gelijkheid tussen Vrouwen en Mannen daar in een verklaring aan toe. ‘Dat is de belangrijkste reden dat vrouwen afzien van noodanticonceptie, en daarom onderneemt de overheid concrete actie.’ Volgens het European Consortium for Emergency Contraception kost een morningafterpil in Frankrijk afhankelijk van het middel tussen de 7 en 19 euro. Het Franse kabinet maakt ook soa-testen gratis tot 26 jaar, voor zowel mannen als vrouwen. Op dit moment is alleen een hiv-test gratis. Minister Braun ziet een toename in het aantal seksueel overdraagbare aandoeningen. Hij zegt niet te weten of dat te maken heeft met de kosten van een soa-test: ‘Is het een gebrek aan preventie? Aan informatie? Is er wereldwijd sprake van het laten vieren van de teugels op dit belangrijke onderwerp?’ Het Franse plan is redelijk vooruitstrevend, hoewel er ook andere landen zijn met vergelijkbaar beleid. In 2020 besloot België tot een flinke tegemoetkoming voor alle vrouwen die een morningafterpil willen kopen, waardoor de pil in veel gevallen gratis of bijna gratis is. Spanje kondigde eerder dit jaar aan dat de noodanticonceptie gratis wordt voor alle vrouwen bij gezondheidscentra. Ook in het Verenigd Koninkrijk is de morningafterpil bij veel locaties gratis te verkrijgen. Verder zijn er grote verschillen in de regels tussen Europese landen. Sommige landen stellen het middel gratis ter beschikking aan vrouwen onder een bepaalde leeftijd. Al dan niet met recept, zoals in Duitsland. In bijvoorbeeld Finland en Portugal is het voor alle vrouwen gratis op een beperkt aantal locaties, zoals gezinsplanningscentra of ziekenhuizen. Andere landen vergoeden in de meeste gevallen niets, ook niet voor jonge vrouwen, zoals Denemarken en Oostenrijk. Het Franse voornemen lijkt te passen binnen een bredere discussie in Europese landen over ongelijkheid in kosten voor vrouwen rondom seksuele gezondheid. Zo maakte Frankrijk menstruatieproducten op universiteiten al gratis. Spanje maakte als onderdeel van wetgeving over abortus en de morningafterpil bekend dat menstruatieproducten gratis worden op scholen. Bovendien kunnen vrouwen er in navolging van enkele Aziatische landen verlof krijgen op hun werk als ze te maken hebben met heftige menstruatieklachten. In Schotland zijn als eerste land ter wereld vanaf augustus alle menstruatieproducten gratis voor alle vrouwen. Vrouwen tot 21 jaar krijgen hier anticonceptiemiddelen, waaronder de morningafterpil, vergoed uit de basisverzekering. Tussen de 18 en 21 gaat dat wel ten koste van het eigen risico. Boven de 21 kun je je aanvullend verzekeren voor anticonceptie. Er gaan al jaren stemmen op om anticonceptie weer terug te krijgen in de basisverzekering. Sinds 2011 is dat hier niet meer het geval, omdat anticonceptie niet als medisch noodzakelijk gezien wordt. Politieke voorstellen om alle anticonceptie opnieuw te vergoeden hebben het tot nu toe niet gehaald. Begin 2021 werd weliswaar een motie aangenomen in de Tweede Kamer voor gratis anticonceptie, met steun van de ChristenUnie, maar het demissionaire kabinet liet een besluit daarover aan het nieuwe kabinet. Op initiatief van GroenLinks werd in oktober 2021 een amendement op de begroting ingediend voor een subsidieregeling voor gratis anticonceptie. Dat amendement werd weggestemd. Het huidige kabinet wil alleen gratis anticonceptie voor ‘kwetsbare groepen’. Dat voornemen moet echter nog worden uitgewerkt. Vrouwenrechtenactivisten proberen ook via de rechter voor elkaar te krijgen dat anticonceptie terugkeert in het basispakket. Bureau Clara Wichmann en andere actiegroepen verloren vorig jaar een zaak waarin werd bepleit dat er sprake is van discriminatie. Vrouwen zouden in de meeste gevallen opdraaien voor de kosten van anticonceptie, waardoor de reproductieve rechten van vrouwen in het geding zouden komen, vindt Bureau Clara Wichmann. Uit onderzoek van kenniscentrum Rutgers voor seksuele gezondheid blijkt bijvoorbeeld dat 2 procent van de vrouwen uit kostenoverwegingen geen anticonceptie gebruikt De rechter vond het echter een zaak voor de politiek. In augustus dienden de eisers hoger beroep in tegen de uitspraak.||https://www.volkskrant.nl/nieuws-achtergrond/de-morningafterpil-is-straks-gratis-in-frankrijk-loopt-nederland-achter-bij-de-rest-van-europa~b8043ce5/
2022-09-21||In Duitsland kan de volkstelling tegenwoordig digitaal, maar eerst moet er iemand langskomen||Het is ergens begin juni als de bel gaat: een dame van de Census 2022, of ik de deur open kan doen zodat ze bij de brievenbussen kan (om onduidelijke redenen zitten die in Berlijnse gebouwen vaak achter de voordeur). Wat volgt is een bureaucratische Odyssee van brief naar WhatsApp naar telefoongesprek en terug naar fysiek gesprek, met als toegift een onlineverrassing. De Census 2022, legt het schrijven in de brievenbus uit, is een door de EU voorgeschreven volkstelling die elke tien jaar plaatsvindt. Deelname is verplicht, waarschuwt het epistel. Gaarne in de bijgevoegde enveloppe één van twee voorgestelde tijdvakken accorderen. De censor komt dan langs om vijf vragen te stellen. Maar in de enveloppe vind ik ook het mobiele nummer van de censor, en desgevraagd meldt ze: het kan ook via WhatsApp. Dat scheelt. De Duitse overheidsbureaucratie is berucht, en ik herinner me nog goed dat het na aankomst vorig jaar maanden kostte om een afspraak te maken voor inschrijving bij de gemeente Berlijn. Duitsland loopt digitaal nog altijd mijlenver achter op de rest van Noord-Europa. Dat is deels een gevolg van ‘s lands fameus conservatieve ambtenarij, wars van elke innovatie, deels van een tamelijk gezonde – en begrijpelijke – volksscepsis jegens overmoedige dataverzameling door bedrijven en beambten. Alles wat digitaal geregeld kan worden, zonder bezoek aan de Bürgeramt, papieren brief of zelfs fax (!), is in Duitsland dan ook reden voor een geluksmomentje. In Nederland verloopt de volkstelling overigens geheel digitaal en bijna ongemerkt, pocht het CBS, via de gemeentelijke administratie. (‘In veel landen is de volkstelling een enorme operatie met honderdduizenden tellers die van deur tot deur gaan’, sneert het CBS.) Maar: in Duitsland kan de censor tegenwoordig whatsappen, dus dat belooft een soepele exercitie te worden. Ik schrijf vol goede moed terug dat ik beide voorgestelde afspraken niet haal, maar graag vragen over WhatsApp beantwoord. Dat blijkt onmogelijk: het WhatsApp-contact is uitsluitend bedoeld om een fysieke afspraak te maken. Even waan ik me gevangen in de sketch Monty Python’s Holy Hand Grenade: gij zult tot drie tellen, en nimmer tot twee, tenzij het is om uw weg te vervolgen naar drie. Als de censor mij er twee weken later telefonisch aan herinnert dat ik vergeten ben afspraken te maken, komen we laat op dinsdagavond eindelijk tot een vergelijk: ze belt de volgende ochtend om 9.45 uur. De vragen appt ze van tevoren: gezinssamenstelling, leeftijd, primaire residentie – heel overzichtelijk. Ik ruim in mijn hoofd tien minuten in, en zit de volgende ochtend klaar. Stipt om 09.45 uur gaat de telefoon. Al snel blijkt wederom sprake van een misverstand: het gesprek is bedoeld om telefonisch de twee mogelijkheden door te geven voor de fysieke afspraak die de censor de avond ervoor ook al appte. Oké, bij wijze van uitzondering kan ze de vragen wel telefonisch stellen. Maar niet nu. Daarvoor moeten we een nieuwe afspraak maken. Uit wanhoop ga ik akkoord met het tijdvak dat inmiddels weken geleden al werd voorgesteld. Daags na het gesprek dat uiteindelijk begin juli bij mijn voordeur plaatsvindt, inderdaad tien minuten duurt, en een les in acceptatie oplevert, ontvang ik wederom papieren post van de census in de brievenbus. Een inlogcode, zo blijkt. Voor het online gedeelte van de census. Remco Andersen is Volkskrant-correspondent in Berlijn||https://www.volkskrant.nl/nieuws-achtergrond/in-duitsland-kan-de-volkstelling-tegenwoordig-digitaal-maar-eerst-moet-er-iemand-langskomen~b400400e/
2022-09-21||Het weerbericht voor donderdag 22 september: tijdelijk zonnig||Een hogedrukgebied met een kern boven Duitsland zal zich na donderdag vrij snel naar het oosten verplaatsen en steeds minder invloed uitoefenen op het weerbeeld in ons land. Een volgend hogedrukgebied komt vanaf de oceaan onze kant op, maar weet ons voorlopig niet te bereiken. Daarbij nestelt zich eind deze week een klein lagedrukgebied boven West-Europa, precies tussen beide hogedrukgebieden in. Vrijdag komt een regenstoring dichterbij, maar voor het zover is kan de zon donderdag nog uitbundig schijnen. In de loop van de dag verschijnen aan de westelijke horizon wel wat dunne wolkensluiers. Er staat weinig wind en het wordt 18 of 19 graden. In de nacht naar vrijdag en ook vrijdag overdag komt steeds meer bewolking opzetten. Tegen de avond en ook later valt in het westen van het land wat regen. Zaterdag overheerst in het hele land de bewolking en valt er soms wat regen. Zowel vrijdag als zaterdag wordt het maximaal 18 graden. Zondag verloopt droog met wat meer zon, na het weekend neemt de wisselvalligheid verder toe. Aan de westflank van het hogedrukgebied boven de oceaan voert een noordwestenwind dan veel koelere lucht aan.||https://www.volkskrant.nl/nieuws-achtergrond/het-weerbericht-voor-donderdag-22-september-tijdelijk-zonnig~b3209827/
2022-09-21||Engelsen waren in Middeleeuwen voor overweldigend deel van Noord-Europese komaf||Het kan niet anders of er was in de vroege Middeleeuwen sprake van een grootschalige en langdurige migratiegolf over de Noordzee, concluderen de onderzoekers, die hun bevindingen woensdag publiceerden in Nature. Historici en archeologen zijn al lang verwikkeld in een debat over de vraag wat er gebeurde in Groot-Brittannië na de val van het Romeinse Rijk. Ineens deden zich allerlei veranderingen voor: van de manier van begraven tot de sieraden die men bezat, van de architectuur tot de landbouw. Maar kwam dat door massa-immigratie, door een klein groepje invloedrijke migranten, of door een brute verovering? In hun zoektocht naar een antwoord besloot een internationaal onderzoeksteam onder leiding van de Duitse archeogeneticus Stephan Schiffels erfelijk materiaal af te nemen bij een groot aantal skeletten. De onderzoekers openden graven uit de periode 200 tot 1300, in een gebied van Ierland tot aan Denemarken. Ook Nederland was vertegenwoordigd, met graven in Groningen en Midlum. Uiteindelijk wisten de onderzoekers van 460 mensen, onder wie 278 Engelsen, het complete dna in kaart te brengen. De Engelse middeleeuwers bleken voor 76 procent voorouders te hebben afkomstig van het Noord-Europese vasteland. Dat is veel meer dan de Engelsen uit de Bronstijd en de IJzertijd (1 procent), of die uit de Romeinse tijd (15 procent). Dat doet vermoeden dat de oorspronkelijke Romeins-Britse bevolking tijdens de Middeleeuwen langzaamaan werd vervangen. ‘Dit is een heel belangrijke studie’, reageert Thijs Porck, die onderzoek doet naar de Engelse Middeleeuwen aan de Universiteit Leiden en zelf niet betrokken is bij de Nature-publicatie. ‘De laatste decennia dachten wetenschappers dat er in de vroege Middeleeuwen een elite van migranten naar Engeland kwam, wier cultuur vervolgens dominant werd. Dat zou verklaren waarom er in het Oudengels weinig leenwoorden zijn uit het Keltisch. Nu zie je dat er toch massa-immigratie is geweest.’ Volgens de Nature-studie zijn er wel verschillen in status tussen de oorspronkelijke Britten en de binnenkomende Saksen, maar is het onderscheid ‘subtiel’. Ook vrouwen deden volop mee aan de bevolkingstrek, en zij werden vaker begraven met grafgiften dan lokale vrouwen. Misschien was hun sociale status dus iets hoger, maar van een overduidelijke elite is geen sprake. Naast de Saksen hebben trouwens ook de Franken behoorlijk wat genetische sporen nagelaten in Engeland. Aan de Engelse zuidoostkust had in de vroege Middeleeuwen al 51 procent van de mensen ‘Franse’ voorouders. Die instroom vanuit Frankrijk ging door tot in de late Middeleeuwen en ook daarna, met als belangrijke aanjager de verovering van Engeland door de Normandiërs in 1066. Kortom, hoe anders ze zich ook mogen voelen – Engelsen zijn diep van binnen gewoon Europeanen. Of ze nu een Brexit willen of niet.||https://www.volkskrant.nl/wetenschap/engelsen-waren-in-middeleeuwen-voor-overweldigend-deel-van-noord-europese-komaf~b6d3b79f/
2022-09-21||Nieuwe drones werken als vliegende bouwvakkers samen aan 3D-geprinte constructies||Geïnspireerd door de natuur ontwikkelden de onderzoekers drones die in de lucht met elkaar kunnen samenwerken in een zwerm, net als bijen of wespen. Op die manier kunnen ze snel, efficiënt en in samenwerking met elkaar 3D-constructies spuiten van beton, zo blijkt uit een publicatie in het wetenschappelijk tijdschrift Nature. ‘Toen wij vijf jaar geleden onderzoek deden naar bouwen met 3D-geprint beton, beschouwde de buitenwereld dit meer als een soort grap’, zegt Theo Salet, hoogleraar betonconstructies van de Technische Universiteit Eindhoven en niet betrokken bij de Britse studie. Inmiddels is duidelijk dat dit een serieus onderzoeksveld is. Zo werken in Nederland al meerdere fabrieken met deze techniek. Sinds vorig jaar kunnen fietsers in de Nijmeegse wijk Zwanenveld zelfs rijden over een volledig 3D-geprinte betonnen brug. Tot nu toe maakten grote stilstaande robots deze 3D-geprinte constructies. Salet: ‘Ik heb altijd een grotere robot nodig dan datgene wat ik ga printen. Voor de bouw van bijvoorbeeld flats zijn deze stilstaande apparaten dus niet zo handig. Deze nieuwe drones kunnen een oplossing bieden. Waar ik met een hele grote robot alleen kleine dingen kan bouwen, kunnen zij nu met kleine robots hele grote dingen maken.’ De Britten, onder meer van het Imperial College in London, ontwikkelden twee soorten drones. Een zogeheten ‘BuilDrone’, die het beton vervoert en stort, en een ‘ScanDrone’, die na elke laag gestort beton een scan uitvoert om de koers van de BuilDrone te controleren en bij te stellen. De twee soorten drones werken samen in groepen om beton en ander materiaal te plaatsen met een nauwkeurigheid tot zo’n vijf millimeter. ‘Dit onderzoek is een belangrijke ontwikkeling voor de samenleving’, reageert hoogleraar Salet. ‘Je legt alleen materiaal neer dat echt nodig is. Hierdoor wordt bouwen duurzamer én goedkoper.’ Bovendien kunnen deze drones in de toekomst op moeilijk te bereiken locaties bouwen, zoals in dichtbevolkte stedelijke gebieden. ‘Normaal gesproken moeten vrachtwagens met bouwmateriaal af en aan rijden. Door deze drones zou dit vervoer minder nodig zijn. Daarnaast kunnen ze mogelijk ingezet worden op gevaarlijke hoogtes. Dit maakt het werk van menselijke bouwvakkers veiliger.’ Toch kunnen deze vliegende bouwers ook nadelen hebben, merkt de hoogleraar op. ‘Drones werken het beste bij een laag gewicht. Hoe meer massa ze moeten dragen, hoe moeilijker en minder nauwkeurig ze vliegen.’ Beton is een van de zwaarste bouwmaterialen. De Britten losten dit op door ‘lichter beton’ te gebruiken. Daardoor bleven de drones in balans en konden ze precies werken. Maar dit lichte materiaal is niet voor alle bouwprojecten geschikt. Salet: ‘Zo los je één probleem op, maar creëer je een ander.’||https://www.volkskrant.nl/wetenschap/nieuwe-drones-werken-als-vliegende-bouwvakkers-samen-aan-3d-geprinte-constructies~bb69c969/
2022-09-21||Op de voorkant van het boek staat één iconisch object, dat de hele jaren negentig dus blijkbaar samenvat||Ik lees The Nineties van Chuck Klosterman, een culturele duiding van de jaren negentig. Ik heb er wel het een en ander op aan te merken, maar waar het boek in ieder geval in slaagt is dat je op elke bladzijde denkt: o ja! Dat was toen zo! Op de voorkant van het boek staat één iconisch object, dat de hele jaren negentig dus blijkbaar samenvat. Het is een doorzichtige (vaste) telefoon, waarin je alle draadjes kunt zien. Bekentenis: precies die telefoon bezat ik. Ik vond hem prachtig en dat vind ik nog steeds. Vroeger kwam je weleens op bezoek bij iemand van wie het huis in de jaren zeventig was blijven steken: bruine macraméwerken aan de muur en een avocadogroene wc. Ditzelfde zou kunnen gelden voor mijn huis. Is mijn inrichting onmiskenbaar nineties? Zelf kan ik het niet zien want ik denk dat ik een individu ben.||https://www.volkskrant.nl/columns-opinie/op-de-voorkant-van-het-boek-staat-een-iconisch-object-dat-de-hele-jaren-negentig-dus-blijkbaar-samenvat~b72433c22/
2022-09-21||Opinie: Onze overheid moet haar kostbare data niet klakkeloos uitleveren aan Google en Amazon||Net toen we dachten dat we met een staatssecretaris voor Digitalisering écht meters gingen maken met het inrichten van een verantwoorde digitale samenleving op basis van publieke waarden, kwam de eerste tegenvaller. Overheidsinstanties, met uitzondering van Defensie, mogen voortaan hun data in de commerciële cloud van Amerikaanse bedrijven zetten. Tot nu toe mochten zij alleen eigen clouddiensten gebruiken. Werken in de cloud is inmiddels veilig en vooral ook efficiënt en goedkoop, schrijft staatssecretaris Alexandra van Huffelen eind augustus in een brief aan de Tweede Kamer. De gedachte is dat zolang we goede afspraken met ze maken over privacy, we met onze overheidsdata goed zitten bij Microsoft, Google en Amazon. Zulk beleid is qua timing onvoorzichtig, vooral in het licht van twee relevante rapporten die juist afgelopen weken verschenen. Wat betreft de veiligheid van Nederlandse overheidsdata in de clouddiensten van ­Amerikaanse techbedrijven laat de recente memo van GreenbergTraurig aan ons Nationaal Cyber Security Centrum geen enkele ruimte voor twijfel. Onder de Cloud-Act (de Clarifying Lawful Overseas Use of Data Act uit 2018 die ook op Nederland van toepassing is) mogen je gegevens door de Amerikaanse overheid worden opgevraagd zonder dat jij of bijvoorbeeld je werkgever daarvan op de hoogte zijn. Alleen daarom al kunnen Nederlandse overheden nooit aan de Algemene verordening gegevensbescherming (AVG) voldoen als ze privacygevoelige data bij Amerikaanse bedrijven in de cloud zetten. Er is nog een tweede rapport waaraan staatssecretaris Digitalisering Van Huffelen in haar Kamerbrief voorbijgaat. Deze memo is afkomstig van de Autoriteit Consument en Markt (ACM). De Marktstudie Clouddiensten die begin september uitkwam laat zien dat Amazon, Google en Microsoft deze markt nagenoeg volledig in handen hebben. En hoewel hun clouddiensten op het eerste gezicht competitief en goedkoop lijken, waarschuwt de ACM dat overstappen van de ene naar de andere dienst moeilijk, zo niet onmogelijk is, tenzij de gebruiker bereid is daar flink voor te betalen. Betalen doe je namelijk vooral om je data er weer uit te halen, en dat zijn kosten die Nederlandse instellingen en overheden meestal niet incalculeren. Bovendien, zo waarschuwt de ACM, wie eenmaal gevangen zit in de diensten van één Amerikaanse aanbieder, raakt steeds verder ingesponnen in dat dienstenweb. Gebrekkige interoperabiliteit en dataportabiliteit zijn de belangrijkste redenen waarom gebruikers van Big Tech-clouddiensten grote kans lopen op volledige afhankelijkheid, een zogenoemde vendor lock-in. De EU Data Act, die op dit moment in de maak is in Brussel, schiet vooralsnog tekort om technische en financiële overstapdrempels tussen clouddiensten te slechten, laat staan om open standaarden af te dwingen. Alleen al deze twee rapporten maken van Van Huffelens aanmoediging van Nederlandse overheden om eigen servers in te ruilen voor Amerikaanse publieke clouddiensten, onbegrijpelijk. Haar optimisme dat je door stevig onderhandelen met Google, Microsoft en Amazon wel degelijk afspraken kunt maken over privacy, veiligheid en toegankelijkheid, getuigt van een merkwaardige naïviteit. Als we de afgelopen jaren iets hebben geleerd, is het wel dat alleen afspraken over de waarborging van privacy onvoldoende zijn. Scholen, universiteiten en andere instellingen zijn overgestapt op clouddiensten en zijn daarbij hun autonomie kwijtgeraakt. De grote IT-spelers dwingen ieder het gebruik van hun eigen software steeds breder af en maken het gebruik van (open) alternatieven onmogelijk. Het versterken van de Europese digitale autonomie is een breed gedeelde wens die door deze brief wordt ondergraven. Natuurlijk hebben overheden gezamenlijke inkoopmacht, maar die wordt zelden op een dwingende wijze ingezet. En zelfs als alle Nederlandse overheden harmonieus zouden samenwerken (nog nooit vertoond), zijn hun gezamenlijke eisen ten aanzien van privacy en veiligheid nog niet genoeg om een gelijk speelveld af te dwingen. Alleen EU-wetgeving heeft in die mondiale en geopolitieke markt echt invloed. En die regelgeving gaat traag, zoals we inmiddels weten. Door de Nederlandse overheidsdata nu toe te vertrouwen aan Amerikaanse conglomeraten, geven we niet alleen een cruciale schakel weg in onze digitale infrastructuur. We geven ook een verkeerd signaal af aan al onze overheidsinstellingen. We willen dat zij investeren in open standaarden, open data en open source. Door clouddiensten te koppelen aan hun eigen digitale services op het gebied van machinelearning en kunstmatige intelligentie kunnen de grote spelers een onevenredig grote voorsprong nemen op toekomstige, datagedreven technologieën. Dat de techbedrijven treuzelen met principes die de uitwisseling tussen digitale diensten en datastromen moeten faciliteren, is een veeg teken. Zolang die bereidheid bij Google, Microsoft en Amazon er niet is en zolang deze principes niet in Europese wetgeving zijn verankerd, zou de Nederlandse overheid de baas moeten willen blijven over haar eigen publieke data. In plaats van naar buitenlandse partijen te rennen, zouden we ook kunnen inzetten op het ontwikkelen van een nationale (of Europese) cloudmarkt door aansluiting te zoeken bij nationale aanbieders, zoals Freedom.nl of bij Europese, zoals NextCloud. Bij de corona-apps is dat vanwege de gevoeligheid van de gegevens ook gedaan. Wie eenmaal met zijn hoofd in de wolken loopt, komt er moeilijk meer uit. Daarom het dringende advies voorlopig met de voeten op de eigen grond te blijven.||https://www.volkskrant.nl/columns-opinie/opinie-onze-overheid-moet-haar-kostbare-data-niet-klakkeloos-uitleveren-aan-google-en-amazon~b57cb834/
2022-09-21||Twee Nederlanders leiden nu de klassieke muziektempels van Keulen||Louwrens Langevoort (65) heeft een droombaan. Niet alleen omdat hij elke dag wel een concert kan horen in de Philharmonie in Keulen, waar hij intendant (artistiek én zakelijk directeur) is. Hij kan op een maandag, als het voor publiek gesloten is, ook gewoon bij het aangrenzende Museum Ludwig naar binnen lopen. ‘Jullie willen een foto bij de Dom? Een beetje cliché misschien. Op het dakterras van het Ludwig heb je in ieder geval het mooiste uitzicht.’ En zo lopen we langs hoogtepunten uit de moderne kunst, zonder ook maar een suppoost te zien. ‘We’ wil zeggen: Langevoort, de fotograaf, de journalist en Hein Mulders (59), die vanaf het dakterras zijn nieuwe appartement in het centrum aanwijst. Want na de Philharmonie is ook de opera van Keulen in handen gekomen van een Nederlander. Mulders was tot deze zomer intendant van het Aalto-Theater in Essen, waar hij verantwoordelijk was voor zowel de opera en de concertzaal als het orkest. Zaterdag opent hij zijn eerste Keulse seizoen met de grootse en grootschalige opera Les Troyens van Hector Berlioz. ‘Ik heb alles zelf geprogrammeerd en bedacht, op twee titels na: die stonden al min of meer vast zonder dat er verder iets voor was georganiseerd of gecast’, zegt Mulders trots. ‘Terwijl ik ook nog mijn werk in Essen af moest maken. Ik heb me echt kapot gewerkt.’ Met twee landgenoten aan de leiding van de grootste muziekinstituten, lijkt Keulen een Nederlandse culturele kolonie. Maar weet de Nederlandse muziekliefhebber wel wat de stad te bieden heeft? Dat kan beter. Dus praten Langevoort en Mulders ons graag bij. ‘In een normaal jaar zijn er in de Philharmonie 450 concerten, en dat in één zaal’, zegt Langevoort als we in zijn werkkamer in de Philharmonie zitten. Op een tv-scherm is te zien hoe het Gürzenich Orchester, tevens de vaste partner van de opera, aan een opname werkt (Bruckners Derde symfonie). Het orkest staat onder leiding van François-Xavier Roth, een van de interessantste en meest begeerde dirigenten van het moment. Hoewel het museum deze maandag dicht is, is er ’s avonds in de Philharmonie wel een concert – vanzelfsprekend. Dit gebouw, geopend in 1986, geldt als een van de meest geslaagde ‘ronde’ concertzalen. Langevoort: ‘Het is zowel een concertzaal als een opnamestudio. De grootste kwaliteit is datgene wat je niet ziet. De akoestiek is werkelijk perfect. Hoewel gebouwd voor de twee symfonieorkesten – het WDR (de Westdeutscher Rundfunk, red.) Sinfonieorchester en het Gürzenich – kun je bijna alle soorten muziek hier brengen. Je ziet van alle 2100 zitplaatsen en 100 staanplaatsen het podium goed, waardoor het contact tussen publiek en performer optimaal is. Het publiek omarmt de musici als het ware.’ Ook is er volop opera in de stad. In een jaar zonder coronalockdowns zijn er tegen de 130 voorstellingen. Alleen, pijnlijk puntje, voorlopig nog niet in de Kölner Oper zelf. Het gebouw aan de Offenbachplatz, in 1957 geopend, is nu al ruim tien jaar slechts met een bouwhelm te bezoeken. In de week voor het interview heeft de WDR een documentaire (‘een tragedie in meerdere akten’) uitgebracht met de veelzeggende titel Das Trauerspiel der Kölner Oper: Ein Sanierungs-Desaster. Het verhaal gaat over verborgen gebreken (beton, elektra), dubieuze financieringen en een gebrek aan regie. Een schatting van de gezamenlijke kosten voor de verbouwing en het tijdelijke onderkomen: meer dan een miljard euro. Daar kan Hein Mulders (bril, baardje, Bussumse herkomst) niks aan doen. Hij is er ook pas net – aangesteld door het stadsbestuur, voor een termijn van vijf jaar, zo gaat dat hier. ‘De voorstellingen vinden nu plaats in het Staatenhaus, aan de oostkant van de Rijn’, zegt Mulders. ‘Het verschil met een echt theater is dat je daar alle techniek op- en af moet bouwen. Je kunt niet zomaar verschillende opera’s in een week door elkaar spelen en repeteren, wat voor Duitse operahuizen heel typerend is. Dat beperkt enorm. Door met verschillende zalen te werken, een brede en een diepe en nog een voor kindervoorstellingen, kunnen we dat systeem toch een beetje na-apen.’ Langevoort (Groninger, kort dasje, pretogen): ‘Omdat het aan de andere kant van de rivier was, was er eerst een soort aversie tegen onder de bevolking. Iedereen vond het ver, terwijl het gewoon de brug over is.’ Mulders: ‘Maar we spelen hier nu sinds 2015, nu weet men het wel. Eerder werd er ook in een voorstad gespeeld die vrij ver weg was, en in die tent bij het Hauptbahnhof waar ze nu musicals doen.’ Langevoort: ‘Daar hoorde je dan de auto’s voorbijkomen. Het grootste drama was dat Heins voorganger overal in de stad wilde spelen, maar er niet aan gedacht had dat als je ergens anders speelt, je nieuwe schijnwerpers nodig hebt, een hele infrastructuur.’ Mulders: ‘De opera is een wederopbouwmonument. Mooi is niet het woord dat ik ervoor zou gebruiken, wel indrukwekkend.’ Langevoort, die in de jaren negentig ook drie seizoenen in de Kölner Oper werkte: ‘De zaal zelf vind ik wel heel fraai, met al die hangende balkonnetjes. Op dat moment was het state-of-the-art. Maar net voor de opening hadden ze een paar miljoen wegbezuinigd, ten koste van de Untermaschinerie: alles wat op het podium zou moeten bewegen, heeft eerst niet gefunctioneerd.’ Mulders: ‘Als de opera weer opengaat, zullen veel van de bezoekers zeggen: je ziet niet zoveel nieuws. De podiumtechniek en elektra zijn nieuw, de orkestbak is vergroot. Achteraf gezien was nieuwbouw veel makkelijker geweest. Heel veel steden met een theater uit de wederopbouw staan nu voor zo’n mammoetoperatie. In Düsseldorf zijn ze verstandig, daar gaan ze op een andere plek een nieuw theater neerzetten en blijven ze tot die tijd in het oude spelen.’ Het plan is nog altijd om de opera in september 2024 te openen. Mulders lacht als een boer met kiespijn. ‘Het plan is er. Ik bereid me voor op alles, maar ik heb niks in de hand wat de renovatie betreft. Ik ben die twee beren die broodjes smeren en ik kijk ernaar.’ Natuurlijk is er veel kritiek, maar één ding staat niet ter discussie: dat Keulen de opera – en cultuur in het algemeen – nodig heeft. Mulders: ‘Kunst ist Bildung hier: er heerst het besef dat je je ontwikkelt door kunst. In Duitsland heeft ieder gat een orkest en heeft de stad er geld voor over.’ Langevoort: ‘In Nederland zit de cultuur toch ergens in een gek hoekje, het verloren hoekje. De cultuur speelt zich ook heel erg af in de Randstad. De politieke ondersteuning in Nederland vind ik bij de beesten af. Je bent het rijkste land ter wereld en alleen bezig orkesten samen te voegen. Je kweekt kritische burgers met cultuur. Je ziet nu wat je krijgt als je dat weghaalt. De cultuur verdwijnt, het populisme groeit. ‘Keulen trekt jaarlijks 290 miljoen uit voor cultuur, en dan komt er ook nog geld vanuit Düsseldorf (de hoofdstad van de deelstaat, red.). De deelstaat Nordrhein-Westfalen (NRW) en Nederland zijn ongeveer even groot, met beide bijna 18 miljoen inwoners. Hier in NRW hebben we 32 orkesten en tien operahuizen. Als je dan ziet wat er in Nederland over is, is dat absurd.’ Mulders: ‘Correctie: zestien operahuizen. Alsof we in Assen en Leeuwarden een opera zouden hebben. Ik heb ze niet geteld, maar in heel Duitsland zijn het er meer dan tachtig, waarvan sommige samenwerken.’ Langevoort loopt naar de kast en haalt een boek tevoorschijn van de Deutsche Bühnenverein, jaargang 2022. Plof. Hier staan ze allemaal in. Meer dan 1.200 pagina’s. Toch moet ook in Keulen, met meer dan een miljoen inwoners de vierde stad van Duitsland, de politiek bij de les blijven, zeker in tijden van corona, energiecrisis en oorlog. Langevoort, die al sinds 2005 in Keulen ‘Geschäftsführer’ van de muziek is, werkte daarvoor in onder andere Brussel (Munt), Salzburg (Festspiele), Hamburg (Staatsoper), Enschede (Reisopera), Leipzig en Berlijn. Volgens blokfluitvirtuoos Erik Bosgraaf, die in Keulen woont, is Langevoort er een meester in om de politiek voor de muziek te interesseren. Klopt dat? ‘Ja, je moet mensen laten zien wat je doet. Elke vier jaar nieuwe politici, dat is veel werk, maar ik vind het ook leuk. Er zijn ook leuke politici.’ Mulders: ‘Óók leuke, haha.’ Hoe gaan de beide Nederlanders met elkaar om? Langevoort: ‘Zeer vriendelijk, collegiaal.’ Mulders: ‘Louwrens is een grote raadgever, hij weet precies wie je waarvoor moet hebben in de politiek.’ Langevoort: ‘De wie-is-wie-vraag. Waar staan ze voor, wat denken ze dat ze doen en wat doen ze werkelijk.’ Naast de grote instituten kent Keulen ook een weelderige ‘freie Szene’. De stad heeft een reputatie op het gebied van barokmuziek, met het nog altijd actieve Concerto Köln als grootste ensemble, en vele groepen voor eigentijdse muziek, zoals Ensemble Musikfabrik, Ensemble Garage en Ensemble Handwerk. Het is deels een erfenis van het naoorlogse muziekleven, toen Keulen een van de hoofdsteden werd van de muzikale avantgarde die af wilde rekenen met het besmette verleden. Het was de stad waar componist Karlheinz Stockhausen en tal van andere nieuwlichters rondliepen. Wie het café van het Funkhaus bezoekt, wordt op die bloeiende periode gewezen met op een scherm steeds veranderende beelden van grootheden als Bruno Maderna, John Cage en andere muziekpioniers. Langevoort: ‘Je merkt nog steeds dat er een traditie is die uit die tijd komt. Het is een beetje een souvenir. Ik ben heel trots op het nieuwemuziekfestival Acht Brücken dat ik in 2011 heb geïnitieerd, met concerten door heel de stad. Er is veel waardering voor die nieuwe muziek. Dat wil niet zeggen dat je de zalen er altijd mee vol krijgt, integendeel.’ Mulders: ‘Was dat vroeger niet net zo?’ Langevoort: ‘Toen zaten er nog veel minder mensen! Maar er is veel energie, daar gaat het om.’||https://www.volkskrant.nl/cultuur-media/twee-nederlanders-leiden-nu-de-klassieke-muziektempels-van-keulen~bb45f506/
2022-09-21||De politiek sluipt er in PuurNatuur soepel in. Nu maar hopen dat de boeren het ook lezen ||De natuur, die is er ook nog in deze rommelige tijden. Namens ‘miljoenen Nederlanders’ riepen op Prinsjesdag Natuurmonumenten en 85 andere organisaties de politiek op ook in 2023 ‘door te pakken’. Immers, ‘we kunnen niet zonder natuur’. De hashtag: #nietzondernatuur Afgaande op het aantal vreemde, boze vogels dat op Facebook berichten van Natuurmonumenten afkraakt (‘Maar de boeren!’) is niet iedereen overtuigd van de goede bedoelingen van de natuurorganisatie, zacht gezegd. De ruim 700 duizend leden zullen er anders over denken. In het herfstnummer van het kwartaalblad PuurNatuur ontbreekt de omgekeerde Nederlandse vlag, integendeel. Het s-woord wordt veelvuldig genoemd. Er wordt een melkveehouder geïnterviewd wiens bedrijf in Gelderland al bijna dertig jaar vrijwel geen stikstof uitstoot. John Arink uit Lievelde is voor Natuurmonumenten de gedroomde boer. Zijn bedrijfsvoering is biologisch. Het kán dus wel, wordt de lezer duidelijk gemaakt. Over zijn aanpak: ‘Zoals wij werken, zijn er geen problemen met stikstof voor de natuur. Boerenbedrijven blijven bestaan en wij kunnen ons als boeren blijven inzetten voor het beheer van natuurgebieden.’ De politiek sluipt er in PuurNatuur soepel in. In twee stukjes wordt duidelijk uitgelegd wat een overdosis stikstof voor gevolgen heeft voor de natuur. De kabinetsplannen worden toegejuicht: ‘Eindelijk is er zicht op een daadwerkelijke vermindering van de schadelijke stikstofneerslag in natuurgebieden.’ Samenwerken is hier het devies: ‘Door alles samen op te pakken, kun je boeren voor de lange termijn duidelijkheid geven.’ Nu maar hopen dat de opstandige boeren en hun aanhangers het ook lezen. En geloven. En dan is er nóg een heftige crisis, in een verder opwekkend, bijna lief tijdschrift: de watercrisis. De aankondiging van een reeks stukken: ‘Je zou het misschien niet zeggen, maar het water in ons land is zo ongeveer het vieste van Europa’. De tijd dringt, is de boodschap, en lezers wordt opgeroepen om de petitie ‘Stop de Watercrisis’ te tekenen. Verrassend is de keuze om filosoof René ten Bos over het onderwerp te interviewen. Water is het beginsel van alles, zegt hij in een prikkelend betoog. ‘Het gaat in mijn ogen niet alleen om water als moleculaire substantie, maar ook waterig, fluïde denken’. Natuurmonumenten zou Natuurmonumenten niet zijn als niet ook het schrijvertje (ook wel draaikever genoemd), bevers, jonge aaltjes, aalscholvers, de behangersbij en de waterschorpioen aan bod zouden komen. De waterschorpioen is overigens geen echte schorpioen. Wel houdt hij ‘met zijn kraalachtige oogjes alles goed in de smiezen’.||https://www.volkskrant.nl/cultuur-media/de-politiek-sluipt-er-in-puurnatuur-soepel-in-nu-maar-hopen-dat-de-boeren-het-ook-lezen~ba425d09/
2022-09-21||Waarom de dorre woestijnvlakten van Mars zo blijven boeien||Ook kosmisch gezien, gluren mensen graag naar de buren. Deze week stroomde het nieuws over Mars, die betoverende okerrode bal naast de aarde, weer rijkelijk binnen. Neem bijvoorbeeld ruimtetelescoop James Webb, die nota bene gebouwd is om historisch diep de kosmos in te turen, maar in plaats daarvan maandag zijn eerste foto’s publiceerde van onze buurplaneet. Een wazig-rode brij, meer was het niet, want de telescoop is eigenlijk véél te gevoelig om te kijken naar iets zo dichtbij. Zoals een mens nooit direct naar de zon moet kijken, raakt de James Webb verblind door de overweldigende felheid van Mars, vergeleken met de zwakke sterrenstelsels waarvoor het apparaat ontworpen is. Vandaar dat men ultrakorte opnames maakte, zoals wanneer je je blik per ongeluk langs de zon laat glijden en dan razendsnel je ogen afwendt. Op dezelfde dag kwam het nieuws naar buiten dat InSight, de seismometer die sinds 2018 op de rode planeet de bewegingen van de Marsbodem in kaart brengt, trillingen had gemeten van vier inslagen van ruimtestenen. Die waren in 2020 en 2021 neergekomen in een gebied dat de betoverende naam Elysium Planitia draagt. Niet eerder hadden mensen de trillingen van meteorietinslagen gemeten op een andere planeet, en het was uiteraard weer Mars die er met de primeur vandoor ging. Later ontdekten wetenschappers van die inslagen de kraters. Dat gebeurde met de Amerikaanse Mars Reconnaissance Orbiter, en er hangen boven de rode planeet nog veel meer satellieten. Afkomstig van Amerika, Europa, China, Rusland, India en de Verenigde Arabische Emiraten. Geen van onze andere planeten in het zonnestelsel – inclusief Venus, onze andere buur – mag zich in zoveel aandacht verheugen. Van Mars gaat soms een bijna mysterieuze aantrekkingskracht uit. Zelf kan ik het soms nauwelijks geloven wanneer ik een blik werp op een van de haarscherpe HD-foto’s en video’s van haar oppervlak. Wat decennialang was voorbehouden aan sciencefictionverhalen, is nu werkelijkheid. Maar tegelijkertijd is die fascinatie voor onze buurman ook opmerkelijk. In een universum zo uitgestrekt als het onze – het is waarschijnlijk letterlijk oneindig groot – lijkt het raar dat die ene rotsbol vlak naast het onze zo veel aandacht krijgt. En al die andere interessante planeten in het zonnestelsel, alle verre nevels en allesverslindende zwarte gaten toch wat minder. Al die aandacht voor een planeetje kleiner nog dan de aarde, gekenmerkt door uitgestrekte woestijnen waarin alleen keien, klippen en kiezels de aandacht trekken. Waarom? Misschien is het dit: in die rode woestijnwereld herken je met een beetje fantasie onze aarde. In het diepe verleden was Mars bovendien niet rood, maar blauw, zo vermoeden wetenschappers. Een plek vol uitgestrekte meren en rivieren. Het mysterie van het spiegelbeeld van de aarde, dat veranderde in een dorre, levenloze wereld? Daar kunnen zelfs de verlokkend echoënde diepten van de onuitputtelijk grote kosmos niet tegenop.||https://www.volkskrant.nl/columns-van-de-dag/waarom-de-dorre-woestijnvlakten-van-mars-zo-blijven-boeien~b77c0468/
2022-09-21||Twee aandachtstrekkers op het Nederlands Film Festival – en nog even over die film met Harry Styles||‘Klopt, we kunnen niet om die film heen. Het mooiste plekje op het Nederlands Film Festival is immers weggelegd voor die openingsfilm. Ik wil nog niet al te veel prijsgeven, wat ik wel kan zeggen: Zee van tijd is een rouwdrama en doet wat-ie beoogt. Als kijker ga je absoluut mee in de emoties van de hoofdpersonages. Het verhaal draait om een stel dat tijdens een lange zeilreis over de oceaan hun kind verliest. Dat leed voel je. ‘De film bestaat als het ware uit twee delen, die door elkaar worden verteld. We zien het jonge stel tijdens die bewuste zeilreis en maken ook mee hoe het ze decennia later afgaat. Er zijn wat mij betreft twee dingen aan deze film interessant. Ten eerste is de cast uitstekend; de acteurs weten de emoties ijzersterk over te brengen. Het jonge koppel wordt gespeeld door Sallie Harmsen en Reinout Scholten van Aschat, het oudere koppel – inmiddels geen stel meer – door Elsie de Brauw en Gijs Scholten van Aschat. Ook wel fascinerend om te zien, een echte vader en zoon die die rol delen. Hoewel Elsie de Brauw totaal niet lijkt op Sallie Harmsen, stoort dat geenszins. Toch een beetje de magie van film. ‘Wat ik daarnaast sterk vind, en dat doet regisseur Theu Boermans heel goed, is dat het proces van rouwverwerking op drie manieren wordt verbeeld. We zien aan de ene kant de oude filmpjes van het stel uit de jaren tachtig, met het kind op de boot. Daar krijg je een loodzwaar gevoel van, wetende dat het allemaal misgaat. Daarnaast is er een uitermate gestileerde toneelvoorstelling ín de film, echt zo’n onheilsstuk. Je kunt als kijker denken: is dit niet een beetje too much? En toch werkt het verrassend goed in zo’n film, die op zichzelf dan weer de derde verbeelding is van het leed. Ja, geslaagde openingsfilm dus, Zee van tijd.’ ‘Dat is Narcosis, waarmee het NFF tevens de Nederlandse inzending van de Oscars vertoont. Dit is een debuutfilm van Martijn de Jong en gaat óók over rouw. Toch wel opvallend, twee van de grote premièrefilms gaan beide over rouw en hoe daarmee om te gaan. Hier zien we een echtpaar waarvan de man, gespeeld door Fedja van Huêt, beroepsduiker is en – hard gezegd – niet meer bovenkomt. Dat is overigens geen spoiler, het wordt vrijwel meteen duidelijk. De moeder, gespeeld door Thekla Reuten, blijft alleen achter met twee kinderen. ‘Ik zou dit een van haar beste rollen noemen. Het is knap hoe ze die verschillende stijlen van rouw verbeeldt. Je kunt lamgeslagen zijn, maar ook zoekende zijn en proberen uit die moeilijke situatie te klauteren. Overigens, ik weet niet wáár ze ze vandaan hebben gehaald, maar die twee kinderen zijn zo ongelooflijk goed gecast. Geregeld is er in films toch sprake van wat wel het ‘musicalprobleem’ wordt genoemd. Kinderen die vanwege hun musicalervaring de dialoog dan toch ietwat zangerig voordragen. Nou, hier dus niet.’ ‘Laten we het dan nog even over Don’t Worry Darling hebben, met Florence Pugh en Harry Styles. We bevinden ons in een soort namaak-jaren vijftig in Amerika, de bekende suburb maar dan midden in de woestijn. Een enclave is het, tegen het sektarische aan, waarbij de mannen in een colonne naar hun werk gaan en de vrouwen thuisblijven. Zij hebben geen idee wat die mannen eigenlijk dóén. Als kijker weet je al gauw: dit is een dystopie. ‘Tja, waar velen toch benieuwd naar zijn is Styles’ rol in deze film. Hij is als geïdealiseerde, oppervlakkige echtgenoot best goed gecast voor de eerste helft van de film. Maar op het moment dat er heel wat meer van hem wordt gevraagd als acteur, vooral wat emotie betreft, wordt het toch wat wankel. Dat geldt ook wel voor de hele film. Collega Berend Jan Bockting schrijft in zijn recensie (★★★☆☆): ‘De plot holderdeboldert tegen die tijd linea recta naar een wat grotesk B-filmterritorium.’’||https://www.volkskrant.nl/cultuur-media/twee-aandachtstrekkers-op-het-nederlands-film-festival-en-nog-even-over-die-film-met-harry-styles~b1fb0172/
2022-09-21||Achternamen van tot slaaf gemaakten: soms vernederend maar ook te ervaren als geuzennaam||Het werd hoog tijd dat het kabinet voor het eind van het jaar een kosteloze naamswijziging toestaat voor nazaten van tot slaaf gemaakten. Hoe absurd de praktijk tot nog toe was, schetste de Volkskrant deze week. Het was de diepe wens van GGD-arts Jeffrie Buckle zijn achternaam te veranderen in Quarsie. De enige manier om te breken met het slavernijverleden van zijn familie. Een moeizaam proces, zo bleek. Niet alleen moest hij liefst 850 euro betalen, ook moest hij een psychologisch rapport laten opmaken waaruit bleek dat zijn achternaam zijn mentale gezondheid schaadde. Ik kan mij goed voorstellen dat je de behoefte hebt je achternaam te veranderen. Zelf heb ik die wens niet, hoewel ook ik een achternaam heb die, om met Malcolm X te spreken, ‘from the slave master’ afkomstig is. Maar juist mijn achternaam verbindt mij voor mijn gevoel met mijn talloze anonieme voorouders die in slavernij hebben geleefd. Mijn voormoeder, Naatje of Anna, de allereerste Duurvoort, is in slavernij geboren. Juist omdat haar achternaam een zogenoemde kenmerknaam is – ze is niet naar haar ‘eigenaar’ of plantage genoemd maar naar iets wat haar kennelijk kenmerkte – spreekt die tot de verbeelding. Sommige Surinaams-Creoolse achternamen zijn kenmerknamen, soms ronduit vernederende. Braafheid, Geduld, Deugdzaam: alsof de transformatie van mens tot lijdzaam lastdier na al die eeuwen straffe uitbuiting eindelijk tot een bevredigend einde was gebracht. Toch zou je die namen ook kunnen ervaren als een geuzennaam. Dat is iets persoonlijks. Ik heb mijn hoofd erover gebroken. Waarom zou je een jonge vrouw die jouw ‘eigendom’ is in vredesnaam Duurvoort noemen? Ik kan niet anders dan het associëren met kracht. Als je onderdrukker je ‘Duurvoort’ noemt, ben je een overlever, een taaie, nietwaar? Wat voor mensen zouden haar ouders, ooms, tantes, grootouders, voorouders geweest zijn? Alles is mist. Maar zij had kennelijk een karaktertrek die haar de naam Duurvoort opleverde. Ik stel mij voor dat ze dat taaie van haar voorouders heeft geërfd. Het mutatieformulier met de datum van de vrijmaking van Naatje en haar zoontje Salomon kan ik te allen tijde googlen. Soms doe ik dat. Het geeft me veerkracht. Een besef dat uitdagingen in het leven niets zijn bij dat wat voorouders als Naatje hebben gedragen. En dat die kracht om te overleven ook in mijn genen is doorgegeven. Het geeft me vaste grond onder de voeten. Vrijgeworden ‘den 5 junij 1836’. Hun namen, Nana en Salomon, vol inktvlekken doorgestreept op de balans. Het onbevattelijke is ineens heel tastbaar. Geboren als activapost, op die 5 juni 1836 eigenaar van jezelf geworden. Met die rare achternaam. Duurvoort, het klinkt bijna als een aanmoediging van Naatje. Duur voort, besta, leef, geef niet op. Dat is de interpretatie die ik eraan geef. Vermoedelijk was haar kind van de ‘masra’ en wie weet leek de kleine Salomon wel als twee druppels op zijn biologische vader. Seksueel misbruik en incestueuze toestanden waren onderdeel van slavernij. Maar als een kind onverhoopt te veel op zijn witte verwekker leek, was dit een kans op vrijmaking. Naatje won de hoofdprijs, want ze mocht haar kind ook houden. Lang heeft ze niet van hun vrijheid kunnen genieten, ze stierf als twintiger. Waarschijnlijk net als haar vele voorouders; ik vermoed korte generaties. Want hoelang hield een mens een slavernijbestaan vol? Haar vrijgemaakte kind Salomon studeerde later rechten. Hun nazaten, wij Duurvoorts, geven elk weer een andere invulling aan ons leven. Duurvoort is een oer-Hollandse achternaam. Ons geglobaliseerde dna heeft, hebben we inmiddels uitgezocht, sporen in Nederland, Senegal, Kameroen, Noorwegen, Oekraïne en nog een hoop andere plekken. Maar het is vervlochten met de Nederlandse slavernijgeschiedenis. Ik heb een romantisch beeld van Naatje Duurvoort. Ik denk dat het een sterke vrouw was, fierce. Ik zie haar voor mij als in de droomachtige videoclip van Beyoncé, Formation, waarin zij onder meer een ode brengt aan haar voormoeders. I see it, I want it, I stunt, yellow-bone it, I dream it, I work hard, I grind ‘til I own it. ‘It’ dat in Naatjes geval naar haar eigen aardse bestaan verwijst. Always stay gracious, best revenge is your paper, besluit Beyoncé Formation. Ik vind het raadselachtig van toepassing op dat mutatieformulier uit 1836. Harriet Duurvoort is publicist. Zij schrijft om de week een wisselcolumn met Danka Stuijver.||https://www.volkskrant.nl/columns-opinie/achternamen-van-tot-slaaf-gemaakten-soms-vernederend-maar-ook-te-ervaren-als-geuzennaam~b2da600a/
2022-09-21||Lezersbrieven: Het verschil tussen de mensen onder de armoedegrens en de wel­gestelden||Boven water zien we de extreme verhoging van de energieprijzen. Onder water het probleem dat in Nederland niet scherp genoeg wordt waargenomen. Het verschil tussen de mensen onder de armoedegrens en de wel­gestelden. Sinds jaar en dag wordt er door diverse economieredacties in januari bekendgemaakt dat de laagstbetaalden er hooguit een paar procentjes op vooruit zijn gegaan. In tegenstelling tot de ceo’s van de grote bedrijven die er wederom tientallen procenten op vooruit zijn gegaan. In dezelfde maand maakt het CBS bekend dat er meer miljonairs en zelfs miljardairs in ons land zijn bijgekomen. Het aantal mensen onder de armoedegrens groeit jaar na jaar. De toeslagenramp toont de ellende van armoede, in dit geval zelfs door de overheid veroorzaakt. Armoede, ongelijke kansen voor kinderen en een kortere levensverwachting worden items in de media. Tegenwoordig wordt rijkdom vergaard door beleggingen en erfenissen van vermogen. Om ons land iets gelijker te maken, zouden de inkomens aan de onderkant verhoogd moeten worden en vermogen zwaarder belast. Het kabinet heeft hier, zij het wat laat, op Prinsjesdag een begin mee gemaakt. Verhoging van het minimumloon, de bijstand en de AOW, verlagen van de inkomstenbelasting, continuering van de energietoelage en verhogen van de vermogensbelasting. Rutte-IV leert lopen en zet zijn eerste voorzichtige stapjes.Jan Bouman, Zeist ‘Het is zorgwekkend dat mensen in een volwassen democratie als de onze het vertrouwen verliezen in het oplossend vermogen van politiek en bestuur’, sprak de koning. Eén van de belangrijkste waarden van werknemers is tegenwoordig reflectie. In de politiek wordt deze waarde nog vaak als zwakte gezien. Tijd dat de politiek volwassen wordt in dit opzicht, denk ik.Martijn Plas, Meppel Altijd leuk om te lezen, als de krant ministers een cijfer geeft . Wat mij opviel: de ministers met de hoogste cijfers, Christianne van der Wal (8) en Carola Schouten (7,5) zijn allebei minister zonder ‘eigen’ departement. Bij Van der Wal wordt opgemerkt dat zij het veel beter doet dan haar voorganger op het stikstofdossier. Laat dat nou net Carola Schouten zijn – en Schouten zat toen wel vast aan een departement. Is het misschien zo dat de typische ambtenarenreflexen als ‘precedentwerking’, ‘draagvlak’ en ‘uitvoerbaarheid’ hinderen bij de totstandkoming van creatief crisisbeleid? En hebben Van der Wal en Schouten geluk dat zij op hun nieuw gevormde dossier niet door de bestaande structuren worden gehinderd?Ameling Algra, Den Haag Mooi, de reportage over de fashion statements op Prinsjesdag. Maar het is 2022, Cécile Narinx, en het gaat op de schoenen van Hugo de Jonge en het pochet van Thierry Baudet na alleen maar over vrouwen. Laat kleine jongetjes ook dromen over een rol als goedgekleed Kamerlid.Judith Ploegman, Den Burg Zelfs voor mij als overtuigd republikein is het ongelooflijk dat koning Willem-Alexander in zijn troonrede (met een bedrukte blik?) spreekt over de financiële zorgen van veel mensen, maar tegelijkertijd alwéér een loonsverhoging accepteert. Rupsje-nooit-genoeg vindt het sneu dat zijn volk moet afzien, maar is niet bereid zelf ook maar iets in te leveren. En nog steeds hoeven de koning en zijn vermoedelijke troonopvolger geen belasting te betalen – en blijft koning Willem-Alexander dat kennelijk ook ten opzichte van de financieel wanhopige bevolking – verdedigbaar vinden. Gênant, onredelijk en eigenlijk gewoon walgelijk.Marie-France Admiraal, Vught In de jaren zestig werd de kreet ‘Johnson moordenaar’ bestraft. Dat was een belediging van een bevriend staatshoofd. Nu werd de koning op Prinsjesdag uitgemaakt voor land­verrader. Ik ben 75 jaar. Heb ik niet goed opgelet en is de wetgeving veranderd? Of is dit een wijziging in het beleid bij de politie? Of is dit normaal in 2022 en maken wij ons niet meer druk over dit soort zaken?Rob Slot, Hilversum Prachtige en bezielende column van Arie Elshout over de waarde van de constitutionele monarchie. Hartgrondig met hem eens. Laten we niet alles kapot redeneren en in cijfers uitdrukken. Wat helaas in Nederland ook gebeurt. We mogen wel heel zuinig zijn op alle samen­bindende krachten die we nog hebben. John den Besten, Zuid-Beijerland Vorige week dinsdag ben ik met een aantal andere bezorgde burgers in het Westelijk Havengebied in Amsterdam op het spoor gaan zitten om een kolentrein tegen te houden. Dat deden we omdat we ons ernstige zorgen maken over de opwarming van de aarde en de verwoestende gevolgen daarvan. Kolen zijn de schadelijkste fossiele brandstof, niet alleen voor het klimaat, maar ook voor het milieu en onze gezondheid. Het langer openhouden van kolencentrales is dus een heel slecht idee en ondanks de huidige gascrisis, ook helemaal niet nodig. Als we het energiegebruik van de grootindustrie tijdelijk beperken tot wat nodig is voor de productie van primaire levensmiddelen, hoeft geen huishouden deze winter in de kou te zitten. Voor mijn actie ben ik opgepakt: een offer dat ik graag breng om te zorgen dat we stoppen met het gebruik van kolen. Onze overheid verzaakt in haar zorgplicht tegenover huidige en toekomstige generaties. Het is aan ons, burgers, de overheid te dwingen klimaatverandering serieus te nemen en de CO2-uitstoot zo snel mogelijk omlaag te brengen. Maar elke wagonlading kolen die wordt verstookt, leidt tot meer opwarming, meer milieuschade en meer gezondheidsschade. Laten we dus om te beginnen kappen met kolen.Peter Jamin, Utrecht||https://www.volkskrant.nl/columns-opinie/lezersbrieven-het-verschil-tussen-de-mensen-onder-de-armoedegrens-en-de-wel-gestelden~b72b5c06/
2022-09-21||Boven de demonstratie tégen lhbti verscheen plots een regenboog||‘Allah uh Akbar’, God is groot, was een van de leuzen op de anti-lhbti-demonstratie zondag in het Saraçhanepark in Istanbul. Kennelijk had God zo zijn eigen gedachten over wat Turkse lhbti’ers zelf een ‘haatmars’ noemden. Toen de stoet van een paar duizend mensen het Beyazitplein bereikte, brak de zon door de regenwolken en verscheen een fabelachtige regenboog boven de menigte. Het was de eerste ‘Grote Familiebijeenkomst’ van het Platform voor Eenheid van Opinie en Strijd, een samenraapsel van islamistische en anderszins conservatieve groepen. Daarmee scoort het platform ruimschoots slechter dan de Turkse lhbti-beweging, want die ging al vele malen de straat op, tijdens de Pride van 2015 zelfs met ruim honderdduizend mensen. Massaler werd het nooit meer, want sindsdien hebben de autoriteiten de regenboogmarsen met het oog op ‘de veiligheid’ altijd verboden. Nog steeds heeft Istanbul jaarlijks in juni een Pride Week, maar de oproerpolitie staat dan steevast klaar om te voorkomen dat de festiviteiten zich van zalen, bioscopen en cafés verplaatsen naar het Taksimplein en de winkelstraat Istiklal. Wat een verschil met de Grote Familiebijeenkomst! De politie was zondag alleen in het park om er goedkeurend op te zien dat alles in ordelijke banen verliep. De overheid had de organisatie zelfs een steuntje in de rug gegeven. De Hoge Raad voor Radio en Televisie (RTÜK) zette de video van het conservatieve platform als een soort Postbus 51-spotje op zijn website. De staatsmedia deden vervolgens positief getoonzet verslag. Zo kon worden vernomen dat de organisatoren van de anti-lhbti-betoging ‘niet uit zijn op haatzaaien’, noch dat ze ‘iets hebben tegen onze arme homoseksuele burgers’. Het gaat erom het Turkse gezin als instituut te beschermen tegen de internationale lhbti-lobby en paal en perk te stellen aan de met Europees en Amerikaans geld gefinancierde genderpropaganda. ‘We moeten wakker worden!’, sprak actrice Tugçe Kazaz. ‘Waarom hebben ze een plus toegevoegd aan lhbti? Omdat ze steeds verder gaan. Binnenkort is het de beurt aan kinderen en baby’s.’ Waarom dit assertieve vertoon van conservatisme? Een deel van het antwoord is ongetwijfeld dat de heteronorm ook in de Turkse samenleving onmiskenbaar aan het afkalven is. Cultureel rechts voelt zich bedreigd. Maar misschien is er meer aan de hand. Veel van wat nu in Turkije gebeurt, moet worden gezien in het licht van de verkiezingen, volgend jaar juni. Doordat het slecht gaat met de economie staan de regerende AK-partij en president Erdogan er niet goed voor in de peilingen. Ze zullen alles uit de kast (!) willen halen om te winnen. Een van Erdogans sterke kaarten is zijn optreden als internationaal gerespecteerd dan wel gevreesd staatsman. Maar die troef heeft hij de laatste drie jaar al ruimschoots uitgespeeld, zonder dat het de neerwaartse trend in de peilingen deed ombuigen. Wat dan wel? Opnieuw een legeractie tegen de Koerdische milities in het noorden van Syrië? Daar zullen de kiezers niet echt van opkijken. Sabelgekletter tegen Griekenland? Een conflict zal door de Navo in de kiem worden gesmoord. Dus dan maar de cultureel-religieuze tegenstellingen in Turkije opstoken, zodat niet de inflatie maar ‘het gezin’ de doorslag geeft in het stemhokje? Tja. In een peiling van Metropoll gaf 73 procent van de ondervraagden onlangs te kennen voor een ‘seculier en democratisch’ Turkije te zijn. Ruim 18 procent koos ‘conservatief en autoritair’ en 9 procent gaf geen antwoord. Erdogan zal zijn joker moeten inzetten. Rob Vreeken is correspondent in Istanbul.||https://www.volkskrant.nl/columns-opinie/boven-de-demonstratie-tegen-lhbti-verscheen-plots-een-regenboog~b816c4be/
2022-09-21||De score van Prinsjesdag: Malou Petter was met afstand de meest toegewijde verslaggever ||Hoe bijzonder het ook was dat het ‘eindelijk weer kon’, werd Prinsjesdag geen moment écht gezellig. Vooral de traditioneel vrolijke aanpak van de NOS combineerde niet heel lekker met de grimmige sfeer buiten, waar het boegeroep van demonstranten de overhand nam. Daphne Bunskoek sprak in RTL Boulevard van ‘een beetje een gekke dag’, en Shownieuws-deskundige Sandra Schuurhof had ‘dit in tientallen jaren nog nooit meegemaakt’. Prinsjesdag was zelf dus niet in topvorm, maar hoe zat dat met de duiders? Prinsjesdag-tv aan de hand van de hoofdrolspelers: 8. Splinter Chabot & Charlotte Nijs (Khalid & Sophie) Politiek verslaggever Nijs begon Prinsjesdag om 06.00 uur met Johan Vlemmix bij het paleis, en vond het daarna ‘alleen maar minder worden’. Chabot won opnieuw de awards voor ‘meest geïnteresseerd ogende talkshowblik’ en ‘meest uitgesproken woorden per seconde’. 7. Robert ten Brink (Opvoeden doe je zo!) Had weinig te maken met Prinsjesdag, maar het had het kabinet gesierd als het óók een noodpakket had samengesteld voor Robert ten Brink. Want wat heeft die arme Dr. Love RTL in vredesnaam geflikt dat hij zo’n tergend truttig, oubollig opvoedprogramma moet presenteren? 6. René van der Gijp (Vandaag Inside) ‘Je ziet aan Máxima’s gezicht dat we een kuttijd tegemoet gaan.’ Over Willem-Alexander: ‘Als zo’n mannetje dat (troonrede, red.) nou niet kan, ladem dan lekker wat anders gaan doen.’ Meningenman over meningenmensen: ‘Al die meninkjes, laten we daar nou gewoon lekker mee stoppen joh.’ 5. Usain Bolt (Jinek) Eva Jinek had Sigrid Kaag én Joost Vullings, maar pronkte vooral met een totaal willekeurig interview met Usain Bolt, waarin Jinek vragen stelde als ‘Was je een snelle baby?’ en ‘Heb je nog steeds dezelfde buikspieren?’ Had Jinek toch het beste Prinsjesdag-interview in huis. 4. Malou Petter (NOS Journaal) Met afstand de meest toegewijde Prinsjesdag-verslaggever. Won van Nynke de Zoeten, die haar stem flink moest verheffen om over de fanfare heen te komen. 3. De Amalia-watchers (overal) Herman Pleij sprak al van een ‘geroutineerde wuif’, Nikkie Plessen prees de goedkope jurk (107 euro!) en Maik de Boer zag een ‘lekkere, recalcitrante dame’, die de geschiedenis in ging. Een geslaagd debuut. 2. Mark Rutte (Prinsjesdagviering) De traditionele Prinsjesdagviering moest dit jaar ‘verdragend, verzoenend en verbindend’ zijn. Was de premier het helemaal mee eens. Hij benadrukte dat ‘de toekomst weer iets goeds brengt’ en dat ‘het hiernamaals een gezamenlijk hooppunt’ is. Dat klonk eerder onheilspellend dan verbindend, maar verzoenend was het zeker. 1. Jeroen Snel (RTL Boulevard) Onbetwiste Prinsjesdag-koning. Was blij dat het weer grootser was dan in de afgelopen jaren, maar vond het boegeroep respectloos en het zwaaien ‘owkword’. Kritiek van Aran Bade op de koninklijke loonsverhoging werd routineus afgewimpeld, want de koning was gewoon een trendvolger in de ambtenaren-cao. Ook deze Prinsjesdag was het kraakhelder: met Jeroen Snel aan het roer waren we nooit in zo’n diepe crisis beland.||https://www.volkskrant.nl/columns-opinie/de-score-van-prinsjesdag-malou-petter-was-met-afstand-de-meest-toegewijde-verslaggever~bd5fad36/
2022-09-21||De Volkskrant-huisdichter over Mark Rutte (37)||Na zijn dood wordtEen oude kist aangetroffen Met daarin zijn manuscriptHet Boek der Lusteloosheid Hij onthult in dit schrijvenNiks te hebben gedaan Omdat hij niks kanEn niks in zijn vermogen ligt In het tweede deel bekent hijHet boek niet te kunnen voltooien Omdat hij zich feitelijkNiks herinnert van niks.||https://www.volkskrant.nl/mensen/de-volkskrant-huisdichter-over-mark-rutte-37~bd2f6803/
2022-09-21||Het Transitieteam zal alles compenseren||Het Transitieteam trekt een miljoen miljard uit om iedereen te compenseren voor alles. De speciale compensatieregeling werd oorspronkelijk ingesteld als compensatie voor mensen, bedrijven, instanties, dieren en soms ook planten die zonder compensatie in de problemen zouden komen. Normaal gesproken is compensatie een tijdelijke manier om structurele problemen niet te hoeven oplossen, maar aangezien dit niet de eerste keer is dat er gecompenseerd moet worden, heeft het Transitieteam in overleg met de compensatiecommissie besloten dat de regeling die nu op tafel ligt gezien moet worden als een structurele manier om structurele problemen op structurele wijze voor ons uit te schuiven. Dit betekent dat iedereen die nu in aanmerking komt voor compensatie daar ook in de toekomst op zal kunnen rekenen, zodat we samen kunnen voorkomen dat we structurele problemen structureel hoeven aan te pakken. Lang niet iedereen heeft in eerste instantie recht op het huidige compensatiepakket. Om te voorkomen dat dit tot jaloezie en onvrede leidt bij partijen die minder of geen compensatie ontvangen, is besloten dat ook groepen die niet in aanmerking komen voor compensatie gecompenseerd zullen worden. Deze brede compensatieregeling zou ervoor kunnen zorgen dat juist de sectoren die gecompenseerd zouden worden alsnog achter gaan lopen, maar ook daarvoor is een compensatiepakket in de maak. Dit alles maakt het huidige compensatiepakket niet alleen zeer ambitieus, maar ook zeer riskant. Om te voorkomen dat er in de toekomst geen middelen zijn om al deze compensatiepakketten te realiseren, wordt nu gewerkt aan een pakket dat specifiek bedoeld is om de problemen te compenseren die kunnen ontstaan doordat structurele problemen worden opgelost met compensatiepakketten. Het Transitieteam hoopt met dit pakket aan compensatieregelingen ook het eigen gebrek aan draadkracht te hebben gecompenseerd. Door oplossingen voor ons uit te schuiven zullen problemen zich wellicht opstapelen. We hebben er echter het volste vertrouwen in dat de stapel niet zal omvallen. Mocht dat gebeuren dan zullen we eenieder die bedolven raakt onder deze problemen compenseren met een compensatieregeling. We beseffen dat dit alles zou kunnen leiden tot compensatie-inflatie, maar ook dat moet te compenseren zijn. Als iedereen ten slotte gecompenseerd is, zal het vertrouwen in het Transitieteam vanzelf terugkeren. Zo zullen we ook naar de toekomst toe gestaag aan de Transitie kunnen blijven werken. Slachtoffers van de toeslagenaffaire en de aardbevingen in Groningen zullen vanwege alle compensatieregelingen nog even moeten wachten op hun compensatie. Maar het Transitieteam belooft plechtig dat ook het uitblijven van compensatie ooit gecompenseerd zal worden.||https://www.volkskrant.nl/cultuur-media/het-transitieteam-zal-alles-compenseren~b0789e5f/
2022-09-21||De zwarte ooievaar wordt al jaren verwacht als broedvogel, maar hij blijft nooit plakken||Nog net op tijd, hoop ik, om de zwarte ooievaar eens van dichtbij te zien. Met vogelliefhebber Lex Peeters beklim ik D’n Flaestoren, een uitkijkpunt op landgoed Utrecht, bij Lage Mierde in Brabant. Peeters werkt in het dagelijks leven bij een nabijgelegen landgoed, Wellenseind. Deze weken gaat hij bijna iedere dag even kijken bij de Flaes, het meertje dat voor onze neus ligt. Lepelaars, grote zilverreigers, groenpootruiters, een ijsvogel, naast de ‘gewone’ soorten. Maar dit is vooral een van de plekken in Brabant en Limburg waar zwarte ooievaars aan het opvetten zijn voor hun reis naar hun wintergebieden in Afrika. Vanochtend zag Peeters nog een groepje van tien exemplaren, en hij verwacht dat de ooievaars in de loop van deze avond weer komen invliegen om te foerageren in het visrijke water en om te slapen in de bomen eromheen. Augustus en september zijn de beste maanden om zwarte ooievaars te zien. De tamelijk zeldzame vogel heeft nog geen thuis in Nederland. Wel wordt de vestiging van de zwarte ooievaar als broedvogel al decennia voorspeld. De populaties in België en Duitsland breiden zich geleidelijk uit richting Nederland, en de omstandigheden hier lijken inmiddels geschikt voor de zwarte ooievaar, die te boek staat als een schuwe vogel die vooral voorkomt in dichte bossen met veel water in de buurt. Maar vooralsnog is het fraaie familielid van ‘onze’ ooievaar alleen in de trektijd te zien, en dan vooral in het zuidoosten van het land. ‘Dit zijn overwegend jonge vogels’, zegt Lex Peeters, ‘afkomstig uit de oostelijke landen. Vermoedelijk wijken ze iets af van de trekroute omdat ze van een eerdere reis met hun ouders hebben onthouden dat dit een goede plek is om op te vetten.’ Het is vreemd hoe dat werkt met gewenste en ongewenste nieuwkomers. Echt bewijs dat de zwarte ooievaar ooit in Nederland leefde is er niet, toch komt hij steevast voor in vogelboekjes, alsof hij hier gewoon hoort. Dat is aannemelijk, want ooit stonden er dichte ooibossen langs de rivieren, maar niemand die het zeker weet. Die ooibossen verdwenen, al meer dan een eeuw geleden, de rivieren werden gekanaliseerd, er kwamen dijken, in de uiterwaarden maakte natuur plaats voor landbouw. Dat de zwarte ooievaar bij vogelliefhebbers zeer gewenst is als broedvogel zal te maken hebben met zijn pracht, met rode snavel en zwart dat in zonlicht een groene of paarse gloed kan krijgen. En met het gedrag van de vogel, die veel minder grijpbaar is en veel schuwer dan de ooievaar die we kennen. Meer een cultuurmijder dan een cultuurvolger. Er is zelfs een invloedrijk plan naar de zwarte ooievaar genoemd: Plan Ooievaar. Dat plan lag ten grondslag aan andere plannen die ertoe hebben geleid dat uiterwaarden werden teruggegeven aan de natuur, sinds de jaren negentig. Ooibossen kwamen terug, met wilgen en zwarte populieren, bijvoorbeeld in de Gelderse Poort. De vestiging van de zwarte ooievaar zou de kroon op dat werk zijn. Al zou die komst ook het gevolg zijn van zich uitbreidende populaties over de grens, waarbij de jonge vogels op zoek moeten naar nieuwe leefgebieden. Die vestiging wordt ieder jaar verwacht, maar is ook dit jaar weer uitgebleven. We doen het dus met de vogels die Brabant en Limburg gebruiken als pleisterplaats. Het is inmiddels fris boven op de uitkijktoren als gebeurt waarvoor we zijn gekomen. Een volwassen zwarte ooievaar zeilt vlak onder ons en toont zich in het laatste zwakke zonlicht in al zijn schoonheid. Nog net op tijd dus.||https://www.volkskrant.nl/cultuur-media/de-zwarte-ooievaar-wordt-al-jaren-verwacht-als-broedvogel-maar-hij-blijft-nooit-plakken~bc62eaf3/
2022-09-21||Toevluchtsoord in turbulente tijden||De foto die we vorige week plaatsten van enigszins curieuze richtingborden in Oostende deed Bram van Schaik naar zijn telefoon grijpen. Ruim een jaar geleden maakte hij onderstaande foto, ook in Oostende. Een dag eerder stuurde Harry Jutten een foto, ook al gemaakt in België, vlak over de grens dit keer, bij de ingang van het zeer vrome Mariapark in Meersel. Geen plaatselijke folklore dus, zoals Van Schaik vermoedt, eerder een Vlaamse trend. En een leuke.||https://www.volkskrant.nl/cultuur-media/toevluchtsoord-in-turbulente-tijden~bebd3c77/
2022-09-21||Een trippel ei in de pan||Aleid van Eekelen: ‘Trippel was vroeger bij ons thuis de omschrijving voor iets wat eigenlijk absoluut niet griezelig of vies was, maar waarvan je toch moest huiveren of kippenvel kreeg. Het was bij uitstek van toepassing op de sliert bobbelig eiwit die tevoorschijn komt als een ei tijdens het koken stukgaat in de pan. Vooral mijn zusje vond dat echt trippel. Geen idee hoe we aan het woord kwamen. Buiten ons gezin heb ik het nooit ergens gehoord en ik, de enige die nog over is, heb het ook niet aan mijn kinderen doorgegeven. Daar was domweg geen aanleiding toe: sinds de komst van de eierprikker blijven de eieren meestal heel, en verder kom je niet zo vaak iets tegen dat trippel is. Toch zou ik het jammer vinden als zo’n fijn woord verloren ging, dus ik geef het graag alsnog zijn fifteen minutes of fame.’||https://www.volkskrant.nl/cultuur-media/een-trippel-ei-in-de-pan~b74ae77e/
2022-09-21||Een foute komma kan de zin ernstige schade toebrengen||Hij is amper groter dan een punt, maar laten we zijn daden niet onderschatten. De komma dient zorgvuldig te worden aangebracht; een onterecht geplaatst (of juist weggelaten) exemplaar kan taalkundig behoorlijke schade aanrichten. Zo ging het in het sportkatern over de komst van Xavi Simons naar PSV, ‘dat al vaker grote Nederlandse talenten, die bij een buitenlandse topclub zijn opgeleid, naar Eindhoven haalde’. Als je het zo formuleert, zijn álle grote Nederlandse talenten door een buitenlandse topclub opgeleid, maar dan doe je die arme eredivisie toch echt tekort. De bijzin had, kortom, niet uitbreidend maar beperkend moeten zijn: het ging hier alleen om ‘grote Nederlandse talenten die door een buitenlandse club zijn opgeleid’. Zonder komma voor ‘die’ dus. Soms wordt een tweede komma toegevoegd waar dat niet nodig is: ‘De late, maar terechte, winst tegen IJsland voelt als een bevrijding.’ Die extra komma maakt er een uitbreidende bepaling van, terwijl de auteur alleen maar wilde zeggen dat de winst ‘laat, maar terecht’ was. En soms valt het qua schade wel mee, maar vraag je je gewoon af waarom er in godsnaam een komma staat. ‘Door de uitschakeling van drie bruggen, werd de bevoorrading van de Russen flink bemoeilijkt’, stond in een bericht over Oekraïne. Een komma was eventueel op zijn plek geweest na een beknopte bijzin (‘Door drie bruggen te hebben uitgeschakeld’), maar hier stond in feite niet meer dan ‘Door iets’ – en dan is er geen enkele taalkundige regel die een komma rechtvaardigt. Nog een, opnieuw van de sportpagina’s: ‘Na Botic van de Zandschulp (26) en Tim van Rijthoven (25), verschijnt er weer een Nederlandse tennisser...’ Misschien vond de auteur het na zo veel woorden wel even tijd voor een pauze – vroeger hadden tennissers ook veel kortere namen. Maar het is een ordinaire hijgkomma; dat een voorlezer hier misschien even ademhaalt (of bij de laatste lettergreep qua toon de hoogte in schiet), mag niet meetellen. En zoals wel vaker kan ook de invloed van het Engels meespelen: vertaal zo’n zin naar het Engels en de komma is wél op z’n plek. Maar de ergste schade veroorzaken zinnen waarin een komma tussen onderwerp en persoonsvorm staat. Soms gebeurt dit wat verhuld, maar is het wel degelijk het geval: ‘Al jong in de media komen, is alleen maar mooi.’ Dat, is alleen maar mooi, staat daar in feite – een beetje alsof je in ‘ik ben’ een komma zet tussen ‘ik’ en ‘ben’. De betreffende zin werd gevolgd door het kommaloze ‘Aan de druk die dat met zich meebrengt denk je niet.’ Had hem dan voor die zin bewaard, zou je zeggen.||https://www.volkskrant.nl/cultuur-media/een-foute-komma-kan-de-zin-ernstige-schade-toebrengen~b780806c/
2022-09-21||Nieuwe taaltrend: ik manifesteer, jij manifesteert, wij manifesteren||Aangetroffen in het tijdschriftenschap: Manifestatie Magazine (ondertitel: ‘Creëer het leven zoals jij het wilt!’). Fajah Lourens (‘van soapie tot spiritueel toponderneemster’) in een knalrood pak op de cover en op elke bladzij het woord ‘manifesteren’, onovergankelijk gebruikt. ‘Ik paste het manifesteren van kinds af aan al toe’, zegt Lourens. Na het lezen van het boek Think and Grow Rich kon ze ‘het manifesteren echt gaan finetunen’. Manifesteren als daad dus: ergens zo hard in geloven dat het werkelijkheid wordt – Lourens wil over twee jaar haar bedrijf verkopen voor 100 miljoen euro. Die betekenis staat (nog) niet in Van Dale. De enige manier waarop het werkwoord onovergankelijk gebruikt kan worden, is in de betekenis van protesteren: ‘Manifesteren tegen plaatsing van kruisraketten.’ Verder manifesteren zaken zich: ze worden zichtbaar, de eerste symptomen van een ziekte bijvoorbeeld. Even het geheugen opfrissen: een onovergankelijk werkwoord heeft geen lijdend voorwerp bij zich. Voorbeelden zijn ‘hupsen’ en ‘blunderen’: ‘Ik blunder’ is een volledige zin, het is niet: ik blunder iets. Waarbij ‘iets’ staat voor het lijdend voorwerp: ik zie iets, ik fakkel iets af – affakkelen kan niet zonder. Een overgankelijk werkwoord dus. Er is wat aan de hand met overgankelijke werkwoorden, stelt de Taalunie. Ze worden steeds vaker onovergankelijk gebruikt. Voorbeelden zijn wijzigen en openen: de dienstregeling wijzigt, de tentoonstelling opent – zonder meer. Zo ook manifesteren: ik manifesteer, jij manifesteert (en al lang niet meer tegen kruisraketten). Manifesteren kun je leren, roept Manifestatie Magazine, ‘zodat je het leven krijgt dat jij wilt’ (die t achter wil is ook niet meer weg te slaan). Zou het? Je wilt het zo graag geloven: over twee jaar verkoopt Fajah Lourens haar bedrijf voor 100 miljoen.||https://www.volkskrant.nl/cultuur-media/nieuwe-taaltrend-ik-manifesteer-jij-manifesteert-wij-manifesteren~b02bb474/
2022-09-21||In ‘Entre deux mondes’ komen de slecht betaalde schoonmakers over wie het gaat er bekaaid van af ★★☆☆☆||De Franse onderzoeksjournalist Marianne Winckler (Juliette Binoche) is klaar met de abstracte cijfers. Ze werkt aan een boek over de bestaansonzekerheid van de onderste 12 procent op de arbeidsmarkt, over werkeloosheid, armoede en de crisis, maar krijgt geen vat op haar verhaal. De getallen vertroebelen haar blik op de werkelijkheid. Ze wil weten hoe het er echt aan toe gaat, op die onderste trede van de ladder, en solliciteert – incognito – als schoonmaker in de Franse havenstad Caen. In Entre deux mondes (gebaseerd op het boek Le quai de Ouistreham, waarvoor journalist en schrijfster Florence Aubenas een soortgelijke undercoveroperatie optuigde) leert Marianne tegen betaling van het minimumloon glimlachen naar opdrachtgevers terwijl er eigenlijk niet zoveel te glimlachen valt. Ze stort zich op de smerigste openbare toiletten, ontdekt het verschil tussen de Franse en Amerikaanse manier van ramenlappen en zet haar wekker om half 5 ’s ochtends om uitputtende diensten te draaien op de veerpont tussen Frankrijk en Engeland: een soort commando-operatie waarbij de schoonmakers precies 4 minuten krijgen om één kajuit weer spic en span te krijgen. De vooraanstaande Franse schrijver Emmanuel Carrère, die tweemaal eerder een film regisseerde, maakt van dit belangrijke, tot de verbeelding sprekende verhaal een wat toondove verfilming. Met name door steractrice Juliette Binoche tussen de niet-professionele acteurs te laten acteren, waarbij haar vrees om door haar tijdelijke collega’s te worden ontmaskerd een merkwaardig grote nadruk krijgt. Alsof Jeroen van Bergeijk in een van zijn undercoverreportages voor de Volkskrant alinea’s lang de ruimte zou nemen voor persoonlijk geëmmer dat in geen verhouding staat tot de verborgen wereld waarvan verslag wordt gedaan. Entre deux mondes zou een film in de sociaal-realistische traditie van Ken Loach kunnen zijn, en mogelijk stond Carrère zoiets ook voor ogen toen hij het boek van Aubenas oppakte, maar hij komt niet verder dan de witgewassen variant. De aanwezigheid van Binoche valt zelfs cynisch te noemen: een kunstgreep om een weinig sexy verhaal over te brengen aan een filmhuispubliek dat zich eenvoudiger met de bekende actrice identificeert dan met een onbekende zwoeger. Entre deux mondes reikt daarbij nauwelijks verder dan de notie dat in deze wereld vreselijk hard wordt gewerkt voor veel te weinig geld. Carrère levert, naast een podiumplaats voor het schuldgevoel van het personage van Binoche, een teleurstellend vlak beeld van de schoonmaakindustrie.||https://www.volkskrant.nl/cultuur-media/in-entre-deux-mondes-komen-de-slecht-betaalde-schoonmakers-over-wie-het-gaat-er-bekaaid-van-af~bf00b127/
2022-09-21||Na een majestueus geregisseerde opening komt het drama in Athena niet echt van de grond ★★★☆☆||Tijdens de verbluffende eerste tien minuten van Athena – een ogenschijnlijk ononderbroken opname van een ontluikende oorlog tussen rellende jongeren en de politie in Parijs – lijkt de getalenteerde Fransman Romain Gavras een grote belofte in te lossen. De zoon van de bekende regisseur Costa-Gavras maakte wat aardige speelfilms (de opmerkelijkste, Notre jour viendra, behandelde een soort vervolging van roodharigen), maar zijn krachtigste werk bestaat uit videoclips. En in zijn beste (en meest controversiële) clips oefende Gavras met het verbeelden van de rellende jeugd. Zo staat Stress van Justice (2008) nog altijd overeind als zeldzaam compromisloos en energiek verbeeld verslag van een groep jongens die plunderend, vernielend en mishandelend van de banlieue naar het centrum van Parijs trekt. En met No Church in the Wild van Jay-Z and Kanye West (2012) tovert Gavras een nachtelijke veldslag met de ME om tot gracieus slowmotiongeweldsballet. Dit alles komt samen in die lange opname waarmee Athena wordt afgetrapt. Op een persconferentie bij een politiebureau waar ex-militair Abdel (Dali Benssalah) kort na de dood van zijn mogelijk door politiegeweld omgekomen jongste broertje een stille tocht aankondigt, zoekt de camera onder Abdels toehoorders naar zijn jongere broer Karim (Sami Slimane), die het politiebureau bestookt met een molotovcocktail. Een auto rijdt door de gevel, het bureau wordt geplunderd en de jongens rijden met een gestolen politiebusje terug naar hun wijk, waar de toegangsweg onder een viaduct oogt als de poort van een belegerd kasteel. We mogen ervan uitgaan dat Gavras de nodige trucs uithaalde om het buitenissig complexe shot eruit te laten zien alsof er écht niet in is geknipt, maar dat maakt de majestueus geregisseerde massascène niet minder imposant. Het pandemonium waarin het gewelddadige verzet van de machtelozen ontaardt, is in Athena gelijk aan Gavras’ videoclips: niet alleen misselijkmakend gewelddadig maar óók opwindend en van een zekere schoonheid. Maar gaandeweg wordt duidelijk dat Gavras hier geen beloftes komt inlossen. Zijn film laat zich kijken als een vervolg op La Haine (1995), waarin de spanning in de banlieue net als in Les misérables (2019) van Athena-coscenarist Ladj Ly slechts broeide. Maar vergeleken met die films blijven de belangrijkste personages hier wat eendimensionaal. Er wordt nog een broer geïntroduceerd, de opportunistische dealer Moktar (Ouassini Embarek), maar ook hij dient vooral als pion om tot de contouren van een Griekse tragedie te komen. Wat rest zijn stekelige observaties over de zelfdestructie van een geïsoleerde gemeenschap, de escalerende rol van de ME én extreemrechts en voorspelbare politieke opinies in de media. Tot het volume van het bombastische zangkoor weer wordt opgeschroefd en de schaakstukken hun laatste positie innemen.||https://www.volkskrant.nl/cultuur-media/na-een-majestueus-geregisseerde-opening-komt-het-drama-in-athena-niet-echt-van-de-grond~be40d9a5/
2022-09-21||Met mobilisatie brengt Poetin de oorlog in Oekraïne ineens naar de Russische woonkamer||De eerste mobilisatie in Rusland sinds de Tweede Wereldoorlog en annexaties van bezette gebieden in Oekraïne: het zou volgens de Russische president Poetin allemaal niet gebeuren, zo zei hij toen hij in februari zijn ‘speciale operatie’ aankondigde. Zeven maanden later grijpt hij naar draconische maatregelen die aan de zware nederlagen van het Russische leger een eind moeten maken. Wat een korte operatie had moeten worden om Oekraïne te ‘denazificeren’, is in Poetins woorden nu een existentiële strijd voor het voortbestaan van Rusland tegen de Navo. Nadat Navo-lidstaten eerst de Sovjet-Unie opbraken, hebben ze de geweerloop nu op Rusland zelf gericht, aldus Poetin woensdag in een televisietoespraak tot zijn bevolking. Hij kondigde de riskantste besluiten uit zijn presidentschap aan. Via een ‘gedeeltelijke mobilisatie’ gaat hij honderdduizenden reservisten naar het front in Oekraïne sturen. Militairen krijgen een verbod om voor het einde van de oorlog uit dienst te treden of uitzending te weigeren. Bezet gebied wordt ingelijfd bij Rusland. Poetins noodplan lijkt vooral een wanhoopspoging om Oekraïne en zijn westerse wapenleveranciers onder druk te zetten, zodat zij de vernederende tegenaanvallen staken. Komend weekend houdt het Kremlin referenda over aansluiting bij Rusland in de bezette delen van de provincies Donetsk, Loehansk, Cherson en Zaporizja. De uitslag staat vast, aangezien het Kremlin de stemming organiseert en tegelijk stelt dat de bewoners niet kunnen wachten op aansluiting bij Rusland. Zo tracht Poetin bezet gebied te veranderen in Russisch grondgebied dat, zo zei hij woensdag, beschermd wordt met ‘alle middelen die ons ter beschikking staan. Dit is geen bluf.’ Maar Oekraïne en westerse regeringen gaan wel uit van bluf. De Oekraïense president Zelensky omschreef de referenda als ‘ruis’ om de aandacht af te leiden van de Russische verliezen. De Amerikaanse regering, veruit de belangrijkste wapenleverancier van Kyiv, noemde Poetins mobilisatie een teken ‘van zwakte en Russische mislukking’. De mobilisatie zal het uitgeputte en gedemoraliseerde Russische leger op korte termijn niet helpen. De oproep, training en uitrusting van reservisten neemt maanden in beslag terwijl de winter voor de deur staat. Militair analisten verwachten dat het Russische leger pas volgend voorjaar profijt kan trekken van de mobilisatie. Ondertussen brengt Poetin de oorlog naar elke Russische huiskamer. Rusland telt naar eigen zeggen 25 miljoen reservisten met militaire ervaring. Sergej Sjojgoe, de Russische minister van Defensie, probeerde Russen op de staatstelevisie gerust te stellen dat er ‘slechts’ 300 duizend van hen worden opgeroepen. Maar uit Rusland komen tekenen van paniek. Mensenrechtenorganisatie Agora werd woensdag platgebeld met vragen over de rechten van militairen. Online zoekmachines zagen een explosieve toename van het aantal zoekopdrachten naar: ‘Hoe verlaat ik Rusland’. Bij grensovergangen stonden files, vliegtickets naar buitenlandse bestemmingen raakten uitverkocht. Honderden mensen gingen de straat op, ondanks de dreiging van jarenlange gevangenisstraffen. Russen maken zich zorgen dat zij, of hun geliefden, naar een oorlogsfront worden gestuurd dat de afgelopen zeven maanden ver weg leek voor de meesten. In Moskou waren er, op sluitingen na van westerse winkels en de McDonald’s, geen tekenen van oorlog. ‘De samenleving zal langzaam geïrriteerd en diep verontwaardigd raken’, stelde Kremlindeskundige Tatjana Stanovaja woensdag. Ze verwacht geen massale protesten, maar diepe ontevredenheid en pogingen om mobilisatie te ontlopen. ‘Dit is de uitholling van Poetins macht in zijn puurste vorm.’||https://www.volkskrant.nl/nieuws-achtergrond/met-mobilisatie-brengt-poetin-de-oorlog-in-oekraine-ineens-naar-de-russische-woonkamer~b7c338c6/
2022-09-21||Van Dijk draagt OneLove-band op WK: ‘Een belangrijke boodschap die bij voetbal past’||De actie is onderdeel van de inspanningen van de KNVB om op maatschappelijk verantwoorde wijze deel te nemen aan het omstreden WK in Qatar, waar de arbeidsomstandigheden voor immigranten slecht zijn en waar van gelijke rechten, bijvoorbeeld voor mannen en vrouwen, of voor lhbti’ers, geen sprake is. ‘Het is een belangrijke boodschap die bij het voetbal past', aldus Oranje-aanvoerder Van Dijk. ‘Op het veld is iedereen gelijk en dat zou overal zo moeten zijn. Dat dragen we uit met OneLove. Ons team deed dat al en het is mooi om te zien dat nu andere landen zich aansluiten.’ Negen andere landen hebben gezegd het Nederlandse initiatief over te nemen. Dat zijn België, Denemarken, Duitsland, Engeland, Frankrijk, Zwitserland, Wales, Noorwegen en Zweden. Van die laatste twee landen draagt de aanvoerder de band alleen tijdens de duels om de Nations League de komende week, want Noorwegen en Zweden hebben zich niet geplaatst voor het WK. Engeland doet alleen op het WK aan de actie mee. In de wedstrijden om de Nations League dragen de Engelsen nog een rouwband vanwege het overlijden van koningin Elisabeth. Nederland speelt in de Nations League tegen Polen (uit, donderdag) en België (thuis, zondag). Het internationale bijschrift van OneLove is ‘football has the power to unite people’, geïnspireerd op een uitspraak van Nelson Mandela over sport. Op de band staat een hart met daarin een 1, plus verschillende kleuren. Die stellen staan voor trots op de eigen afkomst, kleur, genderidentiteit en seksuele geaardheid. OneLove is een initiatief van alle partijen in het Nederlandse voetbal en begon in het seizoen 2020-2021, deels als reactie op racistische incidenten in stadions. Het wil de verbindende kracht van voetbal uitdragen, als spel uit alle lagen van de samenleving. Georginio Wijnaldum droeg de OnleLove-aanvoerdersband in de kwartfinale van het EK tegen Tsjechië in juni 2021. In november 2020 droeg het Nederlands elftal bij de wedstrijd tegen Spanje voor het eerst warming-upshirts met het OneLove-logo. De speciale aanvoerdersbanden worden inmiddels door menig speler gedragen, ook in het amateurvoetbal. OneLove is een onderdeel van ‘Ons Voetbal is van Iedereen’, het gezamenlijke plan van het voetbal en de overheid om discriminatie te bestrijden.||https://www.volkskrant.nl/sport/van-dijk-draagt-onelove-band-op-wk-een-belangrijke-boodschap-die-bij-voetbal-past~bb667bd2/
2022-09-21||Er zit niets anders op: ik moet vijftien jaar Kardashians terugkijken ||‘Je mist meer dan je meemaakt’, zei wijlen Martin Bril. Hij had gelijk. Zelf mis ik ontzettend veel. Ik heb The Sopranos nooit gezien, of Game of Thrones, laat staan Wie is de mol?, Friends, Grey’s anatomy, iets met een eiland waar mensen juist wel, of juist niet met elkaar moeten neuken, As the World Turns en tientallen series en shows meer. Dat is niet omdat ik me daar te goed voor voel, of zo. Ik kijk wél naar Say Yes To the Dress, Lang leve de liefde, My 600-lb Life, allerlei dingen met zwangere tienermoeders, ik heb in mijn leven honderden Tel Sell-uitzendingen gezien (de Wraptronic! De Legtastic! De Snuggie!) en naar Cheers ben ik zelfs blijven kijken toen Shelley Long allang weg was. Er zit, kortom, geen systeem in. En zo heb ik ook, door pure willekeur, Keeping Up with the Kardashians nooit gezien. Tot voor kort wist ik over die illustere familie alleen dit: 1: Kim Kardashian heeft een enorme kont. 2: een van de Kardashians was eerst een man en nu een vrouw. 3: Kardashian is eigenlijk een Armeense naam, die ze in Armenië uitspreken als ‘Kardasján’, met de klemtoon op de laatste lettergreep dus. Dat is niet veel. Maar woensdag plaatste de krant een groot overzicht van dit ‘onvermijdelijk popcultureel fenomeen’ (ja, wrijf me vooral in dat ik een ignorante trien ben). Dit was mijn kans om mezelf eindelijk bij te spijkeren! Over twee pagina’s stonden fotootjes van alle betrokkenen, verbonden door lijntjes. Bij elk fotootje stond een omschrijving. Zo kwam ik er algauw achter dat Kims kont inmiddels weer is gekrompen, dat Kourtney het met een ‘veganistische punkdrummer’ houdt en dat Kylie haar ‘matig geslaagde rapper’ heeft ingeruild voor een ‘handig en tikje ongemakkelijk hiphopfenomeen’. Tot dusver kon ik het volgen, maar bij Rob Kardashian werd het lastiger. ‘Hij kreeg een kind met de ex van de vriend van zijn zusje en zette een sokkenbedrijf op.’ Ik probeerde dit te verwerken. Hij kreeg een sok van de ex van het kind van zijn vriend en zette een... nee, wacht, hij kreeg een bedrijf van een vriend van een ex met kindersokken. Ik schudde Rob van me af en las verder. ‘Kendall Jenner kwam in het nieuws toen ze kennelijk niet in staat bleek een komkommer te snijden.’ Een komkómmer?! Wie kan er nou geen komkommer snijden? Er zit niets anders op: ik moet vijftien jaar Kardashians terugkijken om erachter te komen waar het mis is gegaan in het leven van dat arme meisje. Vijftien jaar! Zo kom ik natuurlijk nooit toe aan The Sopranos.||https://www.volkskrant.nl/mensen/er-zit-niets-anders-op-ik-moet-vijftien-jaar-kardashians-terugkijken~b2af6dd0/
2022-09-21||Podcast ‘De zaak Beckum’ duikt in een nooit opgeloste ‘vergismoord’ uit 1997 ★★★☆☆||‘Hier in de Borgelinkstraat in Beckum, gemeente Hengelo, woont de familie Meijerink. Het is een normaal jong gezin met drie kinderen. Maar de nacht van zaterdag 23 op zondag 24 augustus zou hun rustige leven voorgoed verwoesten. Toen hun 16-jarige zoon rond middernacht thuiskwam, hoorde hij door het open raam van de slaapkamer zijn moeder al gillen. Kort daarna vond hij zijn vader hevig bloedend, zwaargewond, in de garage. Hij liep naar boven en vond daar zijn moeder op bed, ook zwaargewond, badend in het bloed, en niet meer aanspreekbaar.’ Met dit fragment uit Opsporing verzocht uit 1997 begint De zaak Beckum, een vijfdelige podcast over een vergismoord in Overijssel. Ramon Kunst, journalist van de regionale krant Tubantia, dook 25 jaar na dato in de cold case. Alouis Meijerink zou een maand na de overval aan zijn verwondingen overlijden. En als in oktober 1997 een arrestatieteam in Den Haag een verdachte probeert aan te houden (Bennie S., uitsmijter van een Enschedese seksclub), wordt de 28-jarige agent Allegonda Gremmer doodgeschoten. Ze was het eerste en nog altijd enige vrouwelijke lid van een arrestatieteam. Al snel is de recherche ervan overtuigd dat de daders van de mishandeling zich in het huis vergist hebben. Enkele deuren verder woont een man die grote vijanden had gemaakt in de seksbranche van Enschede. Zo had hij Braziliaanse prostituees geld afhandig gemaakt en was hij al eens eerder ‘als waarschuwing’ uit zijn huis meegenomen en mishandeld. De podcast verdiept zich in de schimmige wereld van de seksclubs in Enschede, midden jaren negentig. Na het overlijden van Willie Haasewinkel, de ‘godfather’ van de Twentse seksindustrie, verdwijnt daar de rust. Leden van een motorclub uit Moordrecht komen naar Enschede en weten wel hoe ze niet-betalende klanten moeten aanpakken. De podcast vertelt de geschiedenis zonder de sensatie die truecrime-podcasts al te vaak kenmerkt. Ramon Kunst praat met journalisten en rechercheurs die destijds de zaak onderzochten, en kijkt naar het (vergeefs) heropenen van de zaak in 2003 en 2013. Ook spreekt hij met Michel B., de man die tot twee keer toe verdachte is geweest in de zaak, maar elke betrokkenheid ontkent. Zo komen we veel details te weten, maar de podcast komt helaas niet verder dan de feiten en vermoedens die al eerder zijn geuit. Luisteraars die meer weten, worden opgeroepen om zich 25 jaar na dato te melden bij de politie of de media. Dat einde heeft iets van een anticlimax, maar hopelijk leidt het nog tot een zesde aflevering.||https://www.volkskrant.nl/mensen/podcast-de-zaak-beckum-duikt-in-een-nooit-opgeloste-vergismoord-uit-1997~bbcf10ae/
2022-09-21||Ervaar deze herfst Mystiek in het Limburgs Museum||De collectie van het Limburgs Museum bevat dankzij de katholieke geschiedenis van de provincie veel religieuze werken, zoals eeuwenoude relieken, devotieprenten, foto’s en boeken. Daarnaast biedt het museum regelmatig hedendaagse kunst, installaties en fototentoonstellingen aan. De specifieke voorstelling Mystiek is samengesteld door gastcuratoren Edwin Becker en Laura Adams. Adams is cultureel ondernemer en eigenaar van LAURA ADAMS | KUNST & ONDERNEMEN en Becker is hoofdconservator tentoonstellingen bij het Van Gogh Museum in Amsterdam. Samen wilden zij religieuze stukken combineren met hedendaags werk van toonaangevende Nederlandse en Belgische kunstenaars zoals Wim Delvoye, melanie bonajo, Studio Job en Ted Noten. In de eerste zaal van de tentoonstelling staan rituelen centraal. Een blikvanger is het monumentale Laatste Oordeel van Hubertus Goltzius, een werk uit de eigen collectie van het Limburgs Museum. Het werk laat naakte figuren zien die in paniek het laatste oordeel van God afwachten. Daartegenover staat een werk van het Limburgse kunstenaarsduo Les Deux Garçons: een gekruisigde chimpansee met daarnaast twee aapjes. Een verwijzing naar de christelijke opstelling van Maria en Johannes naast de gekruisigde Christus. Na de rituelen kom je als bezoeker in de ruimte van de verstilling. De kunstwerken in deze zaal zijn eigentijds en helpen je tot rust te komen. De eye-catcher is een grote installatie van Hans Op de Beeck. Door een waas van grijstinten zuigt het werk van deze Belgische kunstenaar de kijker een droomwereld in. “Verstilling is een zomernacht onder een met sterren bezaaide hemel. Een woud met stokoude reuzen van bomen. Uitzicht op een wijds, zacht rimpelend meer,” aldus Op de Beeck. Ook kunstenaar Job Smeets van Studio Job heeft zo zijn eigen idee over verstilling. “Voor mij is verstilling; voor zonsopgang in de tuin zijn, als de vogels net wakker worden.” Na de stilte komt de storm. In de derde zaal ga je als bezoeker op in de extase, de hartstochtige opwindende manier waarop in veel religies het contact met het goddelijke wordt ervaren. De beelden van fotograaf Rineke Dijkstra laten bijvoorbeeld de roes en ontlading zien van Spaanse stierenvechters die gehavend maar voldaan uit de strijd komen. Met haar werk wil Dijkstra tonen dat niet alleen verdovende middelen je in een roes van extase kunnen brengen. Tijdens de tentoonstelling organiseert het Limburgs Museum een aantal inspirerende lezingen die worden ondersteund door muziekoptredens. Deze evenementen vinden plaats op bijzondere locaties in de provincie. Daarnaast worden er in het museum activiteiten georganiseerd, zoals een yoga-workshop of tarotkaartleggingen. De tentoonstelling is te zien van 14 oktober 2022 t/m 19 maart 2023. Kijk voor meer informatie op de website van het Limburgs Museum.||https://www.volkskrant.nl/nieuws-achtergrond/ervaar-deze-herfst-mystiek-in-het-limburgs-museum~b108f5f2/
2022-09-21||De veelbesproken film ‘Don’t Worry Darling’ blijkt vooral de film van Florence Pugh  ★★★☆☆||Nu de stofwolken veroorzaakt door allerlei tabloidgekonkel (regisseur en actrice Olivia Wilde kreeg tijdens de opnamen een relatie met popster en hoofdrolspeler Harry Styles) en hallucinante premièrebeelden op het filmfestival van Venetië (waar de suggestie werd gewekt dat Styles collega Chris Pine had bespuugd) zijn opgetrokken, is het moment aangebroken om te kijken wat er is geworden van de film waar dit festijn mee begon. Slaagt Wilde erin om met Don’t Worry Darling de frisse en eigenzinnige energie van haar regiedebuut Booksmart (2019) te evenaren of overtreffen? En hoe goed of slecht speelt superster Styles nou écht, in zijn eerste volwaardige filmrol? De korte antwoorden (‘nee’ en ‘best goed tot zijn rol opeens meer diepgang vraagt, dan speelt hij heel, heel erg slecht’) doen niet helemaal recht aan de vermakelijke, lichtvoetige dystopie die Don’t Worry Darling tot de introductie van een handvol niet nader te benoemen plotwendingen is. In de Amerikaanse jaren vijftig van de vorige eeuw schetst Wilde zo’n typische aangeharkte, pastelkleurige buitenwijk, waar de vrouwen ’s ochtends simultaan hun mannen in hun glimmende auto’s uitzwaaien, waarna de heren in formatie door de woestijn racen naar hun werk, waar de vrouwen niets over mogen weten. Daarin schuilt hier de eerste twist: de schijnbare buitenwijk in Don’t Worry Darling is gebouwd in het midden van de woestijn en de mannen bewaken hier een groot geheim, waar de vrouwen in ruil voor ongelimiteerde luxe beloven niet naar te vragen. Leider van het manvolk is de goeroe-achtige Frank (een lekker vet aangezette rol van Pine). Florence Pugh speelt Alice, een vrouw die zich hier met de dag minder behaaglijk voelt, ook al wordt ze door haar brave doorsneeman Jack (Styles) seksueel bevredigd met een overgave waarvan de ongelukkige jarenvijftighuisvrouwen in Mad Men slechts kunnen dromen. Don’t Worry Darling blijkt vooral de film van Pugh. Naarmate het bestaan van Alice op steeds lossere schroeven komt te staan (de snelste weg naar waanzin wordt geplaveid door mannen die haar zorgwekkende observaties beschouwen als verzinsels, hysterie of paranoia), acteert Pugh soms in de geest van Catherine Deneuve in Repulsion. Ze tilt de film op, maakt hem beter dan-ie is. Tegenspeler Styles is bovenal goed gecast: bedoeld als de geïdealiseerde, oppervlakkige echtgenoot, en in die context geloofwaardig. Hij valt pas door de mand wanneer het script dus méér van hem eist. De plot holderdeboldert tegen die tijd overigens ook linea recta naar een wat grotesk B-filmterritorium.||https://www.volkskrant.nl/cultuur-media/de-veelbesproken-film-don-t-worry-darling-blijkt-vooral-de-film-van-florence-pugh~b3fbcd1a/
2022-09-21||Jaarlijks 129 miljoen staatssteun voor nieuwe kernreactor in Petten, van belang voor kankerpatiënten||Pallas kan gedurende tien jaar rekenen op het jaarlijkse bedrag. Met die beslissing komt er een einde aan een bijna twintig jaar durende zoektocht naar private geldschieters. Het besluit voor de nieuwe kernreactor dateert uit 2003. Potentiële investeerders haakten vorig jaar definitief af nadat de kosten voor de ontwikkeling verdubbelden naar ongeveer 2 miljard euro. De bouw van Pallas is noodzakelijk omdat de verouderde kernreactor in Petten hoognodig aan vervanging toe is. Regelmatig optredende storingen zorgen ervoor dat de leveringszekerheid van medische isotopen in gevaar komt. Begin dit jaar lag de kernreactor in Petten nog zes weken stil vanwege een lekkage in de kelder. Dat leidde ertoe dat alleen al in Nederland honderden kankerpatiënten langer moesten wachten op hun behandeling. Ook internationaal is ‘Petten’ van groot belang: de Nederlandse kernreactor voorziet 70 procent van de Europese behoefte aan medische isotopen. Een definitieve beslissing over de bouw van de Pallas reactor werd door verschillende kabinetten telkens op de lange baan geschoven. Na overheidsleningen van in totaal 226 miljoen euro kwam het project nog altijd niet van de grond. Het bedrag dat nu voor Pallas wordt uitgetrokken komt vrij uit de geschrapte vergoeding van vitamine D uit het basispakket vanaf 2023. Ook nu is er overigens nog geen honderd procent zekerheid over de start van Pallas: de definitieve beslissing komt in het voorjaar van 2023, belooft minister Ernst Kuipers. Er is nog 330 miljoen euro nodig voordat Kuipers definitief groen licht kan geven voor de bouw van de nieuwe kernreactor. Met de tien jaar durende staatssteun hoopt het ministerie alsnog private investeerders over de streep te trekken. Daarnaast moet de Europese Commissie nog beoordelen of de Nederlandse staatssteun aan Pallas geoorloofd is. De komst van een nieuwe speler op de markt kan nog roet in het eten gooien: het Amerikaanse bedrijf SHINE wil 200 miljoen euro investeren om in Veendam een nieuwe isotopenfabriek te vestigen met deeltjesversnellers, een innovatieve techniek die minder nucleair afval oplevert. In maart van dit jaar zegde Kuipers nog in een brief aan SHINE toe dat er een situatie van eerlijke concurrentie zou komen: ‘U kunt ervan uitgaan dat de Nederlandse overheid geen partijen voortrekt, eerlijke mededinging nastreeft en dat gelijke kansen zullen worden geboden.’ SHINE beraadt zich nog op een reactie, meldt een woordvoerder van het bedrijf. De beroepsvereniging van nucleair geneeskundigen, de Nederlandse Vereniging voor Nucleaire Geneeskunde, is blij met het voorgenomen besluit van het ministerie van VWS. ‘Hiermee wordt het belang van medische isotopen voor patiënten duidelijk erkend. Met medische isotopen kunnen we dagelijks duizenden patiënten helpen met hun diagnose en bovendien ook ziekten gerichter behandelen met minder schadelijke bijwerkingen’, zegt voorzitter Andor Glaudemans, nucleair geneeskundige in het UMCG in Groningen en hoogleraar aan de Rijksuniversiteit Groningen.||https://www.volkskrant.nl/nieuws-achtergrond/jaarlijks-129-miljoen-staatssteun-voor-nieuwe-kernreactor-in-petten-van-belang-voor-kankerpatienten~b35046ee/
2022-09-21||Wie verwacht dat in ‘Dealer’ twee verloren zielen elkaar uit het moeras trekken, komt bedrogen uit ★★★☆☆||‘Ik ben een stuk stront, en straks heeft iedereen dat door.’ Antony Ophoff (Ben Segers) mag dan een gevierd acteur zijn, een Vlaming met een succesvolle carrière in Hollywood, zijn privé-leven is een zootje. Het uitgaansleven, vol drank, drugs en seks, is voor de veertiger allang niet meer zo opwindend — eerder bloedeloos en deprimerend. Toch klampt hij zich eraan vast, bij gebrek aan beter. Thuis wacht niemand op hem. Zonder drugs ziet hij zijn tekortkomingen in een te fel licht. Tijdens een van zijn wilde nachten in Antwerpen, waar hij in een pretentieus theaterstuk speelt, ontmoet Antony een piepjonge drugsdealer. De 14-jarige Johnny (Sverre Rous) woont in een tehuis en bezoekt soms zijn labiele moeder (Veerle Baetens), die kunstenaar is. Tussen de acteur en zijn dealer ontstaat een band. Antony ziet wel wat in de brutale jongen en biedt hem zelfs een tijdelijk thuis. Wie verwacht dat Dealer zo’n feelgoodfilm is waarin twee verloren zielen elkaar uit het moeras trekken, komt bedrogen uit. Ja, Antony en Johnny proberen elkaar te helpen, en dat lukt soms even. Maar ze zijn allebei onmachtig: Johnny is te jong om aan zijn omgeving te ontsnappen, Antony te verslaafd en egocentrisch. De film maakt het niet mooier dan het is. Dealer is het regiedebuut van de Vlaming Jeroen Perceval, die als acteur te zien was in onder meer Rundskop en Borgman. Perceval schreef ook het scenario, gebaseerd op wat hij in zijn jeugd om zich heen zag. Een persoonlijk verhaal, maar niet autobiografisch. De criminele onderwereld van Antwerpen en het kunstzinnige milieu worden overtuigend met elkaar verbonden — het is duidelijk dat Perceval met beide niet geheel onbekend is. Het is een grauwe wereld, maar Perceval geeft het zwierig en kleurrijk vorm, met fraai camerawerk en een opzwepende soundtrack. De knauwende Antwerpse straattaal krijgt soms iets poëtisch, als rap of spoken word. Verheven realisme, zou je de stijl kunnen noemen. Perceval toont een milieu dat zeker bestaat, maar geeft er wel een theatrale draai aan. Het meest geldt dat voor het portret van drugsbaas Luca (Bart Hollanders), die zijn team van jonge runners bestiert als een kruising tussen een padvindersclub en Scarface. Het maakt Dealer bij vlagen minder geloofwaardig. Des te knapper is het, dat de film toch flink weet te ontroeren. Zelfs de vervelende Antony, het vleesgeworden zelfmedelijden, gun je een uitweg.||https://www.volkskrant.nl/cultuur-media/wie-verwacht-dat-in-dealer-twee-verloren-zielen-elkaar-uit-het-moeras-trekken-komt-bedrogen-uit~b11734ba/
2022-09-21||Koninklijke Prijs voor Vrije Schilderkunst 2022 voor Eva Spierenburg, Kenneth Aidoo en Iriée Zamblé ||De jonge schilders worden door de jury ‘inventief, geëngageerd en zelfbewust’ genoemd en geroemd om hun ‘persoonlijke urgentie’. Winnaars Kenneth Aidoo, Eva Spierenburg en Iriée Zamblé krijgen ieder 9.000 euro. De Koninklijke Prijs voor Vrije Schilderkunst is een van de oudste kunstprijzen van Nederland, die al sinds 1871 wordt uitgereikt aan schilders tot 36 jaar. Bij de uitreiking noemde koning Willem-Alexander de kunst ‘een brug van troost van mens tot mens’. Hij sprak ‘als leek en liefhebber’ zijn waardering uit over twee ontwikkelingen in de schilderkunst die bij deze winnaars duidelijk zijn terug te zien. Namelijk dat het perspectief van zwarte mensen niet langer een bijrol heeft in de kunst en dat in de schilderkunst meer ruimte is voor persoonlijke emoties. De jury, dit jaar voor het laatst onder voorzitterschap van Paula van den Bosch (conservator van museum Bonnefanten in Maastricht), had het moeilijk, blijkt uit het juryrapport: ‘Er bleef een viertal over dat de prijs zonder meer werd gegund.’ Wat de zaak vervolgens bemoeilijkte, is dat de jury niet wilde dat de keuze voor de drie winnaars zou worden gelezen als ‘een statement’. Welk statement wordt uit het rapport niet duidelijk. Met Aidoo, Spierenburg en Zamblé koos de jury in ieder geval voor verhalende, persoonlijke en (veelal) figuratieve kunst. Ook bij de andere genomineerden overheerst figuratie. En een bepaalde ernst. Zo schilderde Bo Bosk haast melodramatische (televisie)scènes en creëren Minne Kersten, Sara van Vliet en W. Rossen met eenvoudige taferelen (een bos bloemen, een bank, een lamp) veel suspense. Mogelijk gaan achter deze doeken ook persoonlijke verhalen schuil, daarover weidt de catalogus niet uit. En naar wie de vierde ‘winnaar’ was, blijft het gissen. Kenneth Aidoo (34) onderzoekt in zijn portretten naar eigen zeggen ‘de rol en het leven van de zwarte mens’. In het paleis is nu een intrigerend zelfportret te zien, gebaseerd op een foto uit zijn studietijd aan de Gerrit Rietveld Academie in Amsterdam. Aidoo had voor die fotoshoot een kostuum in middeleeuwse stijl aangetrokken. Hij vond dat het hem goed stond en dat zette hem aan het denken: ‘Waarom kom je het zwarte lichaam zo eenzijdig tegen op afbeeldingen en in boeken die gaan over de Middeleeuwen?’ Op het schilderij is een geplooide kraag te herkennen, waarin Aidoo ook dikke strepen goudkleurige verf verwerkte. Zijn ogen zijn gesloten, alsof we hem betrappen terwijl hij diep in contemplatie is. Aidoo studeerde niet af als schilder, maar als filmmaker. Zijn schilderijen beschouwt hij als ‘filmstills’ en zijn schildertechniek heeft hij zichzelf aangeleerd. Daarin is de invloed van (mede-autodidact) Horace Pippin, die hij bewondert, duidelijk te zien. Pippin (1888-1946) was een Afro-Amerikaanse schilder die bekend is van zijn eenvoudige composities en felle kleuren. Aidoo schildert met een vergelijkbare scherpe en ontroerende eenvoud. De jury concludeert over zijn schilderijen: ‘chromatisch en compositorisch is het crystal clear’. Vorig jaar was Aidoo ook genomineerd voor de Koninklijke Prijs, toen met schilderijen die cartoonesker waren. In de catalogus vertelt Aidoo dat onze huidige tijd voor hem voelt als een ‘Black Renaissance’: ‘Over de hele wereld, van Ghana tot Nigeria, de USA, maar ook Nederland, is er interesse in wat wij doen, in hoe we schilderen, welke verhalen we vertellen.’ De drie kunstwerken die Eva Spierenburg (35) in het paleis toont, zijn als zelfportretten op te vatten: zij verbeeldt hoe zij haar lichaam ervaart. Spierenburg maakt geen traditionele rechthoekige schilderijen, maar platte organische vormen die ze ‘sculpturale schilderijen’ noemt. Die vormen en ook haar kleurgebruik passen bij haar onderwerp. Zo verbeeldde ze de pijn in haar bovenbenen als twee donkerrode ellipsen met een pijnlijke zwarte spleet erin. De jury noemt haar eigenzinnige gebruik van technieken ‘ongeëvenaard en moedig’. Spierenburg was al vier keer eerder voor de Koninklijke Prijs genomineerd en had, blijkens het juryrapport, al elf keer haar werk ingezonden. Haar kunst is de afgelopen tijd veel persoonlijker geworden. ‘Ik heb er jaren over gedaan om ‘ervoor uit te komen’ dat mijn schilderkunst vanuit mezelf vertrekt’, vertelt Spierenburg in de catalogus bij de tentoonstelling. Het opvallendste schilderij dat Spierenburg inzond heet Untitled attempt (to carry). De vorm doet denken aan een romp waarin een gezicht is te zien. Dit kunstwerk heeft te maken met de twijfels van de kunstenaar over de keuze voor het moederschap: ‘De contour volgt de vorm van mijn ademhaling wanneer ik mij inbeeld dat ik een leven in mij draag.’ Net als mede-winnaar Kenneth Aidoo portretteert Iriée Zamblé (27) vooral zwarte mensen: ‘Mijn doel is een visueel venster te creëren naar een beeldende wereld die ons, het zwarte lichaam, waardig weerspiegelt.’ Toch moeten we haar niet als activist typeren, zegt ze in de catalogus: ‘Ik wil gewoon schilderen. En mijn missie als kunstenaar is geslaagd wanneer mijn werken staan voor menselijkheid, niet enkel voor zwartheid.’ De afgelopen jaren exposeerde Zamblé in Museum Rembrandthuis en een schilderij van haar werd aangekocht door Stedelijk Museum Schiedam. De vrouwen die zij portretteerde, hebben in hun blikken tegelijk iets nonchalants en iets indringends. De achtergronden liet Zamblé leeg, het schilderslinnen en daarachter het spieraam is te zien. Dat werkt, daarmee komen de geportretteerden op de doeken naar voren. Het is ook een strategie van Zamblé om deze vrouwen geen (historische) context te geven: ze zijn er gewoon, vanzelfsprekend nemen ze alle ruimte in. De doeken zijn groot, 150 bij 150 centimeter, veel groter dan de werken die ze had ingezonden toen ze in 2020 meedong naar de prijs. Die kleine schilderijen waren ook wat ruwer geschilderd. De jury noemt haar winnende portretten ‘magnetisch, passend in een lange portrettraditie, elke identiteitsdiscussie overstijgend’. Koninklijke Prijs voor Vrije Schilderkunst, Paleis op de Dam, Amsterdam, t/m 23/10.||https://www.volkskrant.nl/cultuur-media/koninklijke-prijs-voor-vrije-schilderkunst-2022-voor-eva-spierenburg-kenneth-aidoo-en-iriee-zamble~b54190863/
2022-09-21||De docu ‘Amigo secreto’ slaat alarm over de politieke situatie in Brazilië, en reconstrueert hoe het zover kwam ★★★★☆||Bosbranden in de Braziliaanse jungle creëren een grauwgrijze wolkendeken boven de stad. Tanks rijden in colonne door hoofdstad Brasília. De extreemrechtse president Jair Bolsonaro buldert richting een zee van aanhangers dat hij weigert de macht van het Hooggerechtshof nog langer te erkennen. ‘Je hebt onze toestemming!’, scandeert de mensenmassa terug. Niets minder dan apocalyptisch zijn ze, de beelden waarmee de gelouterde Nederlands-Braziliaanse documentairemaker Maria Augusta Ramos de bioscoopbezoeker aan het eind van Amigo secreto naar huis stuurt. Ze laat tijdens de slotscènes van haar documentaire geen misverstand bestaan over de rampzalige situatie waarin Brazilië zich momenteel in haar ogen bevindt – en hoe dramatisch de boel verder dreigt te escaleren. Oók wanneer Bolsonaro het tijdens de eerste ronde van de presidentsverkiezingen op 2 oktober aflegt tegen zijn gerevitaliseerde rivaal Luiz Inácio Lula da Silva. (Lula gaat aan kop in de peilingen, maar de documentaire onderstreept dat Bolsonaro een mogelijk verlies niet zomaar zal accepteren.) De kern van Amigo secreto bestaat tot dan toe uit een minutieuze reconstructie van hoe het zover heeft kunnen komen. Regisseur Ramos, die in haar werk eerder al het Braziliaanse rechtssysteem onder de loep nam, volgde daartoe drie jaar een aantal onderzoeksjournalisten van de Braziliaanse afdelingen van de Spaanse krant El País en online onderzoeksplatform The Intercept (mede opgericht door de uitgesproken sterjournalist Glenn Greenwald en documentairemaker Laura Poitras, die onlangs met een Gouden Leeuw werd bekroond). Hun gezamenlijke publicaties over de gehaaide wijze waarop Lula (die eerder van 2003 tot en met 2010 gedurende twee presidentstermijnen diende) buitenspel werd gezet voor de verkiezingen van 2018, vormen het robuuste fundament van de documentaire. De film toont nauwgezet de hele geschiedenis: hoe Lula in 2017 werd veroordeeld tot een jarenlange gevangenisstraf na het reusachtige corruptieonderzoek Operação Lava Jato, Operatie Wasstraat en welke rol staatsoliebedrijf Petrobras en bouwbedrijf Odebrecht hierbij speelden. Het Braziliaanse Hooggerechtshof concludeerde vier jaar later dat de verantwoordelijke onderzoeksrechter Sérgio Moro vooringenomen had gehandeld. Lula werd van alle beschuldigingen vrijgesproken. Amigo secreto fungeert als monument voor uitmuntende onderzoeksjournalistiek, als baken in een poel van gefabriceerde verdachtmakingen en als inkijkje in de werkwijze van een regime dat de mogelijkheden van een democratisch systeem stelselmatig misbruikt. Visueel mag dit dan een weinig sprankelende parade van archiefbeelden en talking heads zijn, inhoudelijk is het informatiedichte Amigo secreto uitmuntend.||https://www.volkskrant.nl/cultuur-media/de-docu-amigo-secreto-slaat-alarm-over-de-politieke-situatie-in-brazilie-en-reconstrueert-hoe-het-zover-kwam~bff4afec/
2022-09-21||Lees hier het liveblog op de eerste dag van de Algemene Beschouwingen terug||||https://www.volkskrant.nl/nieuws-achtergrond/lees-hier-het-liveblog-op-de-eerste-dag-van-de-algemene-beschouwingen-terug~bdd0de80/
2022-09-21||‘Zee van tijd’ gaat over rouw en het publiek wordt niet gespaard. Alles is duidelijk en direct ★★★☆☆||Wat had hij gedacht? Dat ze dit zomaar goed zou vinden, in naam van de kunst? Woest is Johanna (Elsie de Brauw), wanneer ze erachter komt dat haar ex-man Lucas (Gijs Scholten van Aschat) een gezamenlijk trauma heeft opgerakeld. Voor een theatervoorstelling nog wel. Lucas legt als regisseur de laatste hand aan een muziektheaterstuk over de dood van het kind dat hij samen met Johanna kreeg. In 1980 verdween hun zoon Kai op 5-jarige leeftijd tijdens een zeiltocht over de Atlantische Oceaan. Zijn lichaam werd nooit teruggevonden. Johanna, met wie hij al veertig jaar geen contact meer heeft, moet Lucas’ theaterplannen uit de krant vernemen. Haar woede is goed voorstelbaar. Het is ook háár pijn die Lucas daar op het toneel verbeeldt. Het brengt haar ertoe Lucas op te zoeken om hem in het gezicht te slaan — als het zijn bedoeling was weer met haar in contact te komen, is dat in elk geval gelukt. Zee van tijd gaat over rouw. Een loodzwaar onderwerp, maar regisseur Theu Boermans en scenarist Marieke van der Pol schrikken er bepaald niet voor terug. De film kent geen omzwervende bewegingen, geen verzachtende taal. Het publiek wordt niet gespaard. Alles is duidelijk en direct. Zo wordt de aanloop naar Kais verdwijning omstandig getoond, net als de directe nasleep. Dat is niet prettig om te zien, maar het heeft nut. De confrontatie met pijnlijke beelden is een belangrijk thema in de film, die ook draait om de vraag wat beter is: kijken of wegkijken. In het deel van Zee van tijd dat zich in het verleden afspeelt, worden Lucas en Johanna gespeeld door Reinout Scholten van Aschat en Sallie Harmsen. Na de verdwijning van hun zoon is het verdriet te groot, rauw en veelomvattend om elkaar nog te kunnen bereiken. In hun onmacht nemen ze elkaar ook te serieus en te letterlijk — er is geen ruimte meer tussen de woorden. Later, wanneer ze elkaar terugzien, komt die ruimte er wel. Van der Pol (De Tweeling, Isabelle) hamert in haar scenario, losjes gebaseerd op een echt voorval, vooral op gevoelens. Feitelijke gebeurtenissen krijgen minder aandacht, wat vragen oproept: hoe kwam dat jonge stel eigenlijk aan de middelen voor zo’n lange zeilreis? Hoe wordt een sloopwerker een beroemd theaterregisseur? Daarnaast is er een plotwending die geforceerd aandoet. Het voegt drama toe, zeker, maar was dat nog nodig? Gelukkig weet Boermans (1000 Rosen, De uitverkorene) alle aandacht te verleggen naar de acteurs. Vader en zoon Scholten van Aschat, maar ook Harmsen en De Brauw leveren fraai werk, waardoor de onwaarschijnlijkheden in het verhaal naar de achtergrond verdwijnen. Als portret van pijn, met zijn verraderlijke afgronden, is Zee van tijd geslaagd.||https://www.volkskrant.nl/cultuur-media/zee-van-tijd-gaat-over-rouw-en-het-publiek-wordt-niet-gespaard-alles-is-duidelijk-en-direct~b95ff711/
2022-09-21||De gehoorzaamheid blijft mijn maatpak, een weemoedige conclusie maar geen reden om je op te hangen||De taxichauffeur was een dame van eind vijftig, misschien ouder. Ze zei: ‘Kom naast me zitten, dan zie je meer.’ Het regende behoorlijk, ik had niet de trein naar Goes genomen om het landschap te bekijken, toch ging ik naast haar zitten. Ik gehoorzaam, tot het niet meer gaat. De gehoorzaamheid blijft mijn maatpak, een weemoedige conclusie maar geen reden om je op te hangen. Na de Tweede Wereldoorlog kreeg gehoorzaamheid een slechte naam, het is de vraag wie je gehoorzaamt. ‘Ik rijd één dag per week taxi’, zei de dame, ‘om het autorijden niet te verleren, de rest van de week ben ik schoonheidsspecialiste.’ Als ze dit deed om het autorijden niet te verleren moest ze mij misschien betalen. Gehoorzamen echter is veelal zwijgen. ‘Ik kom uit Kwadendamme’, zei ze. ‘Een katholiek dorp in Zeeland, wij vieren gewoon carnaval. Ken je Kwadendamme?’ Eerlijkheidshalve zei ik: ‘Nee.’ ‘Iedereen die van de blues houdt kent Kwadendamme’, ging ze verder. ‘We hebben een beroemd bluesfestival. Houd je een beetje van de blues?’ ‘Een beetje’, zei ik. De avond ervoor had ik met historicus Bart van der Boom in de Amsterdamse kunstenaarssociëteit Arti een gesprek gevoerd, over zijn boek over de Joodse Raad en over de vraag wat mensen tijdens de oorlog van de gaskamers hadden geweten. Hij pleitte voor nieuwsgierigheid in plaats van ‘heilige verontwaardiging’. Nu naderde ik Zierikzee en de chauffeur praatte gretig over een fietsvakantie in Puglia en het bluesfestival. Haar liefde voor Kwadendamme was geen uitslaande brand, maar de waakvlam mag in deze tijden ook hartstocht heten, eigenlijk in alle tijden. Toen ze vroeg of ik volgend jaar tijdens het bluesfestival Kwadendamme zou aandoen zei ik: ‘Ja.’ Het blijft de moeite waard andermans opvattingen over goed en kwaad te onderzoeken, ook in tijden van relatieve vrede tijdens een bluesfestival.||https://www.volkskrant.nl/mensen/de-gehoorzaamheid-blijft-mijn-maatpak-een-weemoedige-conclusie-maar-geen-reden-om-je-op-te-hangen~b9737ef0/
2022-09-21||Poetin hoopt met gedeeltelijke mobilisatie het initiatief terug te krijgen||In een toespraak die gisteravond zou plaatsvinden, maar werd uitgesteld, kondigde Poetin aan dat het doel van Rusland is om de Donbas te ‘bevrijden’. De meeste mensen in die regio willen niet terugkeren naar ‘het juk’ van Oekraïne, aldus de Russische president. Rusland controleert de Donbas op dit ogenblik grotendeels, maar niet volledig. Of het met de gedeeltelijke mobilisatie daadwerkelijk het initiatief in de oorlog naar zich toe kan trekken, is de vraag. Naast een tekort aan personeel kampen de Russen ook met een gebrek aan materieel, falend leiderschap, slechte logistiek en laag moreel. Minister van Defensie Sergej Sjojgoe verzekerde de bevolking dat dienstplichtigen en studenten niet onder de gedeeltelijke mobilisatie zullen vallen. Volgens Poetin is een gedeeltelijke mobilisatie voldoende. Militaire deskundigen, ook in Rusland, roepen al maanden dat aan een volledige mobilisatie niet valt te ontkomen wil het leger de Oekraïne-oorlog winnen. Het Russische leger beschikt over zo’n twee miljoen reservisten. Het Kremlin wil echter niet zo ver gaan uit vrees voor onvrede onder de bevolking. Poetin: ‘Dit is volledig toereikend voor de bedreigingen waarmee we worden geconfronteerd. Namelijk om ons vaderland, zijn soevereiniteit en territoriale integriteit te beschermen en om de veiligheid van onze bevolking en de bewoners van de bevrijde gebieden te waarborgen.’ Poetin gebruikte zijn toespraak ook om opnieuw hard uit te halen naar het Westen. Hij zei het grondgebied van Rusland te verdedigen en beschuldigde de VS en andere westerse landen van nucleaire chantage. De Russische leider dreigde dat hij ‘heel wat wapens’ tot zijn beschikking heeft om hierop te reageren. Ook benadrukte Poetin dat hij niet blufte. ‘Ik wil u eraan herinneren dat ons land ook verschillende middelen tot vernietiging heeft, nog moderner dan die van de Navo-landen’, aldus Poetin richting de VS en Europa. ‘Wanneer de territoriale integriteit van ons land wordt bedreigd, zullen we zeker alle middelen gebruiken die tot onze beschikking staan om Rusland en ons volk te beschermen. Dit is geen bluf.’ De Amerikaanse president Joe Biden waarschuwde het Kremlin vorige week al om geen kernwapens, zoals een kleiner tactisch kernwapen voor het slagveld, in Oekraïne te gebruiken. Biden zei niet wat de reactie van de VS zou zijn als dat zou gebeuren. ‘Ze zullen nog meer een paria in de wereld worden dan ze ooit zijn geweest’, aldus Biden. ‘De omvang van wat ze zullen doen, zal bepalen welke reactie er zal zijn.’ Op dinsdag nam de Doema in sneltreinvaart al een aantal wijzigingen in het strafrecht aan. Op vergrijpen zoals het niet opvolgen van een militair bevel, desertie of ontwijking van de dienstplicht staat voortaan een zwaardere straf als die worden gepleegd tijdens een mobilisatie of in oorlogstijd. Op vrijwillige overgave komt een celstraf van 3 tot 10 jaar te staan. Soldaten die weigeren aan gevechten mee te doen staat maximaal 10 jaar strafkamp te wachten. Als reactie op de ongekende opmars van het Oekraïense leger kondigden door Rusland gesteunde en aangestuurde machthebbers dinsdag in vier deels door Rusland bezette Oekraïense provincies referenda aan over aansluiting bij Rusland. Ze willen die binnen een week organiseren. Het Kremlin steunt de referenda, maar buiten Rusland is er weinig vertrouwen dat ze eerlijk zullen verlopen. Als de regio’s zich inderdaad aansluiten bij Rusland, zou dat betekenen dat de oorlog zich in Ruslands optiek op Russisch grondgebied afspeelt. Dat zou het Kremlin kunnen aangrijpen als legitimatie voor nog harder optreden. De oorlog in Oekraïne verloopt tot nu toe niet zoals het Kremlin had gehoopt. De overwinning binnen 72 uur waarop het Kremlin had gerekend, kwam er niet. In plaats daarvan hield het Oekraïense leger stand, en begonnen westerse landen militaire steun naar Kyiv te sturen. In het voorjaar trok het Russische leger zich noodgedwongen terug uit de regio rond Kyiv, in september volgde een pijnlijke nederlaag in de provincie Charkiv. Ook in de Donbas, de regio waar het Rusland vooral om te doen is, is Oekraïne inmiddels in de aanval.||https://www.volkskrant.nl/nieuws-achtergrond/poetin-hoopt-met-gedeeltelijke-mobilisatie-het-initiatief-terug-te-krijgen~be31003c/
2022-09-21||Kabinetsmaatregelen om inflatie te dempen leiden tot ongekende nivellering||In totaal trekt het kabinet volgend jaar 17,3 miljard euro uit om de koopkracht te stutten. Daarvan profiteren inkomens tot modaal, 40 duizend euro bruto jaarinkomen, het meest. De uitgaven aan energie beslaan vanouds een groot deel van de uitgaven van deze inkomens. In hoeverre burgers iets merken van de energieprijzen hangt sterk af van persoonlijke omstandigheden zoals hun energiecontract en de woning – of die is geïsoleerd of juist niet. Het gaat om tijdelijke – incidentele – en blijvende – structurele – maatregelen. Incidenteel is de verhoging van de energietoeslag voor huishoudens met een inkomen tot 120 procent van het minimumloon. Dit jaar nog wordt de toeslag verhoogd met 500 euro naar 1.800 euro. Volgend jaar is deze toeslag 800 euro. De zorgtoeslag wordt tijdelijk met maximaal 412 euro verhoogd – maximaal, want de hoogte van de toeslag is inkomensafhankelijk. De verlaging van de accijns op benzine blijft in het eerste halfjaar van 2023, maar wordt in het tweede halfjaar afgebouwd. Als tijdelijke maatregel in 2023 wordt de zorgtoeslag verhoogd met maximaal 436 euro voor alleenstaanden en 467 euro voor paren. Blijvend is de verhoging van het minimumloon en de daaraan gekoppelde uitkeringen zoals bijstand en AOW die per 1 januari 2023 stijgen met 7,5 procent. Daarbovenop komt de reguliere, halfjaarlijkse verhoging. Per saldo stijgen het minimumloon en de uitkeringen 10,15 procent. Het netto-inkomen van een alleenstaande AOW’er stijgt 570 euro in 2023, meldt het kabinet. De maximale huurtoeslag gaat 203 euro omhoog. Het kindgebonden budget voor ouders met een laag inkomen wordt verhoogd. De huur van corporatiewongen wordt voor huurders met een inkomen tot 120 procent van het sociaal minimum verlaagd. Gemiddeld is dat volgens het kabinet 57 euro per maand. Het tarief in de eerste belastingschijf daalt met 0,14 procent naar 36,93 procent. Het kabinet rekent met een gemiddelde loonstijging van 3,7 procent in 2023. Bij de ramingen hoort een enorm groot voorbehoud – een disclaimer. De inflatie komt dit jaar uit op 9,9 procent. De stijging van de energieprijzen veroorzaakt daarvan de helft. Als de energieprijzen dit jaar nog dalen, kan de inflatie uitkomen op 9,4 procent. Maar als de energie dit jaar nog duurder wordt, kan het ook 11,7 procent geldontwaarding worden. Volgend jaar daalt de inflatie naar 2,6 procent. Daarmee houdt het kabinet rekening bij de koopkrachtplaatjes. Maar als de energieprijzen sterk dalen, kan de inflatie terugvallen naar 0,7 procent. Dan gaat iedereen erop vooruit. Maar het kan ook enorm gaan tegenvallen als de energieprijzen blijven stijgen. Dan kan de inflatie volgend jaar uitkomen op 5,5 procent.||https://www.volkskrant.nl/nieuws-achtergrond/kabinetsmaatregelen-om-inflatie-te-dempen-leiden-tot-ongekende-nivellering~b6fe9008/
2022-09-21||Brussel wil kunnen ingrijpen op vrije markt om coronatoestanden te voorkomen, maar stuit op weerstand||Zodra er een crisis losbarst, denken Europese lidstaten vooral aan zichzelf, zo bleek aan het begin van de coronapandemie. Lidstaten sloten op eigen houtje de grenzen en hamsterden mondkapjes, waardoor elders in de Europa tekorten ontstonden. Dat moet bij komende crises anders, vindt de Europese Commissie. De voorgestelde oplossing heet single market emergency instrument. Daarmee kan de Commissie bedrijven dwingen informatie te delen over hun voorraden en productiecapaciteit, om in kaart te brengen hoe het ervoor staat met het aanbod als tekorten dreigen. Ook kan de Commissie namens EU-landen inkopen, om te voorkomen dat zij tegen elkaar opbieden. Lidstaten zelf kunnen het verzoek krijgen om de productie van specifieke goederen op te schroeven of de export naar andere EU-landen op gang te houden. Zijn de tekorten echt ernstig, dan kan de zwaarste crisismodus van kracht worden. Brussel kan lidstaten dan bijvoorbeeld bindende productiedoelen opleggen en bedrijven dwingen om Europese klanten voorrang te geven. Dat gaat ver. Deze ingrepen zullen dan ook niet zomaar ingezet worden, belooft de Commissie. Pas na goedkeuring van een meerderheid van de lidstaten krijgt de Commissie de zwaardere bevoegdheden. Gezien de pandemie, de Russische agressie in Oekraïne en de gevolgen van klimaatverandering, bevindt de EU zich al in een ‘permacrisis’, aldus commissaris voor de interne markt Thierry Breton. Welke toekomstige crisis in Europa tot schaarste kan leiden, laat zich moeilijk voorspellen. Het voorstel heeft geen betrekking op voedsel, medische middelen en computerchips: daarvoor zijn al vergelijkbare maatregelen voor noodsituaties aangenomen of in de maak. Kunstmest is een voorbeeld van een product dat wel onder de nieuwe regeling zou vallen en waaraan op dit moment tekorten dreigen te ontstaan, zegt rechtsgeleerde Klaas Hendrik Eller, universitair docent aan de Universiteit van Amsterdam. Dit is een gevolg van de hoge gasprijzen. Of denk aan een conflict met China, waardoor het zou kunnen stoppen met het leveren van zonnepanelen en andere technologieën, zegt hij. ‘Of aan een natuurramp die belangrijke fabrieken platlegt.’ Volgens Eller heeft de coronacrisis duidelijk gemaakt dat extra aansturing vanuit Brussel nodig kan zijn om te voorkomen dat lidstaten elkaar in zulke scenario’s tegenwerken. ‘Maar of dit plan ook effectief is, daarvan ben ik minder zeker.’ Volgens Eller lijkt de Commissie te overschatten hoe eenvoudig ze aanvoerketens kan aansturen. ‘Die zijn complex. Als de Commissie zegt: maak meer van dit, verandert dat weinig als tekorten aan grondstoffen of onderdelen het onderliggende probleem zijn.’ Duidelijk is dat lang niet alle EU-lidstaten even enthousiast zijn. Negen van hen, onder meer Nederland, Denemarken en Zweden, waarschuwden de Commissie deze zomer per brief voor het ‘het bijsturen van industrieën’ vanuit Brussel. De vrees van hen en lobbyisten uit het bedrijfsleven is dat de Europese markt trekken kan krijgen van een planeconomie. De Commissie werpt tegen dat het plan juist bedoeld is om de interne markt ook in moeilijke tijden op gang te houden. Eller onderschrijft dat, ‘al is het plan in de ernstigste crisismodus inderdaad vergaand’. In sommige sectoren zou het nadelig kunnen zijn voor Europese bedrijven, zegt hij. ‘Bedrijven van buiten de EU kunnen denken: waarom zou ik een contract met dat Europese bedrijf afsluiten als de Commissie morgen die afspraken kan doorkruisen? Al denk ik dat de meeste sectoren hier niet zo’n last van zullen hebben.’ Bij vakbonden leeft een heel andere zorg. Het voorstel van de Commissie moet een al bestaande verordening vervangen waarin het recht om te staken is opgenomen, een beschermingsclausule die niet in het nieuwe plan staat. Eurocommissaris Breton zei weliswaar dat het recht om te staken niet wordt aangetast, maar de Confederatie voor Europese Vakbonden (ETUC) wil dit zwart op wit hebben. Dat valt gezien alle kritiek te bezien. Het Europees Parlement en de lidstaten zullen zich de komende tijd over het Commissievoorstel buigen. Er zullen nog zeker maanden overheen gaan voordat een voorstel hierover wordt aangenomen. Ook Eller ziet grote verdeeldheid over het plan. ‘In welke vorm het erdoor zal komen, zal in sterke mate afhangen van welke crises het publiek en de beleidsmakers de komende tijd in hun hoofd hebben. Je ziet het ook in nationale wetgeving: welke noodbevoegdheden een regering heeft gekregen, is altijd gebaseerd op de crisis die het meest realistisch leek.’||https://www.volkskrant.nl/nieuws-achtergrond/brussel-wil-kunnen-ingrijpen-op-vrije-markt-om-coronatoestanden-te-voorkomen-maar-stuit-op-weerstand~b25f2936/
2022-09-21||De anatomie van een roddel: hoe Jaap van Dissel het slachtoffer werd van nepnieuws||‘Zeer explosief materiaal!’, staat vandaag in grote letters boven de podcast van ondernemers Yves Gijrath en Erik de Vlieger. De twee beginnen met een disclaimer: ‘Wij weten 99 procent zeker dat dit klopt. Echter, luisteraars, niet 100 procent. Daarom houden we toch een slag om de arm.’Gijrath zegt te beschikken over ‘een bankafschrift waarin onomstotelijk blijkt dat er een betaling is gedaan aan Jaap van Dissel privé’. Vanaf een Belgische bankrekening zou de OMT-voorzitter 750 duizend euro hebben ontvangen. Van de Stichting Open Nederland, de stichting die tijdens corona ging over het ‘testen voor toegang’, een tak waarin honderden miljoenen omgingen. ‘Gekke shit Erik’, zegt Gijrath. ‘En dezelfde dag wordt er 400 duizend euro overgemaakt naar een rekening in Aruba, naar ene Alvarez Comenas.’ Nog eens 2.000 euro gaan naar een Roemeen. ‘Wij zien gewoon dat het een echt, authentiek afschrift is. Ik vind het zorgelijk’, zegt Gijrath. ‘We willen niet dat er overheidsmensen zijn, en dat is Van Dissel, die misschien een luikje hebben of een achterdeurtje.’ Testaanbieders verdienden immers veel aan de tests, nodig voor een geldige QR-code. De suggestie die van het verhaal uitgaat, is dat de Stichting Open Nederland het OMT zou hebben omgekocht om de maatschappij langer gesloten te houden, zodat men meer geld kon verdienen. Alleen: logisch is het allemaal niet. Het OMT was juist altijd erg kritisch over het testen voor toegang, dat besmettingen niet genoeg zou tegenhouden. Ook gáát Van Dissel er helemaal niet over: de OMT’er die het contact met Open Nederland deed, was Andreas Voss. Los nog van het feit dat het OMT bestaat uit tientallen wetenschappers: niet een gezelschap dat zich snel laat piepelen of om de tuin laat leiden door de voorzitter. De podcast laat dat echter onbenoemd. De Vlieger: ‘Lieve mensen van de media, dit is ons cadeau voor jullie om uit te zoeken.’ Op sociale media raadt hij zijn 41 duizend volgers aan: ‘Deel het en attendeer de media; het is jullie taak.’ Hier en daar stolt het verhaal van Gijrath en De Vlieger tot harde waarheid. ‘OMT-voorzitter Jaap van Dissel kreeg € 750.000 van Stichting Open Nederland tijdens coronatijd’, meldt weblog NieuwRechts. ‘Als onderstaande waar is, is Van Dissel niet zomaar corrupt, maar corrupt tot op het bot’, twittert Kamerlid Gideon van Meijeren van Forum voor Democratie aan zijn 81 duizend volgers. Eerder werd de parlementariër in de Kamer teruggefloten, toen hij Van Dissel ‘corrupt’ noemde; nu ziet hij zijn kans schoon om alsnog zijn gelijk te halen. ‘Journalisten, duik hier eens in’, brengt ook Thierry Baudet (275 duizend volgers) de podcast van Gijrath en De Vlieger onder de aandacht. In een nieuwe aflevering van de podcast geeft Gijrath intussen meer details. De transacties zouden hebben plaatsgevonden in december 2021. Alvarez Comenas zou een advocatenkantoor zijn. En 51.750 euro zou terug naar België zijn overgemaakt, ‘naar een eigen rekening van Van Dissel’. Hij nuanceert ook. ‘We gaan niet veroordelen. Ik zag Forum voor Democratie al roepen dat Van Dissel corrupt is: dat moet je niet doen. Je moet vragen: wat is er aan de hand?’ De Vlieger: ‘Als het níét waar is, hoeven we niet in het verdomhoekje, we hebben de slag om de arm gemaakt.’ Waarna hij opnieuw ‘de media en de politiek’ uitdaagt. ‘We hebben de belangrijkste feiten naar boven. Ik zou zeggen: gentlemen, place your bets.’ Tegengas komt ook. Hard tegen de geruchten in gaat onder meer Eric Smit, journalist en oprichter van Follow the Money. ‘Eerst schieten, dan vragen’, noemt hij de aanpak van Gijrath en De Vlieger op Twitter. En: ‘Wat een ranzig prutswerk. En dan vervolgens tegen een journalist roepen: doe je werk. Zo schaamteloos heb ik het zelden meegemaakt.’ Die avond legt de Volkskrant voor het eerst contact met Gijrath, het begin van een reeks gesprekken. Hoewel Gijrath zich open en behulpzaam opstelt, wil hij de bewijsstukken waarover hij zegt te beschikken niet vrijgeven, naar eigen zeggen om zijn bronnen te beschermen. ‘En verder: een heel grote zak centen voor Jaap van Dissel’, luidt de aankondiging bij Ongehoord Nieuws, het praatprogramma van Ongehoord Nederland, op NPO1. ‘Ontzettend schokkend, over geld dat Jaap van Dissel zou hebben ontvangen, en later zou hebben weggesluisd naar Aruba, ontzettend schokkend’, zegt presentator en opiniemaker Raisa Blommestijn. ‘Er is natuurlijk al eerder gesproken over bepaald gedrag van Jaap van Dissel dat zou kunnen wijzen op corruptie.’ De podcast van Gijrath en De Vlieger staat intussen op vijf in de hitlijst van best beluisterde podcasts. ‘Dat is toch wel grappig, ik kan niet anders zeggen’, zegt Gijrath. Kamervragen over de zaak zijn er intussen ook: parlementariër Wybren van Haga wil dat de minister opheldering geeft. Maar intussen vertoont het verhaal zelf steeds meer barsten. Vertrouwde bronnen rondom Jaap van Dissel geven tegen de Volkskrant aan dat Van Dissel wel de laatste zou zijn om smeergeld aan te nemen, in de privésfeer maakt hij er zelfs spottende grapjes over. Op Aruba is geen Alvarez Comenas te vinden, ook niet in het advocatenregister. Onderzoek brengt geen Belgische rekeningen van de Stichting Open Nederland aan het licht. De stichting zelf wijst er intussen op dat alle betalingen worden gecontroleerd door het ministerie van VWS. ‘Over elke besteding is en kan verantwoording worden afgelegd’, aldus de stichting. Waarom de stichting met die boodschap niet actief de media zoekt? ‘Aangezien de berichtgeving zo ver af staat van de feiten, willen wij hier zo min mogelijk verdere aandacht aan geven’, stelt de stichting desgevraagd. ‘Dit zou betekenen dat de heer Van Dissel nog vele malen corrupter is dan we al durfden vermoeden. Daarom dus alle reden om hier zo snel mogelijk een plenair debat over te voeren, zodat de onderste steen boven komt.’ Aan het woord is Gideon van Meijeren, die in de Tweede Kamer een debat over de zaak wil aanvragen. Wil, want steun krijgt hij niet. ‘Als er sprake is van corruptie, moet je dat gewoon bij het Openbaar Ministerie melden’, verwoordt CDA’er Joba van den Berg. De video-opname van het voorval vindt flink aftrek op rechtse blogs en sociale media, als ‘bewijs van de hypocrisie van de kartelpartijen’, vindt Van Meijeren. In gesprekken met de Volkskrant neemt Gijrath afstand van de uitspraken van Forum. Maar hoewel hij de krant behulpzaam te woord staat en gaandeweg wat details prijsgeeft, wil hij de bewijsstukken niet delen. Eerst wil hij de zaak zelf verder onderzoeken. ‘BREAKING’, verschijnt ’s avonds laat in een Telegram-groep van anti-regeringsdemonstranten. ‘Wij hebben het ondertussen beruchte transactieoverzicht van Jaap van Dissel onder ogen gezien [sic] en wat we zien is echt te schokkend voor woorden’, schrijft een anonieme afzender. Daarbij een overzicht van, inderdaad, de transacties die Gijrath heeft opgesomd. Maar al snel wordt duidelijk dat aan het overzicht van alles mankeert. De ‘privérekening’ van Van Dissel blijkt niet op diens naam te staan – los nog dat van het feit dat de rekeninghouder ‘Prof. J.T. van Dissel’ zou heten, terwijl banken geen titelatuur gebruiken. Het Roemeense nummer klopt niet, het adres van Van Dissels vermeende bank is onjuist, en de bedragen op het overzicht tellen niet op tot het eindbedrag. De bon lijkt, kortom, een nogal knullige vervalsing. In de dagelijkse podcast begint Gijrath met een opsomming van eerder in de podcast besproken geruchten waarin uiteindelijk wél een kern van waarheid bleek te zitten. Maar de beweringen over Van Dissel met zoveel woorden intrekken, doen de twee niet. ‘Je hebt keurig een disclaimer ingebouwd, van die 1 procent. Laten we Gijrath en de Vlieger er niet de schuld van geven als wij iets benoemen.’ Op internet steekt columnist en statistiekhoogleraar Casper Albers intussen de draak met het ‘bewijs’ tegen Van Dissel, met een handgeschreven briefje vol spelfouten: ‘Geachte profesor Van Dissel, u krijgt van mij tien miljoenen euro. Niet verder vertellen hoor! Groetjes van Bil Gates.’ NRC breekt de zaak ’s avonds verder open, met een opmerkelijke onthulling: de informatie waarover Gijrath en De Vlieger beschikken, ligt al sinds mei bij NRC. Daar liet men de zaak liggen, omdat de informatie na inspectie te twijfelachtig bleek. De informatie was dan ook afkomstig van iemand die een appeltje had te schillen met het ministerie: Maarten Cuppen, ondernemer in teststraten, en destijds als eigenaar van U-Diagnostics BV een van de grote commerciële aanbieders van coronatests in het land. Toen het ministerie vervolgens echter niet met hem, maar met Open Nederland in zee ging voor het toegangstesten, werd hij woest. Cuppen spande een kort geding aan (dat hij verloor) en nam een detective in de arm, Dick Steffens, om de stichting door te lichten. Die leverde vervolgens de belastende stukken. Ook platform Follow the Money blijkt de tips van Cuppen en Steffens al eerder te hebben onderzocht – en afgelegd, als onbewijsbare onzin. Dat was al ruim een jaar geleden, in augustus 2021, onthult FTM. Het Financieele Dagblad wijdde intussen al eens een uitgebreid artikel aan de zaak. Maar ook die krant vond van bewijs van omkoping of malversaties geen enkel spoor: ‘de weinige gegevens die wel verifieerbaar zijn, rammelen of worden bij navraag met kracht ontkend door betrokkenen’. Zo kwam, zag en overwon het gerucht over het smeergeld van Van Dissel de aandacht van miljoenen Nederlanders – waarna het geleidelijk verbrokkelde. In plaats van de zaak te negeren, zoals populistisch rechts de reguliere media verwijt, hadden twee kranten en een journalistiek platform haar allang onderzocht, en afgedaan als ongefundeerde onzin. Had men de belastende papieren over Van Dissel ook ditmaal niet kritischer moeten wegen? Van die hete aardappel trekken alle betrokkenen vlug de handen af. Gijrath en De Vlieger hadden zich al verscholen achter de ‘1 procent twijfel’, Ongehoord Nederland bouwde de woorden ‘als het waar is’ in, detective Steffens zegt tegen NRC de informatie slechts te hebben ‘ontvangen en doorgestuurd’, Cuppen zegt dat hij ‘niet kan controleren of het waar is of niet’. Zo beroept iedereen zich op het vertrouwde: niet onze informatie, wij geven het alleen maar door. Zonder dat iemand de verantwoordelijkheid neemt het doorgegeven paard eens wat beter in de bek te kijken. Alleen voor Gijrath lijkt de zaak nog niet klaar. Hij zegt zijn informatie van een ander dan Steffens of Cuppen te hebben. ‘Daarom vind ik dit ook zo’n raar verhaal.’ Het RIVM heeft de buik er intussen van vol en wil dat de podcastmakers excuses maken. ‘We vinden het bijzonder kwalijk dat de makers van de podcast lasterlijke verzinsels hebben verspreid over Jaap van Dissel’, aldus het RIVM in een verklaring. ‘De heren hebben kennelijk niet de moeite genomen om ook maar het meest eenvoudige onderzoek uit te voeren of van tevoren hoor en wederhoor toe te passen. Zij hadden eenvoudig kunnen vaststellen dat hun beweringen nergens op gebaseerd zijn’, aldus het instituut. Met medewerking van Erik Verwiel en Xander van Uffelen||https://www.volkskrant.nl/nieuws-achtergrond/de-anatomie-van-een-roddel-hoe-jaap-van-dissel-het-slachtoffer-werd-van-nepnieuws~b41e6d67/
2022-09-21||Morning-afterpil wordt gratis in Frankrijk||Apotheken zullen de morning-afterpil gratis en zonder recept verstrekken aan vrouwen die erom vragen, ongeacht hun leeftijd. Tot nu toe was dat alleen voor minderjarige meisjes mogelijk. Vrouwen tot 26 jaar konden de pil wel gratis krijgen, maar alleen op recept. Daarnaast wil minister Braun ook het testen op seksueel overdraagbare aandoeningen (soa’s) gratis maken voor iedereen onder de 26 jaar. Volgens hem neemt het aantal besmettingen met soa’s onder jongeren toe, met name met chlamydia en gonorroe. Met gratis testen hoopt hij die trend om te buigen. Frankrijk ligt in vergelijking met andere Europese landen achter op het gebied van seksuele voorlichting, stelt de minister, die preventie tot kern van zijn beleid wil maken. Hoewel seksuele voorlichting op middelbare scholen verplicht is in Frankrijk, met een wettelijk minimum van drie lessen per jaar, schiet die in praktijk vaak tekort. Onderwijsminister Pap Ndiaye pleitte eerder deze maand in de Franse krant Le Monde al voor betere seksuele voorlichting, onder meer om het aantal vroegtijdige zwangerschappen en soa’s terug te brengen. Overigens is de toegang tot anticonceptie in Frankrijk relatief goed geregeld. Begin dit jaar maakte de Franse regering anticonceptie voor alle vrouwen tussen 18 en 25 jaar gratis nadat bekend werd dat het gebruik ervan terugliep, met de kosten als belangrijkste argument. Voor minderjarige meisjes was anticonceptie al gratis. Daarnaast was Frankrijk in 1999 een van de eerste Europese landen waar de morning-afterpil zonder recept verkrijgbaar werd. Datzelfde jaar zorgde toenmalig onderwijsminister Ségolène Royal ervoor dat schoolverpleegsters de morning-afterpil gratis konden verstrekken aan meisjes in het middelbaar onderwijs. De maatregel kwam haar destijds op forse kritiek te staan, met name uit kerkelijke kringen en van politiek rechts. Men vreesde laksheid met anticonceptie, en de pil werd door sommigen gezien als vergelijkbaar met abortus. Hoewel het taboe op de pil in Frankrijk sterk zou zijn afgenomen, worden nog altijd mythes over het middel verspreid. Uit onderzoek van Santé publique France in 2019 bleek dat van de jongeren tot 30 jaar 54,3 procent denkt dat de morning-after pil gevaarlijk is.||https://www.volkskrant.nl/nieuws-achtergrond/morning-afterpil-wordt-gratis-in-frankrijk~b42f7362/
2022-09-21||Veel vluchten vanuit Moskou uitverkocht, 'paniekboekingen' na toespraak Poetin • Russen massaal de straat op in protest, meer dan 1.000 mensen gearresteerd||||https://www.volkskrant.nl/nieuws-achtergrond/veel-vluchten-vanuit-moskou-uitverkocht-paniekboekingen-na-toespraak-poetin-russen-massaal-de-straat-op-in-protest-meer-dan-1-000-mensen-gearresteerd~b3690827/
2022-09-21||Eritrea zet voltallige leger in bij groot offensief in Tigray, zegt TPLF||Op verschillende plaatsen langs de grens tussen Eritrea en Tigray wordt hevig gevochten, meldt TPLF-woordvoerder Getachew Reda dinsdag. Het Eritrese leger zou zij aan zij met Ethiopische regeringstroepen vechten tegen de rebellen. ‘Eritrea zet zijn hele leger en reservisten in. Onze troepen verdedigen hun posities heldhaftig’, schrijft Reda op Twitter. De Eritrese noch de Ethiopische autoriteiten hebben gereageerd op de beschuldigingen, maar de Amerikaanse speciaal gezant voor de regio bevestigt dat Eritrese troepen de grens zijn overgestoken. ‘Het is extreem zorgelijk en we veroordelen dit’, zegt speciaal gezant Mike Hammer. ‘De aanwezigheid van Eritrese troepen in Ethiopië compliceert de zaak alleen maar en doet een reeds tragische situatie ontvlammen.’ Eritrea schoot de Ethiopische regering ook al te hulp in de beginfase van de oorlog, inmiddels bijna twee jaar geleden, maar trok haar troepen vorig jaar grotendeels terug. De vrees is dat hernieuwde Eritrese betrokkenheid het conflict verder zal laten escaleren, waarmee de Tigrese bevolking nog verder in de verdrukking komt. Vorige maand waarschuwde de VN al dat meer dan de helft van de zes miljoen inwoners van Tigray ernstige honger lijdt als gevolg van de burgeroorlog en extreme droogte. Na vijf maanden van relatieve rust kwam eind augustus een einde aan een wankele wapenstilstand tussen de TPLF en het regeringsleger. Daarmee stopten ook de broodnodige leveringen van noodhulp aan de bevolking. Vorige week toonden de rebellen zich bereid om de wapens weer neer te leggen en over vrede te praten, maar de Ethiopische regering heeft daar niet op gereageerd. De Canadese regering waarschuwde zaterdag al dat Eritrea algehele mobilisatie heeft afgekondigd in reactie op de opvlammende gevechten in Tigray. Ooggetuigen vertelden aan BBC Tigrinya dat mannen enkele uren na de oproep al afscheid moesten nemen van hun geliefden en naar het grensgebied vertrokken. Volgens verschillende berichten zijn alle mannen tot 55 jaar gemobiliseerd en voeren ordetroepen grootschalige controles uit op straat. De Eritrese minister van Informatie, Yemane Gebremeskel, ontkent dat de hele bevolking is gemobiliseerd. Volgens hem is slechts een ‘klein aantal’ reservisten opgeroepen. De oorlog in Tigray brak uit toen premier Abiy Ahmed in november 2020 troepen naar de regio stuurde om de opstandige TPLF omver te werpen. Sinds het begin van het conflict zijn vele tienduizenden mensen gedood door het geweld of honger. Miljoenen anderen zijn op de vlucht geslagen. De Ethiopische regering heeft Tigray grotendeels afgesloten van de buitenwereld. Het conflict tussen Eritrea en het Tigrese Volksbevrijdingsfront gaat al veel langer terug. Vanwege onenigheid over de gedeelde grens voerde Eritrea tussen 1998 en 2018 oorlog met de TPLF, die het toen voor het zeggen hadden in Ethiopië. Kort na zijn aantreden als premier maakte Ahmed een einde aan die decennialange oorlog, waarvoor hij de Nobelprijs voor de Vrede won.||https://www.volkskrant.nl/nieuws-achtergrond/eritrea-zet-voltallige-leger-in-bij-groot-offensief-in-tigray-zegt-tplf~b6f4b8329/
