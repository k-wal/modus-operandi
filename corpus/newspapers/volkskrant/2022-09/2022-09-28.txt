2022-09-28||Bijna was Remco Campert jazz­trompettist geworden||Vandaag is het zondag, daar hoef ik niets aan toe te voegen. Nauwelijks hersteld van de gevolgen van de hippe avond in Sheherazade (met door Simon Vinkenoog georganiseerde jazz en poëzie, red.), lijd ik nu weer aan de naweeën (hoofd- en gewrichtspijnen, rillingen, gebrek aan concentratievermogen) van een middag, een avond en een nacht geduurd hebbende Podiumredaktievergadering. Zo kun je wel bezig blijven. Herinner mij steeds minder van 25 sept., wel dat ik toch gelezen heb, begeleid door Nedly Elstak (trompet) en Pietje Kuiters (piano). Er was een microfoon bij en daar zal ik wel flink in hebben staan roepen. Van Nedly heb ik vroeger voor vijftig gulden eens bijna een trompet gekocht; ik aarzelde toen tussen een leven als schrijver en een als jazzmusicus. Veel gepraat met allerlei mensen, god zal wel weten waarover. Geweigerd om gefilmd te worden door Lou. v. Gas. Mij nu niet meer duidelijk waarom. Alles bij elkaar was het weer een van de duisterder Amsterdamse avonden, dat staat zo vast als Haarlem. Tref in zakboekje notities aan waaruit blijkt dat ik, voorafgaande aan de hippische uitspattingen, ook nog een andere gelegenheid heb bezocht, waarschijnlijk een voetbalcafé. Lees tenminste uitspraken als ‘Omdat ik een volksjongen ben, daarom hou ik van Blauw Wit’ en ‘Een bloedhekel heb ik aan Ajax, die club heb m’n hele simpatie niet’.||https://www.volkskrant.nl/cultuur-media/bijna-was-remco-campert-jazz-trompettist-geworden~b3d3bd47/
2022-09-28||De Volkskrant tv-selectie voor donderdag 29 september||NPO 3, 20.25 uur Mede dankzij programma’s als Keuringsdienst van waarde zijn we als consument kritischer geworden op wat er in ons winkelwagentje gaat: producten die het milieu niet schaden en geen dierenleed veroorzaken. Albert Heijn speelt handig in op dit gegroeide bewustzijn met keurmerk-achtige predicaten als ‘Beter voor koe, natuur en boer’. Dat klinkt prachtig, maar bij de Keuringsdienst roept het vooral vragen op. Wat is er precies beter aan? Waarom ‘beter’ en niet gewoon het best? En is het echt beter voor de natuur, of vooral beter voor Albert Heijn? Net 5, 20.30 uur (Komedie, Nancy Meyers, 2015) In het goedgemutste, sympathieke The Intern meldt de gepensioneerde weduwnaar Ben (Robert De Niro) zich als stagiair bij de hippe internetkledingwinkel van de overambitieuze dertiger Jules (Anne Hathaway). Hun onderlinge dynamiek wordt op aangenaam verfrissende wijze in beeld gebracht, zonder het leeftijdsverschil op komische wijze uit te melken. Een fraai staaltje van het type middelmaat ontstijgende, licht melancholieke romkoms waarmee regisseur Nancy Meyers de afgelopen twee decennia zorgvuldig haar oeuvre opbouwde (zie ook films als What Women Want en The Holiday). Canvas, 21.20 uur Komend weekend mag Brazilië weer naar de stembus om een president te kiezen. Zittend president Jair Bolsonaro neemt het op tegen Luiz Inácio da Silva, die het hoogste ambt al twee keer bekleedde. Voor de buitenwereld lijkt het ondenkbaar dat de Brazilianen Bolsonaro gaan herkiezen: hij maakte zich onmogelijk met zijn Amazone-beleid en het negeren van de covid-epidemie. De documentaire Bolsonaro: Brazil Under Pressure vertelt waarom de leider in eigen land nog steeds populair is en zijn presidentschap zomaar een tweede termijn zou kunnen krijgen. NPO 1, 21.36 uur Komende week is het dertig jaar geleden dat een vrachtvliegtuig neerstortte op twee flatgebouwen in de Amsterdamse Bijlmermeer. De chaos was immens, minstens 43 mensen kwamen om en de gebeurtenis maakte een onuitwisbare indruk op de omwonenden. In de jaren na de ramp bleven er wilde verhalen de ronde doen over de ramp. Er zou uranium en gifgas aan boord zijn geweest en ‘mannen in witte pakken’ zouden ervandoor zijn gegaan met de cockpitvoicerecorder. De vijfdelige dramaserie Rampvlucht volgt een dierenarts en twee journalisten die zich op deze complottheorieën storten. Veronica, 22.35 uur (Actie, Stefano Sollima, 2018) Islamitische zelfmoordterroristen dringen met hulp van drugskartels de Verenigde Staten binnen via Mexico. En net zoals in voorganger Sicario (2015) is in dit spijkerharde vervolg niks wat het lijkt. Hoofdrolspeler Emily Blunt ontbreekt ditmaal als FBI-agent gevangen tussen hogere en duistere machten, net als Roger Deakins’ oogstrelende camerawerk. Dat is een gemis, maar het zo mogelijk nog grimmigere Sicario: Day of the Soldado is nog wel een opzwepend kat- en-muisspel tussen professionele moordenaars, al dan niet opererend in dienst van de overheid. Wie warm wil draaien kijkt eerder op Veronica’s drugsbendeavond naar Miss Bala (2019), een remake van de gelijknamige Mexicaanse kartelfilm uit 2011. Net 5, 23.00 uur (Musical, Michael Gracey, 2017) De levensloop van P.T. Barnum, beter bekend als ‘de man die entertainment uitvond’, wordt in The Greatest Showman braafjes gevolgd, van arme kleermakerszoon die ervan droomt de wereld te laten lachen tot zijn succes als showman. Debuterend regisseur Michael Gracey, een special-effectsman die regie-ervaring opdeed bij het maken van videoclips, creëerde een film met de subtiliteit van een mokerslag. En eigenlijk past dat wel bij zijn hoofdpersonage: zelfs als je weet dat je naar allemaal opgetuigde onzin zit te kijken, staat dat vermaak niet per se in de weg. NPO 3, 23.30 uur Jeugdvrienden Sara en Jonas (Mina Dale en Jakob Fort) hebben elkaar tien jaar niet gezien als ze opeens weer oog in oog staan in de metro. Ooit hadden ze een prille verliefdheid, en als ze aan de praat raken komen die gevoelens weer naar boven. Als hun band inniger wordt, merkt Sara dat Jonas veel tijd doorbrengt op het internet. Wat ze niet weet is dat hij rondhangt op een rechtsextremistisch forum. De Deense serie Everything You Love (Alt du elsker) vertelt een verhaal van radicalisering in de ongebruikelijke setting van een romantisch drama.||https://www.volkskrant.nl/cultuur-media/de-volkskrant-tv-selectie-voor-donderdag-29-september~bf249a65/
2022-09-28||‘Onderzoek naar mogelijk grensoverschrijdend gedrag oud-Kamervoorzitter Arib’||Arib, die nog steeds lid is van het parlement, was van 2016 tot 2021 voorzitter van de Tweede Kamer. Het presidium, oftewel het dagelijks bestuur van de Kamer, ontving volgens NRC woensdag een vertrouwelijk advies van landsadvocaat Pels Rijcken over haar functioneren in die periode. De krant zou het advies hebben ingezien. De landsadvocaat zou het onderzoek zijn gestart nadat twee anonieme klachtenbrieven over Arib waren binnengekomen. Daarin zou Arib worden beschuldigd van ‘machtsmisbruik’. Ook wordt gerept van ‘een schrikbewind’ en een ‘onveilige werkomgeving’. Volgens NRC bevestigt de ‘ambtelijke leiding’ van de huidige organisatie van de Tweede Kamer de klachten die in een van de twee brieven worden genoemd. Volgens de landsadvocaat zou sprake zijn van een ‘breder, structureel probleem’. In een reactie op het nieuws wijst Arib met een beschuldigende vinger naar haar opvolger, de huidige Kamervoorzitter Vera Bergkamp (D66), onder wier leiding het presidium staat. Arib spreekt tegenover het AD van een ‘dolk in mijn rug’. Arib is een van de langstzittende Kamerleden. De nummer twee op de PvdA-kandidatenlijst maakt al meer dan twintig jaar deel uit van de volksvertegenwoordiging. Sinds juli is ze de voorzitter van de commissie die de parlementaire enquête over de coronacrisis moet voorbereiden. Volgens NRC was dit voor een van de briefschrijvers reden om alsnog melding van de misstanden te maken. De laatste voorzittersverkiezing, in april vorig jaar, liep voor Arib uit op een persoonlijk drama. Ze hoopte op een verlenging van haar voorzitterschap maar kreeg slechts 38 van de 139 uitgebrachte geldige stemmen. In de Kamer werd zij door veel leden gewaardeerd om de ontspannen manier waarop zij de debatten voorzat, maar er was binnenskamers ook kritiek te horen op hoe zij de Kamer als organisatie leidde.||https://www.volkskrant.nl/nieuws-achtergrond/onderzoek-naar-mogelijk-grensoverschrijdend-gedrag-oud-kamervoorzitter-arib~bc44a6ef/
2022-09-28||Pa­ra­chute­sprin­gen op Mars en gratis shirtreclame: de Nasa heeft haar pr op orde||Het was deze week het beste voorbeeld van de gelikte publiciteitsmachine van de Amerikaanse ruimtevaartorganisatie Nasa. Wie op Google zocht op de term ‘Dart’, de naam van de missie die een sonde tienmaal sneller dan een kogel op een verre planetoïde had laten knallen, kreeg iets speciaals voorgeschoteld. Plots schoof Dart door het beeld en boorde zich rechtsboven in de zoekresultaten, waarna de hele pagina trilde en kantelde. Het is dat soort slimme publiekscommunicatie waar Nasa om bekendstaat. Zo maakt de organisatie bijvoorbeeld bij elke missie een tot in de puntjes verzorgde persbriefing. Bij zowel Dart als bij maanmissie Artemis 1 bestond die uit 41 pagina’s vol foto’s, feiten, achtergronden, en strakke infographics. Bij Marswagentje Perseverance, dat begin 2021 op de rode planeet landde, kreeg men zelfs 71 pagina’s vol. Ook typisch Nasa: dat ze inzien dat het gaaf is om een videocamera de landing van zo’n nieuw Marswagentje te laten filmen, zodat we ons kunnen vergapen aan haarscherpe HD-beelden van de afdaling op een andere planeet. Alsof je parachutespringt in een sciencefictionfilm. Wetenschappelijk heb je er weinig aan, maar het oog wil ook wat. Misschien niet vreemd dus dat zelfs hier in Nederland talloze mensen rondlopen in T-shirts en sweaters met het Nasa-logo. Gratis reclame voor een Amerikaanse overheidsorganisatie. Raar natuurlijk, maar ook ik heb er eentje in de kast hangen. Je kunt zo’n shirt dan ook gewoon scoren bij je favoriete kledingketen, terwijl bijvoorbeeld spullen met het logo van onze Europese ESA nergens te bekennen zijn. In de ruimtevaart is Nasa het sterkste ‘merk’. En toch zit het zelfs die geoliede Amerikaanse publiciteitsmachine weleens tegen. Maanraket SLS, die vorige maand richting ruimte had moeten vertrekken, is bijvoorbeeld nog altijd op aarde. Na verschillende mislukte lanceerpogingen is de raket vanwege een overtrekkende orkaan zelfs weer terug in de loods. De lancering lijkt bovendien een kwestie van lange adem te worden. Bij de meest recente tanktest – officieel succesvol verlopen – doken weer dezelfde lekkages van vloeibaar waterstof op die eerder tot afblazen van een lanceerpoging leidden. ‘Nasa had tien jaar en bijna vijf miljard dollar om de grondsystemen voor de SLS-raket te ontwerpen’, verzuchtte de Amerikaanse ruimtevaartjournalist Eric Berger daarom op Twitter. ‘Om nog maar te zwijgen van de dertig jaar ervaring die ze hebben met het voltanken van de spaceshuttles.’ Geen goede beurt, dus. De volgende poging het maan-blazoen weer op te poetsen volgt ergens half november, suggereerde Nasa-directeur Bill Nelson daarom onlangs op een persbijeenkomst. De SLS-raket kan dan alsnog worden gelanceerd. Althans: als we Nelson zomaar moeten geloven. Communicatie-expert en ruimtevaartingenieur Michel van Baal twijfelde of het geen theater was, toen ik het hem onlangs op Twitter vroeg. ‘Het kost ze niks en elke andere mededeling geeft eindeloos gezeur’, schreef hij. Ook als de techniek tegen zit, draait de Nasa-pr dus op volle toeren.||https://www.volkskrant.nl/wetenschap/pa-ra-chute-sprin-gen-op-mars-en-gratis-shirtreclame-de-nasa-heeft-haar-pr-op-orde~bc372c9d/
2022-09-28||Consument koopt na jarenlange groei even minder vleesvervangers||De afgelopen jaren wonnen de plantaardige burgers en vegetarische kipstukjes snel terrein. In 2020 steeg de totale omzet nog met 34 procent naar 141 miljoen euro. Nu is een kentering te zien in de plantaardige trend, meldt marktonderzoeker IRI aan de Volkskrant na berichtgeving van de NOS. Dit jaar daalde de omzet met 5 procent. ‘Er wordt voor het eerst minder verkocht’, zegt IRI-onderzoeker Sjanny van Beekveld. Ook buiten Nederland zijn er signalen dat de vegetarische missie grenzen aan de groei beleeft. Het aandeel van de Amerikaanse vleesvervangergigant Beyond Meat tikte woensdagochtend nog net de 15 dollar aan. Een jaar geleden was datzelfde aandeel nog bijna 110 dollar waard. ’s Werelds bekendste fabrikant van vleesvervangers besloot vorige maand al 4 procent van zijn werknemers te ontslaan om kosten te besparen. De dalende populariteit van vleesvervangers past in het plaatje dat landbouworganisatie LTO vorige week al schetste: vanwege het koopkrachtverlies kiezen veel consumenten voor goedkoop in plaats van duurzaam. Zo loopt de verkoop van biologische groente, vlees- en zuivelproducten eveneens terug. ‘Boeren en tuinders zeggen het al jaren: je kunt niet groen doen als je rood staat’, aldus LTO-voorzitter Sjaak van der Tak. ‘Steeds meer consumenten worden daar nu ook in de supermarkt mee geconfronteerd.’ Toch is het opvallend dat de vleesvervangers in populariteit dalen. De hoge inflatie heeft namelijk een veel grotere impact op de prijzen van vlees dan op die van de plantaardige alternatieven, waardoor de prijskloof de afgelopen maanden juist kleiner werd. Bij sommige productsoorten zijn de plantaardige alternatieven zelfs al goedkoper. Geld is dan ook niet de belangrijkste reden, denkt Anneke Ammerlaan, voedselexpert en trendanalist bij Vision on Food. ‘Bij biologische producten is dat een logische verklaring. Maar in het schap van de vleesvervangers zijn al heel goedkope producten te vinden.’ Ammerlaan noemt het juist een natuurlijke ontwikkeling. ‘Voor veel mensen was de vleesvervanger een tussenoplossing op weg naar een nieuw consumptiepatroon. Nu hebben ze geleerd dat ze ook een gerecht kunnen maken zonder vlees én zonder vleesvervanger.’ Ook Schouten − vleesvervanger- producent voor de huismerken van supermarktketens− erkent dat het niet alleen de inflatie is. ‘In 2020 steeg onze omzet met 30 procent, maar vorig jaar zagen we de groei al stagneren’, vertelt marketingmanager Mark van Noorloos. Inmiddels wordt er in Nederland 7 procent minder verkocht dan een jaar geleden. ‘Dat is deels te verklaren door een lagere koopkracht, maar het heeft ook te maken met kwaliteit. De helft van alle Nederlanders heeft inmiddels weleens een vleesvervanger gegeten, maar die cijfers zien we nog niet terug in herhaalaankopen. Als industrie hebben wij de belangrijke taak om de producten blijvend aantrekkelijk en betaalbaar maken.’ ProVeg Nederland, een stichting die plantaardig eten promoot, noemt de daling ‘cru’. Toch staat minder plantaardig vlees niet gelijk aan meer dierlijk vlees. Door de hoge inflatie is in het vleesschap eveneens een volumedaling zichtbaar van 6,5 procent, meldt IRI. Het volume vleesvervangers daalde met 6 procent minder hard. Al gaat er nog altijd maar 10 miljoen kilo aan vleesvervangers over de toonbank tegenover 180 miljoen kilo vlees. Het CBL, koepelorganisatie van de supermarktbranche, wijst erop dat bij beide productgroepen nog rekening moet worden gehouden met een postcoronaeffect. Tijdens de lockdowns kochten consumenten simpelweg vaker hun (al dan niet vegetarische) maaltijden in de supermarkt. Nu de horeca weer open is, was een verkoopdaling dus te verwachten. Producenten en CBL zijn desondanks hoopvol dat de plantaardige en biologische trend weer opbloeit als de koopkracht toeneemt. ‘In Duitsland zagen we ook een dipje enkele jaren geleden’, vertelt Van Noorloos. ‘Dat bleek tijdelijk, in de coronatijd én daarna is de Duitse markt weer sterk gegroeid.’ Ook Ammerlaan ziet nog een toekomst voor de vleesvervangerproducenten, zolang ze maar blijven innoveren. ‘Er moet nog een hoop gebeuren qua smaak en structuur om meer vleeseters voor zich te winnen.’||https://www.volkskrant.nl/economie/consument-koopt-na-jarenlange-groei-even-minder-vleesvervangers~bd229eb2/
2022-09-28||Ik voel me belazerd, zegt de Coördinator Groningen. Belazerd door de NAM, door Wiebes en het ministerie||Hans Alders schrijft op 30 mei 2018 een pittige ontslagbrief aan minister Eric Wiebes van Economische Zaken. Hij stapt op als Nationaal Coördinator Groningen (NCG) omdat hij zich ‘belazerd’ voelt, vertelt hij woensdagmiddag aan de parlementaire enquêtecommissie. Belazerd door de NAM, het olie- en gasbedrijf dat de versterkingsoperatie die hij in goede banen moet leiden schaamteloos saboteert. En belazerd door Wiebes en diens ministerie, die hem als puntje bij paaltje komt als een baksteen laten vallen. Twee dagen voordat hij de handdoek in de ring gooit, heeft Alders een ‘escalatie-overleg’ bijgewoond met vertegenwoordigers van de NAM en het ministerie. Die delen hem tijdens die vergadering botweg mee dat meer dan 3.100 woningen die al aangewezen waren voor versterking en/of nieuwbouw, misschien toch niet gerepareerd gaan worden. Het ministerie wil al deze woningen opnieuw beoordelen en schort bijna de hele versterkingsoperatie op. De reden: Wiebes heeft eind maart besloten de aardgaswinning geleidelijk helemaal af te bouwen. Dat besluit vraagt om een complete herijking van de versterkingsoperatie, vinden de NAM en het ministerie. Want die snelle afbouw van de gaswinning vermindert het aardbevingsrisico naar verwachting zo substantieel, dat er nu veel minder Groningse huizen verstevigd hoeven worden dan eerder aangenomen. Niet minstens 22.000 woningen, maar misschien slechts 2.800. De ministerraad steunde Wiebes’ voorstel de gaswinning ‘op zo kort mogelijke termijn’ tot nul te reduceren in de veronderstelling dat hij dan ook de kostbare versterkingsoperatie in Groningen zou afschalen. Het niet oppompen van miljarden euro’s aan aardgas was voor het kabinet alleen aanvaardbaar als de kosten van de schadeafhandeling navenant zouden dalen. Volgens een nattevingerberekening van het ministerie zouden die kosten door het stoppen van de gaswinning omlaag kunnen van 14- naar 2 miljard euro. Alders, voormalig commissaris van de koningin in Groningen, heeft zich ingespannen om de aardbevingsschade in de noordelijke provincie naar tevredenheid van de bewoners af te handelen. Meer dan 4.600 Groninger huishoudens hebben op dat moment bericht gekregen dat hun huis in aanmerking komt voor versterking en dat de bouwwerkzaamheden binnen een jaar zullen beginnen. Alders vindt het onbestaanbaar om tweederde van die gezinnen nu te gaan vertellen dat dit niet doorgaat. ‘We hadden op basis van de eerste inspectie tegen een volle kerk in zo’n dorp gezegd: uw huis moet versterkt of helemaal vernieuwd worden. Dan kun je niet op het laatste moment terugkomen met de boodschap: we gaan het nog eens opnieuw bekijken, want waarschijnlijk is uw huis toch veilig.’ Met tranen in de ogen vertelt hij de enquêtecommissie hoe Wiebes en de NAM de versterkingen opschorten, net als die eindelijk op stoom beginnen te komen. Alders mag dit besluit aan de bevolking uitleggen, terwijl het vertrouwen van de Groningers in de rijksoverheid toch al onder het vriespunt ligt. Daar past hij voor. ‘Vertrouwen komt te voet en gaat te paard, zegt men. Nou, de paarden hebben in Groningen wel héél hard gelopen.’ Alders’ getuigenverklaring maakt ook duidelijk hoe de NAM al die jaren heeft dwars gelegen bij de versterkingsoperatie. De NCG moest alle schadereparaties en nieuwbouwbesluiten voorleggen aan de joint venture van Shell en ExxonMobil, omdat die de rekeningen moet betalen. De NAM ging over alles in discussie en eiste voortdurend een herberekening van het aantal te versterken woningen, omdat er inmiddels ‘nieuwe inzichten’ zouden zijn. Alders en zijn ambtenaren vertrouwden er in eerste instantie op dat de NAM bepaalde woningen zou laten herstellen. Pas na een half jaar ‘ontdekte’ Alders dat veel geplande reparaties nooit uitgevoerd waren, omdat de NAM de aannemer daartoe – tegen de afspraken in – geen opdracht had gegeven. De motieven van de NAM zijn niet moeilijk te raden: het oliebedrijf was wettelijk aansprakelijk voor alle aardbevingsschade, maar heeft er vanzelfsprekend alle belang bij de rekening zo laag mogelijk te houden. Dus stuurde het bedrijf achter de schermen aan op vertraging en uitstel. Die tactiek was heel effectief, omdat Alders geen doorzettingsmacht had: hij kon de NAM niet overrulen als het bedrijf bezwaar maakte tegen zijn versterkingsvoorstellen. De olie- en gasindustrie mocht in 2014 van het ministerie van Economische Zaken zelfs ‘adviseren’ over de aanstelling van zijn eigen toezichthouder, de inspecteur-generaal van het Staatstoezicht op de Mijnen. Pas in 2018 besloot Wiebes de NAM op afstand te zetten, maar daar betaalt de overheid een prijs voor. De staat moet sindsdien genoegen nemen met een kleiner deel van de gasbaten dan voorheen en heeft een groot deel van de aansprakelijkheid voor de aardbevingsschade op zich genomen. Maarten Camps, van 2013 tot 2020 de hoogste ambtenaar op het ministerie van Economische Zaken, vindt achteraf dat de overheid die verantwoordelijkheid veel eerder op zich had moeten nemen. Dat gebeurde niet, zo onthult hij tijdens zijn verhoor woensdagochtend, omdat daar vóór 2017 ‘geen politieke ruimte’ voor was. Het kabinet-Rutte II schrok terug voor de ‘financiële en juridische risico’s’ van de versterkingsoperatie en wilde die per se bij de NAM laten, zegt hij. Feitelijk heeft het kabinet die risico’s daardoor bij de gedupeerde Groningers neergelegd, concludeert Camps aan het einde van zijn verhaal. Die werden gewoon aan hun lot overgelaten, omdat de landelijke politiek en de NAM vooral hun eigen belang in het oog hielden.||https://www.volkskrant.nl/nieuws-achtergrond/ik-voel-me-belazerd-zegt-de-coordinator-groningen-belazerd-door-de-nam-door-wiebes-en-het-ministerie~bd86814c/
2022-09-28||De Jumbo-schaatsploeg is flink opgeschud: gelukkig geen vastigheid meer||Soms vraagt Jutta Leerdam zich af wie de leider is in de sprintploeg van schaatsteam Jumbo-Visma. Als er gedraald wordt voor een training bijvoorbeeld. Dan kijkt ze Thomas Krol aan, olympisch kampioen op de 1.000 meter, maar hij neemt lang niet altijd het voortouw. ‘Moet ik dan diegene zijn, als enige vrouw tussen de mannensprinters?’ De schaatsploeg van Jumbo-Visma is flink opgeschud na afgelopen winter. Sven Kramer stopte nadat hij acht jaar lang met zijn bravoure de sfeer had bepaald. Zijn opvolger op allroundgebied, Patrick Roest, vertrok naar de ploeg van coach Gerard van Velde. Van twee boegbeelden beroofd haalde Orie op zijn beurt de jonge sprinter Leerdam en ervaren stayer Jorrit Bergsma binnen. Voor iedereen is het schakelen: voor Bergsma, die dertien jaar lang trouw was aan de schema’s van Jillert Anema. Voor Leerdam, die bij Orie veel meer aan haar conditie werken moet dan ze de afgelopen jaren gewend was. Maar ook voor de coach zelf. Orie ziet dat de interactie tussen zijn pupillen anders is. ‘De filosofie is gelijk gebleven en ze willen allemaal keihard trainen. Er is een hele goede samenwerking’, zegt hij. ‘Maar er is nog niemand die zijn stempel wil drukken.’ Leerdam was het altijd wel, zo’n leiderstype. Nu is ze wat voorzichtig om die rol weer te nemen. ‘Ik wil ook niet meteen de eerste zijn die zegt: let’s go, een beetje pit erin.’ Twee jaar lang stond ze aan het hoofd van haar eigen schaatsploeg. De rijdersgroep was om haar heen gebouwd en de sponsoren stapten in vanwege haar prestaties en uitstraling. Soms heel direct. ‘Vorig jaar werd er letterlijk gezegd: je moet in het begin van het seizoen presteren om sponsoren aan te trekken, anders hebben we een begrotingstekort.’ Nu heeft ze die druk niet meer. Ze stapte na de olympische winter over naar de formatie van coach Jac Orie. Daar wordt het gewicht verdeeld over meerdere schouders. ‘Nu kan ik me soms wat verschuilen in het team’, constateert Leerdam. Dat kan ze letterlijk, achter de ruggen van de sprintmannen op het ijs, maar ook figuurlijk als het op aandacht en verplichtingen aankomt. ‘Ik had wat meer haantjes verwacht, maar er is een heel chille vibe’, zegt de 23-jarige Leerdam bij de ploegenpresentatie van Jumbo-Visma in Wolvega. Een vergelijkbare conclusie trekt Bergsma, die verhalen over machocultuur kende. Zo kreeg Krol bij zijn komst bij de ploeg in 2018 plagerig commentaar van Kramer dat hij te weinig kopwerk deed tijdens fietstrainingen. Nu gebeurt dat niet meer zo snel. Bergsma: ‘Ik hoor dat de dynamiek anders is geworden. Het zijn allemaal rustige nuchtere jongens.’ De 36-jarige Bergsma, olympisch 10-kilometerkampioen van 2014, moest vooral in trainingstechnisch opzicht zijn draai vinden. Na jaren waarin zijn gevoel en dat van Anema zijn koers bepaalden, zijn het nu de wetenschappelijke inzichten, onderzoeken en data van Orie die hem de juiste richting op moeten duwen. Dat houdt bijvoorbeeld in dat hij veel meer tijd op de racefiets doorbrengt. ‘Vroeger fietste ik misschien één keer per week, nu soms vier keer.’ Hij vindt het spannend. Een decennium lang wist hij wat te verwachten aan het begin van de winter omdat hij wist wat het trainingsschema hem opleverde. Die vastigheid is weg. Tegelijkertijd geniet hij daarvan. De keuze om Anema te verlaten is de juiste, weet hij nu al. Het geeft energie. ‘Soms is het goed om uit elkaar te gaan.’ Ook voor Leerdam is het aftasten wat de verandering van ploeg zal brengen. Bij haar oude team was zij het middelpunt en kreeg ze veel aandacht van coaches Kosta Poltavets en Rutger Tijssen. ‘Ik had bijna twee personal coaches.’ Nu moet ze Orie delen met dertien andere schaatsers. ‘Dat was in het begin wel eng.’ Sinds een paar weken is het enge ervan af. Tijdens het trainingskamp in het Italiaanse Cecina voelde het alsof ze nooit ergens anders gereden had. Ze weet nu dat het geen nadeel dat ze in die grotere groep meer op zichzelf wordt teruggeworpen. En dat het goed is dat ze niet voortdurend feedback krijgt van trainers, of van haar ex-vriend Koen Verweij. ‘Het is uiteindelijk beter dat ik mijn eigen stabiele factor ben.’ Meer dan Bergsma heeft de veel jongere Leerdam al heel wat coaches en teams meegemaakt. Hij wisselde dit voorjaar voor de eerste keer van profploeg en zij maakte de afgelopen vier jaar alleen al deel uit van drie verschillende teams. Ze ziet er het positieve van in. ‘Ik heb er veel van geleerd. Al die veranderingen hebben me gebracht waar ik nu ben.’ Verandering mag soms vrees inboezemen, maar uiteindelijk hoeft het successen niet in de weg te staan. Leerdam spiegelt zich aan de inmiddels afgezwaaide Ireen Wüst. ‘Zij heeft in zoveel verschillende situaties gezeten en toch altijd goud gepakt omdat ze haar trucje kent.’||https://www.volkskrant.nl/sport/de-jumbo-schaatsploeg-is-flink-opgeschud-gelukkig-geen-vastigheid-meer~bd20d683/
2022-09-28||Nieuw alzheimermedicijn bemoedigend, maar experts zien nog geen doorbraak ||De twee farmaceuten kwamen dinsdag naar buiten met de resultaten. De onderzoekers, die bijna 1.800 patiënten met beginnende alzheimer achttien maanden lang in de gaten hielden, ontdekten een aanzienlijk effect. Zo remt hun medicijn Lecanemab de achteruitgang van cognitieve functies als het geheugen met zo’n 27 procent ten opzichte van de placebogroep. Bovendien verkleint het middel, zoals verwacht, de hoeveelheid giftige eiwitten in het brein. Die eiwitten, zogenoemde amyloïde plaques, klonteren samen en tasten mogelijk de hersenvermogens aan. Farmaceut Biogen ziet het onderzoek als nieuw bewijs dat het middel de ziekte kan vertragen. Experts zijn een stuk voorzichtiger. ‘Dit onderzoek kun je niet als doorbraak zien’, zegt Marcel Olde Rikkert, hoogleraar geriatrie en coördinator van het Radboudumc Alzheimer Centrum. ‘De afremming van 27 procent is relatief klein: feitelijk nog geen half punt op de cognitieschaal van 18 die wij hanteren. Dat is weliswaar statistisch significant, maar het is slechts de helft van wat artsen in onderzoek als minimaal klinisch relevant beschouwen. Simpel gezegd: we weten niet of de patiënt het verschil merkt.’ Dit onderzoek bewijst dan ook niet dat het verwijderen van de schadelijke eiwitten alzheimer kan afremmen, vindt Olde Rikkert. ‘Er is zelfs veel meer onderzoek dat uitwijst dat we van deze methode weinig moeten verwachten’, aldus de hoogleraar. ‘Over het algemeen is de conclusie dat het een te simpele interventie is. Daar verandert dit onderzoek niets aan.’ Ook Yolande Pijnenburg, neuroloog en medisch directeur van Alzheimercentrum Amsterdam, vindt het nog te vroeg voor conclusies. ‘De afremming van de ziekte is niet heel spectaculair. Die hebben we ook in ander onderzoek gezien’, zegt ze. ‘Omdat alzheimer vaak een geleidelijke achteruitgang met zich meebrengt, is het ook moeilijk om een groot effect te meten binnen de achttien maanden van deze trial.’ Toch ziet Pijnenburg ook bemoedigende resultaten. ‘Uit het onderzoek blijkt dat het middel ook de achteruitgang van het functioneren van patiënten in het dagelijks leven iets vertraagt’, zegt de neuroloog. ‘Op zichzelf mooi, maar om echte conclusies te trekken, moet je over een langere periode meten.’ Hoogleraar Olde Rikkert wijst daarnaast nog op de mogelijke bijwerkingen van het middel. Zo veroorzaakte Lecanemab onder meer zwellingen en bloedingen in de hersenen. ‘Zeker omdat de werking vooralsnog onvoldoende vaststaat, moet er een goede afweging zijn tussen de voor- en nadelen.’ Biogen en Eisai lijken overtuigd van de werking van hun nieuwe middel en willen op basis van de onderzoeksresultaten goedkeuring vragen in de Verenigde Staten, Europa en Japan. Daarvoor is nog wel meer onderzoek nodig. Dat proces kon nog weleens worden bemoeilijkt doordat over een vergelijkbaar alzheimermedicijn van Biogen eerder controverse ontstond. Dat medicijn, Aducanumab, kreeg vorig jaar ondanks een negatief advies van een speciale adviescommissie goedkeuring van de Amerikaanse geneesmiddelenautoriteit FDA. Hoewel Biogen in een van de onderzoeken een afremming van de achteruitgang van 23 procent vond, toonde een andere studie van de farmaceut geen enkele werking aan. Aangezien de middelen op elkaar lijken, kunnen de resultaten van een nieuw onderzoek ook nu tegenvallen. Hoogleraar Olde Rikkert: ‘De recente historie rond Biogen maant tot voorzichtigheid.’||https://www.volkskrant.nl/nieuws-achtergrond/nieuw-alzheimermedicijn-bemoedigend-maar-experts-zien-nog-geen-doorbraak~b095ae00/
2022-09-28||Extreemrechtse ‘prepper’ doodgeschoten bij inval politie Antwerpen||De man, Yannick V, zou deel uitmaken van rechts-extremistische groep die zich voorbereidde op een mogelijke strijd tegen de overheid. In totaal vonden er tien huiszoekingen plaats, en werden er zes mensen gearresteerd. Er zijn meer dan honderd wapens aangetroffen, een grote hoeveelheid munitie, maar ook tactische vesten, nachtkijkers en warmtekijkers. V. was een goudhandelaar en stond bekend als prepper: hij geloofde dat de samenleving op instorten staat, en dat hij zich moest voorbereiden op de strijd die zou volgen. Om die reden legde hij samen met zijn vriend Igor G. een uitgebreid wapenarsenaal aan. V. was bovendien de afgelopen twee jaar voorzitter van de Antwerpse federatie voor karabijn- en pistoolschutters, waarbij een vijftiental schietclubs zijn aangesloten. De man was zeer actief op sociale media en uitte regelmatig zijn sympathieën voor extreemrechtse ideeën. Voor MacroTrends, een ‘website voor beleggers die het systeem niet meer vertrouwen’, schreef V. dit jaar een dossier van dertig pagina’s over preppen. Hierin onderstreept hij het belang van wapenbezit: ‘In tijden van chaos zal je waarschijnlijk al je groepsleden en al je clanleden moeten kunnen bewapenen.’ Igor G., die woensdag is opgepakt, is het voorwerp van onderzoek. Hij stond al langer op de radar van de veiligheidsdiensten wegens zijn interesse in wapens. Het is niet duidelijk of V. en G. concrete plannen hadden om een aanslag te plegen, maar het gerecht wilde op tijd ingrijpen. Met een speciaal arrestatieteam viel de politie woensdag op zes locaties binnen, en in Merksem (een district in de stad Antwerpen) brak een vuurgevecht uit waarbij V. om het leven kwam. Er is een onderzoek gestart naar de omstandigheden van het overlijden.||https://www.volkskrant.nl/nieuws-achtergrond/extreemrechtse-prepper-doodgeschoten-bij-inval-politie-antwerpen~b2316d6f/
2022-09-28||Dit is wat we nu weten over de getroffen Nord Stream-pijpleidingen||Nee, daarvoor zal eerst de gasstroom uit de leiding in zijn geheel moeten stoppen. Dat gaat om een bel van vele miljoenen kubieke meter aardgas dat zich over een traject van 1.200 kilometer in de pijpleiding bevindt. Pas als het meeste gas is ontsnapt, is het veilig om de schade bij de lekken te inventariseren. Dat zal zeker nog een à twee weken duren, schatte de Deense marine woensdag. In theorie wel, zegt René Peters, die als kenner van de gastechnologie is verbonden aan TNO. ‘Maar dat is een enorme operatie. Je moet de gaten onder water repareren en vervolgens al het zoute water eruit pompen dat nu met miljarden liters tegelijk de buizen in loopt.’ Vooral dat zout is een probleem, zegt Peters. ‘Zout versnelt het roestproces, wat nieuwe kwetsbaarheden kan veroorzaken in een pijp waar normaal gesproken onder zeer hoge druk gas doorheen loopt.’ Daarbij komt dat er waarschijnlijk geen Europees bedrijf te vinden is dat zo’n reparatie zou kunnen uitvoeren. Nord Stream is een in Zwitserland gevestigde onderneming, waarvan het meerderheidsbelang (51 procent) in handen is van Gazprom. Het is dus een onderneming die sinds begin dit jaar onder het Europese sanctieregime valt. Duitse inlichtingendiensten lieten woensdag al weten dat zij er daarom van uitgaan dat de drie pijpleidingen waarschijnlijk nooit meer in gebruik genomen zullen worden. Peters verwacht dat ook. ‘Het lijkt er nu op dat één pijp van Nord Stream 2 ongedeerd is gebleven; die heeft een capaciteit van 27 miljard kubieke meter per jaar en is in de toekomst eventueel nog te gebruiken.’ Methaan is een zeer sterk broeikasgas. Afhankelijk van de gekozen definities is het 25 tot 80 keer zo erg als CO2. Andrew Baxter van milieu organisatie Environmental Defense Fund schat in dat nu ongeveer 115.000 ton methaan ontsnapt. Wat vergelijkbaar zou zijn met de hoeveelheid CO2 die 2 miljoen benzineauto’s in een jaar uitstoten. In vergelijking met de hoeveelheid methaan die jaarlijks wereldwijd door landbouw, energie-industrie en vuilnisbelten jaarlijks de atmosfeer in gaat, is het gaslek weer minder indrukwekkend. Die andere uitstoot wordt geschat op drieduizend keer zoveel. Het Duitse ministerie van Milieu verklaarde dat de beschadigingen waarschijnlijk geen groot gevaar voor de flora en fauna in de Oostzee opleveren, omdat het gas direct naar de oppervlakte borrelt en de atmosfeer in verdwijnt. Dat betekent dat het bezit van een Zwitsers particulier bedrijf is geraakt net buiten een gebied waar Denemarken volledige zeggenschap over heeft. Je zou kunnen zeggen dat de actie daardoor in elk geval niet als duidelijke aanval op een Navo-land is te kwalificeren. Maar daarvan is Fred Soons, emeritus hoogleraar zeerecht aan de Universiteit Utrecht, niet zo overtuigd. Ook buiten de territoriale wateren, op het continentaal plat, hebben landen zeker iets te zeggen, stelt Soons. ‘Als daar activiteiten plaatsvinden die de natuur of de veiligheid schaden, mogen de landen ingrijpen.’ Als er een staat achter de vernieling zit, is het volgens Soons sowieso een daad van staatsterrorisme. ‘Stel dat je erachter komt welk land dit heeft gedaan, dan is het aan de Navo om te bepalen hoe je dat kwalificeert. Daar adviseren juristen bij, maar het is vooral een politieke afweging.’ De marine houdt de belangrijkste objecten in de Oostzee nu extra scherp in de gaten. ‘Daardoor kun je mogelijk eerder vreemde dingen signaleren’, zegt Frank Bekkers van het The Hague Center for Strategic Studies (HCSS). ‘En er gaat ook wel een afschrikwekkende werking van uit dat de kans groter is dat je op heterdaad betrapt kunt worden zodra je een leiding probeert te saboteren.’ Maar Bekkers – die een van de auteurs is van het vorige jaar verschenen rapport over de kwetsbaarheid van alle waardevolle installaties in de Noordzee – erkent ook dat het ‘ondenkbaar’ is dat je alle belangrijke pijpleidingen constant in de gaten houdt. ‘Bovendien kan het best zijn dat ergens al veel eerder een explosief is geplaatst dat nu alsnog van afstand tot ontploffing gebracht kan worden.’ Dat is zonder twijfel de gaspijplijn van Noorwegen naar de Duitse plaats Emden, zegt René Peters van TNO. ‘Door het wegvallen van de Nord Stream, is de Duitse economie nu bijna volledig afhankelijk van gas uit twee bronnen: vanuit Nederland en door die Noorse leiding. Die twee leidingen staan constant maximaal open en nog altijd dreigen er grote tekorten. Als de Noorse toevoer zou stokken, zou de schade voor de Duitse economie dus enorm zijn.’ En het zou net als bij Nord Stream maanden duren voor zo’n pijp gerepareerd is. In totaal ligt er nu zo’n 10 duizend kilometer aan olie- en gasleidingen en stroom- en communicatiekabels op het Nederlandse deel van het continentaal plat, de taartpunt van de Noordzeebodem die wij economisch mogen gebruiken. De komende jaren komen daar nog duizenden kilometers bij, omdat in 2030 driekwart van onze stroom van windmolens op zee moet komen. Is het toeval dat er de laatste jaren steeds vaker Russische schepen zonder opgaaf van redenen door onze Noordzeewateren varen? In het vorig najaar verschenen HCSS-rapport van Bekkers worden de onderzeese kabels en leidingen expliciet als doelwit genoemd van Ruslands zogeheten seabed warfare, oorlogvoering op de zeebodem. ‘Dat is een specifiek aandachtspunt in Ruslands militaire strategie op zee, en daarmee wordt de bescherming van onderzeese kabels belangrijk.’ Deels omdat het aanvallen van zulke internationale verbindingen eigenlijk not done is: er is een soort stilzwijgende afspraak dat je daar niet aan komt. Maar deels ook omdat zulke sabotage technisch gezien altijd heel lastig was, zegt Peter Beerens, programmaleider Onderwaterakoestiek bij onderzoeksinstituut TNO. ‘Om zo’n kabel of pijpleiding ongezien te saboteren heb je een mini-onderzeeër nodig die daar op de juiste plek iets kan doorknippen of laten exploderen. Bemande mini-onderzeeërs kunnen vanwege de toenemende druk niet zo diep. Onbemande onderzeeërs hebben de laatste paar jaar een grote vlucht genomen, en daarmee is de dreiging gegroeid.’ Ja. Vorig jaar werd voor de Noorse kust op 250 meter diepte een stuk kabel weggeknipt waarlangs de data werden verstuurd van een onderwaterobservatorium. De kabel werd later kilometers verderop teruggevonden. Onderwaterdrones zijn, veel meer dan vliegende drones, echte robots. Bij vliegende drones zit meestal nog iemand met een joystick aan het roer. Onderwaterdrones moeten veel autonomer kunnen werken, zegt Beerens, omdat je onder water niet zo makkelijk iets op afstand kunt besturen. De enig mogelijke communicatie verloopt via geluidsgolven, en daar is veel minder informatie in te stoppen dan in elektromagnetische golven die de communicatie door de lucht verzorgen. Bovendien is positiebepaling lastig, omdat er onder water geen gps is. En ten derde is het zicht onder water slechter. Daar konden deze robots dus lastig zelfstandig hun doelwit vinden. Tot voor kort. Detectie van saboterende drones is al lastig zat. Omdat het zicht zo slecht is, kun je weinig uitrichten met onderwatercamera’s. Wel maken de mini-onderzeeërs geluid – meer nog om te communiceren dan om zich voort te bewegen – en dus onderzoekt TNO voor het ministerie van Defensie nu hoeveel sensoren je nodig hebt om de zeebodem behoorlijk te kunnen beveiligen. Op dit moment zijn die sensoren er nog niet. Wel zijn er marineschepen die met sonarapparatuur de zee kunnen beluisteren op zoek naar onderzeeërs. Na het HCSS-rapport diende CDA-Tweedekamerlid en oud-militair Derk Boswijk een motie in, waarin hij het kabinet voorstelde samen met de aan de Noordzee gelegen landen ‘een strategie te ontwikkelen voor de bescherming van onze cruciale infrastructuur in de Noordzee’. Hij denkt daarbij aan een soort roulerende verantwoordelijkheid, waarbij steeds één land over de Noordzee patrouilleert. Minister van Defensie Kasja Ollongren liet in juli weten dat een antwoord op Boswijks motie vertraagd is, omdat het ‘een complex dossier is waarbij uitgebreid interdepartementale afstemming en internationale coördinatie wenselijk is’. Boswijk zegt het ‘frustrerend’ te vinden dat er nog zo weinig gevoel voor urgentie was. ‘Maar dat zal nu wel veranderen.’||https://www.volkskrant.nl/nieuws-achtergrond/dit-is-wat-we-nu-weten-over-de-getroffen-nord-stream-pijpleidingen~b90603df/
2022-09-28||Grote zorgen in Scandinavië, maar het blijft nog gissen wie de gaspijpleidingen in de Oostzee saboteerde||‘Het is geen aanval op Zweden, maar ik maak me wel een beetje zorgen’, zegt Ernesto Gil, een architect uit Stockholm die met zijn kinderen ingepakt in een dubbele buggy over straat loopt. ‘De actie was denk ik vooral gericht tegen de Duitsers en de Italianen, die veel Russisch gas nodig hebben. Gelukkig importeren we zelf nauwelijks gas.’ ‘Het waren of de Russen of de Amerikanen’, zegt projectmanager in de bouw Adam Patky even verderop in van de drukste winkelstraten van Stockholm. ‘Ik denk dat het een defensieve actie was.’ De vermoedelijke sabotage van de Nord Stream-gaspijpleidingen in de Oostzee, niet ver van de Zweedse en Deense kust, hield woensdag veel Zweden bezig. ‘Poetin verhoogt de inzet – ook voor ons’, kopte dagblad Dagens Nyheter, dat ervan uitgaat dat Moskou achter de aanslag zit. Waarnemend premier Magdalena Andersson gaf woensdag een tweede persconferentie in vierentwintig uur. Ze herhaalde dat ze uitgaat van een doelbewuste aanslag, maar niet van een aanslag tegen Zweden omdat het in internationale wateren gebeurde en niet op Zweeds grondgebied. Ook elders in Scandinavië werd geschokt gereageerd. ‘Zelfs de kinderen vragen ernaar. Het is misschien geen aanval op Denemarken, maar wel een bewijs van verdere escalatie van het conflict tussen Rusland en het westen’, zegt Hans Tino Hansen, directeur van Riskintelligence, over de telefoon. Zijn bedrijf brengt dreigingen en veiligheidsrisico’s in kaart, onder meer voor de Amerikaanse marine en de Navo. In Noorwegen, de belangrijkste gasleverancier van Europa, kreeg het leger woensdag de opdracht om de vele olie- en gasinstallaties te gaan beveiligen. Eerder al meldde Noorwegen dat de afgelopen maand meerdere drones zijn gesignaleerd rondom olie- en gasinstallaties in de Noordzee. Premier Jonas Gahr Støre sprak over drones van verschillende types en grootte en benadrukte dat het ging om een ‘abnormale situatie’. Wie erachter zit, is niet duidelijk. De zoektocht naar aanwijzingen is maar net begonnen. De Zweden stuurden woensdag een onderwatervoertuig en duikers naar de twee plekken in de Zweedse economische zone waar de pijp is beschadigd. Ook de Denen hebben een onderzoeksschip gestuurd naar het lek in hun zone. Volgens veiligheidsexpert Hansen zullen de onderzoekers informatie verzamelen over de explosies en de schade aan de pijplijn inspecteren. Ook zal naarstig worden gezocht naar bewijzen van elektronische communicatie voorafgaande aan de explosies. Volgens de Deense minister van Defensie kan het nog één of twee weken duren voordat de inspecties kunnen beginnen. Het water rondom het lek moet eerst voldoende kalmeren om te kunnen zien wat er is gebeurd. De Denen schatten dat al het gas zondag is weggelekt. Volgens het Energieagentschap komt dit overeen met eenderde van de jaarlijkse CO2-uitstoot van Denemarken. De Deense analist Hansen ziet maar één mogelijk dader: Rusland. ‘Je ziet dat Moskou de laatste tijd wanhopig aan het worden is en dan krijg je dit soort acties. Het is klassieke hybride oorlogsvoering. Je laat zien dat je dit soort infrastructuur kunt vernietigen, zonder dat het naar jou herleid kan worden. Niet lang geleden vlogen er ook drones boven kerncentrales in Zweden. Dat was hetzelfde idee.’ Het Kremlin noemde claims over Russische betrokkenheid ‘voorspelbaar, en voorspelbaar dom’. ‘Het is een groot probleem voor ons, want de pijpleidingen zitten vol met gas, het systeem is klaar om te pompen, het gas is erg duur en nu vliegt het de lucht in’, aldus een woordvoerder. De Russische regering denkt zelf aan internationaal terrorisme en riep op het onderzoek af te wachten. Op verzoek van Moskou komt de VN-Veiligheidsraad vrijdag bijeen om over de lekkages te praten. In alle Noordse landen is sprake van verhoogde paraatheid. Dit betekent bijvoorbeeld dat de beveiliging van kerncentrales is opgeschroefd. Daarnaast zal de aanslag ook op de lange termijn gevolgen hebben. Zo liet de Finse regering woensdagavond weten dat het overweegt een hek te bouwen op de grens met Rusland. Daarnaast heeft de aanslag – waarschijnlijk onbedoeld – ook een discussie aangewakkerd over de veiligheid van pijpleidingen en kabels op de zeebodem. ‘Wij en vele anderen die zich bezighouden met de beveiliging van energie-infrastructuur op de zeebodem zeggen al heel lang dat het beter moet. Dus meer capaciteit om de vijand te detecteren en te volgen. Dat geldt ook voor de drones die in Zweden of aan de Noorse kust rondvliegen. Je moet ze kunnen detecteren, wegjagen en indien nodig uitschakelen’, aldus Hansen. Komt zo de dreiging van oorlog niet akelig dichtbij? ‘Ik ben daar niet bang voor’, zegt projectmanager Patky, die net de bouwplaats in het centrum van Stockholm heeft verlaten. ‘We hebben dit jaar al zoveel voor onze kiezen gehad. Dit kan er ook nog wel bij.’||https://www.volkskrant.nl/nieuws-achtergrond/grote-zorgen-in-scandinavie-maar-het-blijft-nog-gissen-wie-de-gaspijpleidingen-in-de-oostzee-saboteerde~bb593701/
2022-09-28||Utrecht gaat zelf koopkracht van middeninkomens repareren||De gemeente voelt zich genoodzaakt in te grijpen omdat landelijke maatregelen op zich laten wachten. ‘We zien nu al veel mensen die het moeilijk hebben’, zegt wethouder Linda Voortman (GroenLinks, Armoedebestrijding). ‘En die mensen willen we nu helpen. Om te voorkomen dat ze door het ijs zakken.’ Op Prinsjesdag presenteerde het kabinet een omvangrijk steunpakket waarmee het koopkrachtverlies van burgers gedeeltelijk gecompenseerd zal worden. Met dat pakket – dat onder meer voorziet in een tijdelijke verhoging van de zorgtoeslag, een tijdelijke verlaging van de benzineaccijns en een verhoging van het minimumloon en de daaraan gekoppelde uitkeringen – is een bedrag van circa 17 miljard euro gemoeid. De maatregelen gaan per 1 januari 2023 in. Ook wordt gewerkt aan een prijsplafond voor gas en elektra. Daar wil de gemeente Utrecht niet op wachten. ‘Onlangs was ik bij voedselbanken in Leidsche Rijn en Overvecht’, zegt Voortman. ‘Op beide plekken vertelden ze me dat niet alleen de minima aanklopten, maar ook steeds meer mensen met middeninkomens. Hou daar ook rekening mee, zeiden ze tegen me. Kijk wat je voor hen kunt doen.’ En dat gaat nu dus gebeuren. Donderdag kondigde het Utrechtse college in een raadsbrief aan dat het 7 miljoen euro uittrekt voor ‘extra crisismaatregelen’ om bewoners het najaar door te helpen. De maatregelen gelden in ieder geval tot 1 januari 2023. ‘Daarna maken we de balans op’, zegt Voortman. Vanaf nu komen Utrechters met een inkomen tot 150 procent van het wettelijk minimumloon in aanmerking voor een eenmalige energievergoeding van 1.300 euro. Het gaat dan om alleenstaanden met een maandelijks inkomen van circa 1.900 euro en stellen met een inkomen van 2.600 euro. Deze regeling gold eerder voor inkomens tot 125 procent van het wettelijk sociaal minimum. Gevolg hiervan is dat circa 8.000 meer Utrechtse huishoudens deze vergoeding kunnen verwachten. Als zij zich tenminste melden. ‘Aan mensen in de bijstand kunnen we de energievergoeding automatisch overmaken’, zegt Voortman. ‘Bij de lagere middeninkomens, die nu ook een beroep op de regeling kunnen doen, gaat dat niet. We moeten ons best doen ze te bereiken. Het is een groep die normaal gesproken weinig te maken heeft met gemeentelijke regelingen.’ Ook stelt de gemeente Utrecht een kledingpas met een tegoed van 150 euro beschikbaar voor circa 2.000 kinderen in gezinnen met een inkomen tot 150 procent van het wettelijk minimumloon. Ongeveer vierhonderd huishoudens die al drie jaar of langer van een bijstandsuitkering leven, krijgen binnenkort automatisch een extra toeslag, de individuele inkomenstoeslag. Volgens de Participatiewet moeten minima zo’n toeslag zelf aanvragen. Utrecht wijkt daar nu vanaf, omdat veel mensen de weg naar de regeling niet wisten te vinden. ‘Ik denk dat een heleboel mensen er erg blij van zullen worden’, zegt directeur Arjan Vliegenthart van het Nationaal Instituut voor Budgetvoorlichting (Nibud) over de Utrechtse plannen. ‘Niets dan lof voor gemeenten die de hand aan de ploeg slaan.’ Maar hij plaatst ook een kanttekening bij zulke voortvarendheid. ‘Onrechtvaardigheid ligt op de loer. De diepte van de gemeentelijke zakken bepaalt wat er mogelijk is. Het maakt dus uit waar je woont.’||https://www.volkskrant.nl/nieuws-achtergrond/utrecht-gaat-zelf-koopkracht-van-middeninkomens-repareren~bbe66119/
2022-09-28||Het imperium van tennismiljardair Federer glanst ook buiten de tennisbaan||Met het afscheid van de wedstrijdsport hebben zijn sierlijke enkelhandige backhand en prachtig geplaatste service een plek gekregen in de beeldarchieven van de tennissport, maar de rol van Roger Federer in de tennissport is nog lang niet uitgespeeld. Wat de toekomst hem precies gaat brengen zegt de 41-jarige Zwitser nog niet te weten. Maar hij wil niet volledig afstand nemen van de sport en is van plan de komende jaren wereldwijd demonstratiepartijen te spelen, mits zijn versleten knieën het toelaten. ‘Tennis heeft me te veel gegeven om als een spook te verdwijnen’, zei hij. Dat is nauwelijks een verrassing. De 20-voudig grandslamkampioen is zo vergroeid met de sport, die hij samen met Rafael Nadal en Novak Djokovic bijna twee decennia lang regeerde, dat hij helemaal geen beslissing hoeft te nemen. Federer is niet alleen de meest invloedrijke tennisser aller tijden, hij is ook de man die zakelijk aan de weg timmerde in de wereld waar hij van kleins af aan in opgroeide. Hoe groter zijn status op de baan werd, hoe meer hij zijn imperium daarbuiten uitbreidde. Toeval of niet, Federer nam vorige week afscheid in Londen tijdens de Laver Cup, de door hem en zijn managementbureau Team8 bedachte confrontatie tussen Team Europa en Team Wereld, als hommage aan Rod Laver, de Australische tennislegende. Team Europa wordt sinds het begin van de Laver Cup gecoacht van de Zweedse oud-toptennisser Björn Borg. Maar Andy Murray liet al weten in Federer de toekomstige captain van het Europese team te zien. ‘Ik weet zeker dat Roger betrokken blijft bij dit evenement. Misschien wordt hij op een dag wel de captain’, zei de drievoudig Britse grandslamkampioen, die afgelopen week zelf onderdeel uitmaakte van Team Europa en werd aangemoedigd door Federer. ‘Langs de lijn was hij in het coachen ook geweldig.’ Naast de Laver Cup begeleidt Federer met zijn managementbureau Team8 ook tennissers. In het verleden stonden Grigor Dimitrov en Alexander Zverev bij hem onder contract. Tegenwoordig behartigt Federers bureau de zaken van de 18-jarige Coco Gauff, een van de grootste talenten in het vrouwentennis. Gauff, de Amerikaanse nummer acht van de wereld, reikte dit jaar tot de finale op Roland Garros en werd op Wimbledon in de derde ronde uitgeschakeld. Federer heeft meer zakelijke activiteiten. De laatste keer dat hij het Centre Court kwam opgelopen, deze zomer tijdens de viering van het 100-jarige bestaan van dat stadion, droeg hij zijn eigen spierwitte schoenen. De achtvoudig Wimbledon-winnaar besloot in 2019 naar verluidt 50 miljoen euro te investeren in het Zwitserse schoenenmerk ON Running, dat vorig jaar naar de beurs ging. Persbureau Bloomberg waardeerde het sportmerk bij beursgang op 6 tot 8 miljard euro. Het geschatte aandeel van 3 procent dat Federer heeft, zou meer dan 200 miljoen euro waard zijn. Door de jaren heen bouwde Federer een eigen portfolio aan sponsors en partners op. Hoewel zijn zichtbaarheid op de baan vervaagt, lopen de contracten nog door. In 2018 beëindigde hij zijn aflopende contract bij Nike en ondertekende een tienjarige verbintenis voor 300 miljoen euro bij het Japanse Uniqlo. Ook is Rolex nog altijd een van zijn sponsors. Het luxe Zwitserse horlogemerk is ook nauw verbonden met Wimbledon, om nog maar een dwarsverband te noemen. De sponsorafspraken en zakelijke activiteiten buiten het tennis om hebben hem geen windeieren gelegd. Nadal (136 miljoen euro) en Djokovic (166 miljoen) mogen dan meer prijzengeld hebben verdiend en ook meer grandslamtitels achter hun naam hebben dan Federer (135 miljoen). Wat betreft de opbrengsten buiten de baan kwamen zijn eeuwige rivalen niet eens in de buurt bij hem. Volgens het financiële tijdschrift Forbes verdiende Federer meer dan een miljard euro tijdens zijn carrière. Hij is daarmee de eerste tennismiljardair. Ter vergelijking: Nadal zou in totaal 521 miljoen euro hebben opgestreken. Djokovic 490 miljoen. Federer is volgens schattingen van Forbes de zevende sporter die tijdens zijn actieve loopbaan meer dan een miljard euro wist te vergaren. LeBron James, Floyd Mayweather, Lionel Messi, Phil Mickelson, Cristiano Ronaldo en Tiger Woods gingen hem voor. Tot voor kort had Federer ook zitting in de spelersraad van de ATP: het is onduidelijk of hij zo’n rol ambieert na zijn afscheid. Maar zijn stem zal hij zeker laten horen en, indien nodig, zal hij ook zijn macht laten gelden. Tennis blijft hem dierbaar.||https://www.volkskrant.nl/sport/het-imperium-van-tennismiljardair-federer-glanst-ook-buiten-de-tennisbaan~bdf1c468/
2022-09-28||College voor de Rechten van de Mens: ‘Onderwijs houdt onvoldoende rekening met dove en slechthorende leerlingen’  ||Dit concludeert het College voor de Rechten van de Mens op basis van nieuw onderzoek, dat onder meer bestaat uit achttien diepte-interviews met dove en slechthorende leerlingen (dsh-leerlingen) in het basis- en voortgezet onderwijs. Ze worden vaak onder hun niveau ingedeeld, krijgen te weinig ondersteuning of stuiten op onbegrip van docenten en medeleerlingen als ze meer tijd nodig hebben voor opdrachten en toetsen. De bevindingen druisen in tegen de inclusieve doelstelling van het in 2016 geratificeerde VN-verdrag Handicap, dat het bevorderen, beschermen en waarborgen van de rechten van mensen met een beperking tot doel heeft. Het College ziet erop toe dat het verdrag goed wordt nageleefd. Voor het onderwijs betekent dit concreet dat de Nederlandse overheid de plicht heeft ervoor te zorgen dat leerlingen, ongeacht hun beperking, volwaardig kunnen meedraaien in het reguliere onderwijssysteem. Onderwijsminister Dennis Wiersma ondersteunt dit en werkt momenteel aan ‘een routekaart’, met als eindpunt een onderwijssysteem waarin alle kinderen zoveel mogelijk naar dezelfde school gaan. Dit betekent niet dat het speciaal onderwijs helemaal afgeschaft hoeft te worden, onderstreept Yvonne Donders, hoogleraar Internationale Mensenrechten aan de Universiteit van Amsterdam en lid van het College. ‘Voor sommige leerlingen kan extra ondersteuning gewenst zijn, maar juist die binaire keus is nu vervelend: het is óf het een, óf het ander.’ Inclusief onderwijs draait er volgens Donders om dat regulier en speciaal onderwijs zo veel mogelijk met elkaar worden geïntegreerd, ‘bijvoorbeeld door een groepje dove kinderen in een reguliere klas te laten deelnemen aan bepaalde vakken en activiteiten. Samen staan ze ook sterker.’ Dsh-kinderen worden nu geregeld geweigerd op reguliere scholen, zonder dat er onderzoek wordt gedaan naar redelijke aanpassingen, zoals het VN-verdrag voorschrijft. Een slechthorend meisje uit het onderzoek werd pas op de zesde school waar ze aanklopte verwelkomd: de eerste drie weigerden direct, de andere scholen konden niet de begeleiding bieden die ze nodig heeft. Dit is in strijd met het verdrag en kan bij de rechter worden aangevochten, al gebeurt dat in de praktijk zelden. Omdat het onderwijs lang niet altijd tegemoet kan komen aan de wensen en behoeften van dsh-leerlingen, wisselen zij geregeld van regulier naar speciaal onderwijs, of andersom. ‘Telkens moeten ze hun behoeften opnieuw kenbaar maken, nieuwe mensen leren kennen, een nieuw gebouw ontdekken’, zegt Donders. ‘Het kost deze leerlingen sowieso meer energie om onderwijs te volgen en ze voelen zich ook vaker eenzaam. Het wisselen van school komt hun welzijn niet ten goede.’ Het College roept de overheid op om meer ruimte te bieden in wet- en regelgeving, zodat maatwerk en flexibiliteit mogelijk zijn. In de huidige praktijk komt het geregeld voor dat dsh-leerlingen op een lager niveau worden geplaatst, omdat ze met spelling achterlopen, terwijl ze bij wiskunde wel een hoger niveau aankunnen. Daarnaast kunnen kleine aanpassingen op school volgens het College al veel helpen. Een leraar die niet met de rug naar de klas praat bijvoorbeeld, of het herhalen van vragen van andere leerlingen en het gebruiken van video’s met ondertiteling. Merijn: ‘Ik zat op een basisschool voor doven en slechthorenden, maar ik wilde graag aan de horende wereld wennen. Sinds een paar weken zit ik daarom op een reguliere middelbare school. En wennen is het zeker. Ik had maar acht klasgenoten, nu heb ik er 28, die allemaal geluid maken. Deze week heb ik mijn klasgenoten uitgelegd dat ze me het beste even kunnen aantikken of naar me kunnen zwaaien als ze tegen me willen praten, want als mensen in een groep praten, hoor ik het niet. Om mij mee te laten doen met de lessen, draagt mijn docent een solo, dat is een soort microfoontje dat ik in mijn hoorapparaat hoor. En in elke les zit er een tolk vlak bij me. Laatst tijdens de sportdag was mijn tolk ziek, net toen ik mijn hoorapparaat uit moest doen. Gelukkig vroeg niemand me iets, want anders had ik ze niet verstaan.’ Amanda Duijm: ‘Merijn heeft niet zoveel meegekregen van de zoektocht naar een geschikte school, maar het was lastig. Scholen mogen niet zeggen dat ze je kind niet willen, maar soms merk je het. En als ouder weet je niet waar je met je vragen terecht kunt. Het grote verschil voor Merijn met het reguliere onderwijs is dat hij zich nu de hele dag moet concentreren om alles mee te krijgen. Op vrijdagmiddag komt hij gesloopt thuis.’ ‘Toen mijn kinderen werden geboren, woonden we nog in Haarlem. Mijn zoon ging een jaar naar een dovenschool in Amsterdam, maar die beviel niet goed. We zijn daarom verhuisd naar Haren, waar een school zit die volgens ons het beste dovenonderwijs geeft. Het was een bewuste keuze om mijn kinderen op het speciaal onderwijs te doen. Ik heb zelf op een reguliere middelbare school gezeten, maar daar voelde ik me vreselijk eenzaam. Ik had een tolk, maar ik praatte eigenlijk met niemand. ‘Als mijn zoon volgend jaar naar de middelbare school gaat, staan we voor een dilemma. Hij wil graag naar een praktijkgerichte school die zich op natuur en dieren richt. Binnen het dovenonderwijs kan hij kiezen tussen een middelbare school in Groningen en een in Zaltbommel, maar voor die laatste moet hij naar een internaat of pleeggezin. Ik vind hem eigenlijk veel te jong om al uit huis te gaan. Een andere optie is een reguliere school in Groningen, maar het tekort aan tolken maakt dat lastig. Mijn kinderen zouden pas echt mee kunnen doen op een reguliere middelbare school als alle andere leerlingen en leraren ook gebarentaal kunnen, dan pas zou het honderd procent toegankelijk zijn. Daarom moet eigenlijk iedereen het leren, vind ik.’||https://www.volkskrant.nl/nieuws-achtergrond/college-voor-de-rechten-van-de-mens-onderwijs-houdt-onvoldoende-rekening-met-dove-en-slechthorende-leerlingen~bfbacb00/
2022-09-28||De dagen van het neoliberalisme zijn geteld in de Europese Unie||De energie-oorlog van het Kremlin leidt Europa naar het socialisme, schreef de rechtse Britse krant The Daily Telegraph onlangs op alarmistische toon. De oorlog in Oekraïne leidt overal tot een ongekend ingrijpen in de vrije markt. De Europese ministers van Energie besluiten vrijdag waarschijnlijk om de winsten van energiebedrijven af te romen en de opbrengst daarvan te verdelen onder burgers en bedrijven. Vorige week stelde Nederland een prijsplafond in om huishoudens te beschermen tegen exorbitante energierekeningen. Duitsland nationaliseerde de gasimporteur Uniper voor 29 miljard euro. In Groot-Brittannië ziet premier Truss zichzelf weliswaar als een erfgenaam van Margaret Thatcher, maar volgens een vorige week verschenen onderzoek van de Brusselse denktank Bruegel hebben de Britten veruit het meeste geld uitgetrokken om burgers en bedrijven te steunen in de energiecrisis: 6,5 procent van het bruto binnenlands product. Sinds Prinsjesdag is Nederland een goede subtopper met 2,7 procent. De Europese Unie is, vooral door links, vaak beschouwd als vehikel voor het liberalisme, een unie voor ondernemers en bankiers, niet voor gewone burgers. Maar ook in Brussel zijn de hoogtijdagen van de marktwerking voorbij. Lang heeft Europa vertrouwd op de aanvoer van goedkope producten op de wereldmarkt, zoals Russisch gas. Strategische overwegingen speelden nauwelijks een rol. Zelfs na de annexatie van de Krim in 2014 bleef Europa de Russische schatkist spekken, waardoor president Poetin een oorlogskas kon opbouwen. De oorlog heeft laten zien hoe kwetsbaar Europa zich heeft gemaakt door op de markt te vertrouwen. ‘We zijn supernaïef geweest. De hele wereld gebruikte energie als een geopolitiek wapen, behalve Europa’, zegt Bas Eickhout, Europarlementariër voor GroenLinks sinds 2009. De EU en haar lidstaten staan nu aan twee kanten onder druk. Enerzijds voert Rusland een economische oorlog tegen Europa, anderzijds staan nationalistische partijen klaar om te profiteren van de onvrede over de stijgende kosten van het levensonderhoud. De EU en haar lidstaten moeten wel ingrijpen op de markt, niet alleen om de levering van energie veilig te stellen, maar ook om een revolte van de bevolking te voorkomen. In Nederland is het vertrouwen in de politiek historisch laag, in Zweden en Italië werden de verkiezingen gewonnen door populistische en nationalistische partijen. Sinds de financiële crisis van 2008 was het neoliberalisme al behoorlijk afgebladderd, de oorlog in Oekraïne heeft een definitief einde gemaakt aan de jarenlange dominantie van de markt. Het neoliberalisme brak door in de vorige energiecrisis, in de jaren zeventig. De markt werd gezien als een antwoord op de inflatie en de hoge werkloosheid waarmee de westerse verzorgingsstaten destijds worstelden. Marktdenken paste goed bij de Europese Unie en haar voorlopers, opgericht vanuit de gedachte dat onderlinge handel een nieuwe oorlog in Europa kon voorkomen. Zo ontstond een interne markt van Dublin tot Nicosia, met zo min mogelijk barrières, streng bewaakt door de machtige eurocommissaris mededinging (tegenwoordig de Deense Margrethe Vestager). In de EU kreeg het neoliberalisme een sterke impuls door de uitbreiding met acht Oost-Europese landen in 2004. Vanwege hun ervaringen met het communisme wantrouwden deze landen de staat en koesterden zij een groot geloof in de markt. Het Westen denkt vaak het voormalige Oostblok te hebben veranderd, schreef de Oostenrijkse historicus Philipp Ther in zijn boek Europe since 1989, maar het omgekeerde is ook het geval. Oost-Europa veranderde het Westen. De plotselinge beschikbaarheid van een reservoir aan goedkope arbeidskrachten bracht Duitsland en andere West-Europese landen ertoe hun arbeidsmarkt te flexibiliseren en de loonkosten te drukken, aldus Ther. De immigratie van Oost-Europese werknemers droeg bij aan een nationalistische reactie die het duidelijkst zichtbaar was bij de Brexit in 2016. De markt bracht grote welvaart, zij het vaak ongelijk verdeeld, maar moest de afgelopen jaren steeds vaker worden gered door de staat. ‘Het kapitalisme functioneert zo lang het goed gaat, hoewel er altijd een scheefgroei is door de opeenhoping van kapitaal’, zegt Europarlementariër Bas Eickhout. ‘Maar als je dan een crisis krijgt, zie je dat allerlei partijen die jarenlang private winsten hebben geboekt, nu bij de overheid aankloppen. Als het goed gaat, gaat de winst naar de kapitaalkrachtigen. Als het misgaat, mag de overheid inspringen. Dat hebben we gezien bij de banken, en nu bij de energie. Bij corona hebben we gigantische bedragen in farmaceutische bedrijven gestoken.’ Zoals het neoliberalisme voortkwam uit de crisis van de jaren zeventig zal ook uit deze crisis iets nieuws ontstaan, een nieuwe verhouding tussen markt en staat. In een vijandige wereld moet Europa zijn defensie versterken, zijn toegang tot energie en grondstoffen verzekeren, een industriepolitiek voeren zodat het zelf strategische goederen als chips en accu’s kan maken. Dat vereist een andere rol voor de EU, minder gericht op het reguleren van de markt en meer op geopolitiek. Ook Nederland, in het verleden zo vaak de grootste voorvechter van marktwerking met de Britten en de Polen, is hiervan doordrongen. Maar is de EU tot zo’n ommezwaai in staat? ‘Door de oriëntatie op consensus beweegt Europa langzaam. De Verenigde Staten zijn superkapitalistisch, maar als het misgaat grijpen ze meteen in, met grof geschut en heel veel geld. Dat hebben we bij de bankencrisis gezien. Europa deed er toen jaren over. Bij corona en nu bij Oekraïne ging het sneller, maar de besluitvormingscultuur blijft stroperig’, zegt Eickhout. Daarom presenteerde de Europese Commissie vorige week een single market emergency instrument waarmee zij bij crises kan ingrijpen in de markt. In het uiterste geval kan zij lidstaten zelfs bindende productiedoelen opleggen, zoals ook de Amerikaanse president in tijden van nood grote bevoegdheden heeft. Het plan stuitte echter op weerstand. Negen landen, waaronder Nederland, waarschuwden voor een al te intensieve bemoeienis van de Europese Commissie met de economie. De Europese Unie blijft een samenwerkingsverband van 27 soevereine staten, waardoor zij nooit zo slagvaardig kan optreden als een enkele natiestaat. Als zij dat toch probeert, door over de soevereiniteit van lidstaten te walsen, komt haar draagvlak in gevaar. Bovendien: het neoliberalisme is de laatste jaren uitgegroeid tot kop-van-jut, maar was ook een systeem dat decennia lang zorgde voor de aanvoer van goedkope producten uit de hele wereld. Het leven zal duurder worden als Europa niet meer kiest voor de goedkoopste aanbieder, maar ook op zijn strategische belangen gaat letten. Veerkracht kost geld. Datzelfde geldt voor de overgang naar een klimaatneutrale economie. De EU en haar lidstaten zullen tastend hun weg moeten vinden in een nieuwe wereld, die Europa dwingt op eigen benen te staan. Ondertussen woedt een oorlog in Europa en dreigen de stijgende kosten van levensonderhoud het nationalisme in de kaart te spelen. Historicus Philipp Ther is niet erg optimistisch, maar ook niet ‘helemaal sceptisch’. De oorlog zal Europa dwingen tot handelen, denkt hij. De Russische inval in Oekraïne heeft eens te meer laten zien hoe afhankelijk de Europeanen van de Amerikanen zijn. Europa zal snel zijn defensie moeten versterken, aldus Ther, ook omdat de volgende president van de Verenigde Staten weleens minder pro-Europees kan zijn. De historicus ziet wel een lichtpuntje. ‘Deze oorlog biedt ook de mogelijkheid om de afhankelijkheid van Rusland en fossiele brandstoffen te verminderen. We kunnen een stap vooruit zetten voor het klimaat’, aldus Ther. ‘Het is heel kwetsbaar’, vindt ook Europarlementariër Eickhout. Van politici wordt nu leiderschap verwacht. Zij blijven herhalen dat een nieuwe economie Europa vooruitgang zal brengen, zegt hij. ‘Het ombouwen van een economie kost altijd geld. Maar uiteindelijk krijg je een schone economie die je minder afhankelijk maakt van discutabele regimes en op termijn meer werkgelegenheid zal opleveren.’||https://www.volkskrant.nl/nieuws-achtergrond/de-dagen-van-het-neoliberalisme-zijn-geteld-in-de-europese-unie~b50eb99e/
2022-09-28||Kwaadaardige fabels zijn een moderne vorm van hekserij, gedreven door de zucht naar macht||De Franse sterspeler Paul Pogba bezocht een medicijnman voor een vloek over Kylian Mbappé, de nog grotere ster in het Franse elftal met wie hij in 2018 wereldkampioen werd. (Toen waren ze allebei 90 miljoen euro waard, vandaag doet Mbappé met 160 miljoen drie keer meer dan Pogba.) Sinds Pogba’s broer Mathias op Tiktok die beschuldiging deed, is heel Frankrijk in de ban van het voetbal- en familiedrama waar Shakespeare een puntje aan kan zuigen: afgunst tussen drie voetballende broers, een alleenstaande supermoeder, een tovenaar en een criminele bende. Zelfs het ernstige Le Monde doet lustig verslag. Mathias Pogba, oud-Spartaspeler en mindere god in het topvoetbal, zit intussen vast op verdenking van afpersing. Hij maakte zijn broertje 13 miljoen afhandig. Paul Pogba zei niet dat zijn broer ze ziet vliegen. Dat tovenarij onzin is. Nee, Pogba bevestigde dat hij geld gaf aan een marabout, alleen niet om Mbappé in het ongeluk te storten. Het was voor een hulporganisatie in Afrika, zegt de ene Franse krant. Nee, Pogba zoekt genezing voor zijn geblesseerde knie, meent een andere. Eigenlijk zoals de marabout altijd al de 12e man op het veld was in een team met West-Afrikaanse spelers. Ook in Midden-Afrika wemelt het van de witchdoctors. Waar mensen leven in onveiligheid, is zowat iedereen bezig met hekserij. Congo’s beroemdste exorcist behandelde elke ochtend honderden straatarme vrouwen die soms dagen waren komen lopen. Door de stad Bukavu zwierven meisjes van zes die door hun familie als heks waren verstoten. En in Kampala verdwenen in de jaren dat ik er woonde aardig wat kleuters, ontvoerd voor een offerritueel. Dat bracht fortuin. Bij de bouw van een groot pand werd in het fundament liefst een kinderhoofdje ingemetseld, zodat het pand nooit zou instorten. De Wereldbank zag op het laatste moment af van een nieuw kantoor, na geruchten over ingemetselde kinderdelen. Wat ik zag in de behandelkamer van de duivelbanner was met geen pen te beschrijven. Al had ik de taal gevonden, dan nog zou ik over hekserij hebben gezwegen. Ik kon de kleineringen wel uittekenen: te zeer ondergedompeld. Going local. De kritische blik kwijt. Nee, als jonge vrouwelijke journalist moest ik mijn reputatie optrekken uit (mannelijke) verhalen van strijd, nood en gevaar. Toen koos ik ervoor om wat voor mijn ogen gebeurde niet op te schrijven. Vandaag floreert het verzinsel dat voor waar wordt gehouden. De Poolse reisschrijver Ryszard Kapuscinsky kende Afrika van binnenuit, maar signaleerde midden jaren negentig in zijn eigen Europa ‘de groei van de irrationele factor in het leven van individu en maatschappij’. Hij schreef in zijn notitieboekje: ‘De utopieën zijn voorbij, maar de wereld blijft in de macht van de mythen. We nemen in de moderne wereld een duidelijke escalatie van stromingen, bewegingen waar, die politiek, sociaal en religieus gezien geen enkele intellectuele basis, geen enkele theoretische achtergrond hebben. De leden van die bewegingen laten zich leiden door emoties, instincten, fobieën, vooroordelen.’ In het publieke domein woekeren kwaadaardige fabels. De Verlichting verloochenend werken ze doelbewust in op emoties, instincten, angsten en vooroordelen. Ze tasten het gezonde weefsel van de samenleving aan. Over stikstof en vaccins begint het gematigde midden te schuiven. Net als in Afrika is deze moderne hekserij aangedreven door hebzucht, ditmaal naar politiek macht. De gepromoveerde volksmenner die onmogelijk zelf kan geloven wat hij aan giftige kolder verkoopt, is nog niet vanwege spelbederf buiten het veld gezet.||https://www.volkskrant.nl/columns-opinie/kwaadaardige-fabels-zijn-een-moderne-vorm-van-hekserij-gedreven-door-de-zucht-naar-macht~bea0c0b2/
2022-09-28||Vlaamse regering heeft begroting toch rond na historische ‘blamage’||Nog geen twee minuten nam minister-president Jan Jambon maandag het woord om het Vlaams parlement te vertellen dat er nog geen definitief akkoord was. Voor het eerst in de geschiedenis slaagde de Vlaamse regering er niet in om haar zogeheten Septemberverklaring op tijd af te ronden. ‘Een blamage’, zo noemde Björn Rzoska van oppositiepartij Groen de korte verklaring van de regeringsleider. ‘De Vlaamse regering laat de mensen letterlijk in de kou staan tijdens een van de grootste sociaaleconomische crises van de laatste vijftig jaar’, reageerde oppositielid Chris Janssens van Vlaams Belang. Normaal spreekt de Vlaamse minister-president elk jaar het Vlaams Parlement toe op de vierde maandag van september. In die toespraak bespreekt de regeringsleider de maatschappelijke toestand en presenteert de regering haar begroting voor het komende jaar – te vergelijken met Prinsjesdag in Nederland, maar dan zonder koninklijke pracht en praal. In navolging van de federale Belgische regering verwachtten de Vlamingen maandag maatregelen van de Vlaamse regering om de energiecrisis te verzachten. Hoewel de Vlaamse regering het eens was over veel crisismaatregelen, zoals de verdere opschorting van Vlaamse heffingen in de energiefactuur, struikelde ze over de indexering van de kinderbijslag. De partijleider van de Vlaamse christendemocraten (CD&V), Sammy Mahdi, botste met de coalitiepartners door een hogere stijging van de kinderbijslag te eisen. De andere twee regeringspartijen (N-VA en Open VLD) vonden die maatregel te duur. Maandagavond noemde Mahdi de verhoging van de kinderbijslag nog een principekwestie. Uiteindelijk zette de CD&V-voorzitter zijn principes opzij en ging zijn partij akkoord met de begroting. De eis van Mahdi was opvallend, omdat een CD&V-minister, Wouter Beke, de stijging van de kinderbijslag vorig jaar nog heeft teruggedraaid naar één procent. Ook zat Mahdi niet aan de onderhandelingstafel, maar gaf hij zijn ministers telefonisch instructies over de partijlijn. Politieke analisten in België concludeerden dat de recent verkozen partijvoorzitter de Vlaamse christendemocraten ideologisch wil profileren als gezinspartij in het electorale landschap. Bij een recente opiniepeiling van onder meer VTM Nieuws haalde CD&V – dé traditionele regeringspartij in de Belgische geschiedenis – minder dan tien procent. In Nederland besliste het kabinet in juni om de kinderbijslag aan te passen aan de gemiddelde prijsstijgingen. Door de hoge inflatie kwam de Tweede Kamer zo terug op een wetsvoorstel dat het vorige kabinet had goedgekeurd om de toeslag de komende jaren niet te indexeren.||https://www.volkskrant.nl/nieuws-achtergrond/vlaamse-regering-heeft-begroting-toch-rond-na-historische-blamage~b98362fb/
2022-09-28||Staan de Britten met hun waardeloze pond straks op de stoep in Brussel?||Ook op de valutamarkt wordt de queen als bindende factor al gemist. Het pond sterling is sinds haar dood als een plumpudding in elkaar gezakt. En als het portret van koning Charles III op het bankbiljet verschijnt, is het pond mogelijk geen dollar of euro meer waard. Toen Elizabeth werd gekroond, regeerde Groot-Brittannië nog over de golven en bestond het pond nog uit 20 shilling van elk 12 pence. Er moest in Nederland voor één enkele pond sterling ruim tien gulden worden neergeteld. In de VS kostte een pond 2,80 dollar. Sindsdien is getracht met houtje-touwtjemethodes het pond als leidende valuta in de wereld overeind te houden – decimalisatie, koppeling en ontkoppeling van de dollar, koppeling en ontkoppeling in het Europees Monetair Systeem, in en uit de EU. Maar het kon niet voorkomen dat de teloorgang van het pond gelijke tred hield met het verval van de Britse economie. Het pond sterling belandde van de ene in de andere crisis en werd een geliefde prooi voor speculanten zoals George Soros die in 1992 één miljard verdiende aan de val. Desondanks wordt het pond nog altijd overgewaardeerd. En dat heeft deels te maken met het feit dat de financiële elite zich heeft verschanst in de City van Londen. Daar moeten de pints en pizza’s in ponden worden betaald, waardoor het idee ontstaat dat de munt wel waarde moet hebben. Intussen koppelt Groot-Brittannië al die jaren begrotingstekorten en handelstekorten aan elkaar vast zoals de PvdA en het CDA verkiezingsnederlagen. De nieuwe premier Liz Truss maakt het nog erger. Zij wil nog meer ponden uitgeven en minder aan belasting binnenhalen. Truss zal zich moeten neerleggen bij een duikvlucht van het pond. Een verdere daling van het pond zou de Britten misschien kunnen helpen doordat het land concurrerender wordt op de wereldmarkt. Maar importproducten worden duurder, wat de inflatie nog erger maakt. Groot-Brittannië importeert alleen al 85 procent van alle groente. Burgers zullen hun komkommersandwiches moeten inruilen voor een broodje marmite als ze hun energierekening willen blijven betalen. Net als de Turkse president Erdogan probeert Truss daarom uit prestige-overwegingen het pond niet te ver te laten dalen. Inmiddels is de Britse centrale bank in paniek en weet niet meer of ze obligaties moet opkopen (stimuleren) of de rente verhogen (afremmen). Het rendement op tienjarige Britse staatsobligaties is met 4,2 procent nu al hoger dan dat van Italië en Griekenland. Elke poging het pond te redden is met deze tegengestelde maatregelen tot mislukken gedoemd. Een bindende kracht is nodig. De nieuwe koersval heeft helaas niets te maken met de dood van her majesty, maar alles met het aantreden van een nieuwe premier. Als Truss er zo’n janboel van maakt, zal haar opvolger – gelokt door de honingpotten in Brussel – weleens kunnen aankloppen voor een Brexin. Hopelijk zullen Ursula von der Leyen en Frans Timmermans dan de Britten duidelijk maken dat zij na Turkije, Moldavië en Oekraïne in de rij moeten aanschuiven.||https://www.volkskrant.nl/economie/staan-de-britten-met-hun-waardeloze-pond-straks-op-de-stoep-in-brussel~b5a8e1a0/
2022-09-28||Engelbert Humperdinck was als geen ander in staat om muzikale invloeden te vermengen||Het is inderdaad de artiestennaam van Arnold George Dorsey, die in de jaren zestig de hitlijsten haalde met nummers als Release Me. Hij gapte de naam van de originele Engelbert Humperdinck (1854-1921). Deze Duitse componist schreef toneelmuziek, cantates, kamermuziek en ruim honderd liederen, maar zijn bekendheid dankt hij bijna uitsluitend aan zijn sprookjesopera Hänsel und Gretel. Sinds de wereldpremière in Weimar op 23 december 1893 is Hänsel een geliefde kerstklassieker, vooral in Duitsland – het is de ideale familievoorstelling. Dit najaar is die ook te zien in Nederland, in een productie van de Nederlandse Reisopera. In dezelfde periode presenteert De Nationale Opera een andere sprookjesopera van Humperdinck: de zelden uitgevoerde Königskinder. Humperdinck werd geboren in Siegburg, in de huidige deelstaat Noordrijn-Westfalen. Zijn vader was onderwijzer, literatuur en sprookjes waren in huize Humperdinck van groot belang. Dankzij geldprijzen voor zijn composities kon Humperdinck als jonge man naar Zuid-Europa reizen. In Napels ontmoette hij Richard Wagner. De grote componist raakte op hem gesteld. ‘Hümpchen’ mocht in Wagners theater in Bayreuth helpen bij de repetities van diens laatste opera, Parsifal, een stageplek van onschatbare waarde. Humperdinck ging ervan uit dat hij Wagners nalatenschap zou voortzetten, maar Wagner stierf voordat hij hem een concrete taak kon toewijzen. ‘Zijn dood kwam voor mij te vroeg’, schreef Humperdinck aan zijn ouders. Bescheiden en goedig, hij bezat de kennis maar niet het geschikte karakter om als dirigent succesvol te worden. Zijn brood verdiende hij voornamelijk met lesgeven. Dat lukte hem als privédocent, onder andere van Wagners zoon Siegfried, beter dan voor de klas. Hij was vaak te laat en maakte een verstrooide indruk. Soms vergat hij een zin af te maken. Professionele jaloezie was hem vreemd, en hij was allesbehalve een carrièretijger. Als recensent kraakte hij in de krant een opera van zijn baas af, de directeur van het conservatorium in Frankfurt, waarna deze zijn lesrooster prompt terugbracht tot twee uur per week. Via zijn zus, toneelschrijfster Adelheid Wette, die haar ‘lief, zuikerzoet broertje’ smeekte om liedjes te componeren voor haar bewerking van Grimms sprookje. Deze vielen zo goed in de smaak dat zijn familie en collega’s erop aandrongen dat hij een volwaardige opera schreef. Humperdinck, die zich vaak onzeker voelde over zijn composities, deed er drie jaar over. ‘Wanneer krijg ik ‘Hänsel u. Gretel’? Luiwammes!’ schreef de componist Richard Strauss, die de wereldpremière zou dirigeren. Het werd een gigantisch succes. ‘Een meesterwerk’, oordeelde Gustav Mahler. Humperdinck werd in één klap beroemd. Zijn geldzorgen waren voorbij en hij kon een riant landhuis kopen voor zijn gezin. Na Hänsel kreeg Humperdinck ongevraagd meer dan 450 libretto’s toegestuurd. Hij raakte echter gefascineerd door Königskinder, een zwaar symbolisch toneelstuk over een verliefd sprookjespaar, een prins en een ganzenhoedster, dat verstoten wordt door een onverdraagzame dorpsgemeenschap. De schrijfster, Elsa Bernstein-Porges, gaf aanvankelijk geen toestemming voor een opera. Vandaar dat er twee versies bestaan van Königskinder, een melodrama uit 1897, met half-gesproken, half-gezongen tekst (dit voordat Arnold Schönberg begon te experimenteren met Sprechstimme), en de opera uit 1910. De New Yorkse première (met levende ganzen!) werd positief ontvangen, maar het werk kreeg geen vaste plek in het repertoire. Door verschillende muzikale invloeden te vermengen. Zijn samenwerking met Wagner maakte van Humperdinck een Wagneriaan, in een tijd waarin een hevige rivaliteit woedde tussen bepleiters van Brahms, Schumann en Mendelssohn enerzijds en de progressieve Nieuwe Duitse School van Liszt en diens schoonzoon Wagner anderzijds. Maar Humperdinck bewonderde de liederen van Schubert evenzeer als de harmonische complexiteit van Wagner, en dit is te horen in Hänsel. Als een fervente verzamelaar van Duitse volksliederen, verwerkte hij er een paar in de partituur. Zijn kennis van de Franse opéra féerie (sprookjesopera) kwam ook goed van pas bij het scheppen van het ultieme exemplaar van de Duitse variant, de Märchenoper. Thematisch is Königskinder veel donkerder en het is zwaarder georkestreerd. Hänsel is een nummeropera – de meezingbare aria’s hebben een duidelijk begin en einde. Königskinder is daarentegen bijna geheel doorgecomponeerd. Daardoor, en door het gebruik van terugkerende leidmotieven, klinkt het veel Wagneriaanser. Maar er is ook volksmuziekachtige eenvoud en transparante lyriek. Zoals een criticus het kort na Humperdincks dood verwoordde: ‘Anderen mogen dan genieën zijn in vergelijking met hem, maar hij is absoluut een meester.’||https://www.volkskrant.nl/cultuur-media/engelbert-humperdinck-was-als-geen-ander-in-staat-om-muzikale-invloeden-te-vermengen~b3bde907/
2022-09-28||John Laughland, de Forum-adviseur die al complotten zag toen Thierry Baudet nog op de lagere school zat||Lang voor het gedachtengoed van Thierry Baudet zich begon uit te kristalliseren, stond de Britse denker John Laughland al bekend als ‘conservatief eurosceptisch filosoof’. In die hoedanigheid werd hij uitgenodigd door de BBC en publiceerde hij in kranten waaraan tegenwoordig de naam ‘mainstreammedia’ kleeft. Eind 2004 liet hij in The Guardian zijn licht schijnen over de Oranjerevolutie oftewel de opstand in Oekraïne tegen de verkiezingsfraude van de pro-Russische presidentskandidaat Janoekovitsj. Westerse verslaggevers, legde Laughland uit, schilderden die Oranjerevolutie ten onrechte af als een brede volksopstand. In werkelijkheid ging het om een handjevol opgehitste jongeren, vaak nog behangen met swastika’s ook. Diezelfde westerse verslaggevers zwegen ‘enorme steunbetuigingen aan Janoekovitsj’ dood. Beschouwingen over doodgezwegen Oekraïense steun aan Poetin kan Laughland vandaag de dag niet meer in The Guardian kwijt. Beweringen dat corona ‘fictie’ is, de EU een instrument van de CIA en Europese instellingen verspreiders van nazistisch gedachtengoed (Hitler wilde immers ook al een verenigd Europa), maakten hem de laatste jaren minder salonfähig. In zijn thuisland geldt hij tegenwoordig als minder betrouwbare bron. Als zijn Oekraïne-analyses ook maar deels hadden geklopt, waren Russische militairen in Kyiv met bloemen verwelkomd en had de oorlog zo lang geduurd als Poetin beoogde: enkele dagen. Volgens Thierry Baudet gaat zijn vriendschap met John Laughland terug tot 2007. Zijn proefschrift De aanval op de natiestaat, zei Baudet, schreef hij ‘met hem en bij hem’. Van gevoelens van geestverwantschap en wederzijdse beïnvloeding mag al lang sprake zijn, officieel trad Laughland pas recentelijk aan als adviseur van de Forum voor Democratie-leider en sinds kort is hij ook directeur van Forums internationale tak, FVD International. Waar Baudet in algemene termen uithaalde naar internationalistische broeinesten op universiteiten, hekelde Laughland specifiek zulke nesten in Oxford, waar hij zelf studeerde. Dat deze adviseur de Forum-leider informeerde dat het St Antony’s College, waar Sigrid Kaag in 1987 een master in de internationale betrekkingen haalde, een spionnennest is – ‘Dat wil dus zeggen voor precies de globalistische elites die achter de schermen onze levens willen bepalen’, zoals Baudet het formuleerde in de Kamer – mag je geenszins uitsluiten. Maar of het nu informatie was van de adviseur of dat Baudet het zelf al wist – feit is dat Laughland (1963) al voor ‘globalistische elites’ waarschuwde toen de Forum-leider nog op de lagere school zat. Laughland, kun je zeggen, kent de universitaire broeinesten die hij hekelt persoonlijk. Hij liep rond tussen mensen die hij tegenwoordig beschuldigt van samenzweringen. Gespeculeerd wordt dat persoonlijke ervaringen de basis van zijn gedachtengoed vormden, dat Laughland zich als student geminacht voelde in kringen die in Oxford de toon zetten, dat zijn ideeën begonnen als ‘intellectuele wraakoefeningen’ op de liberale, internationalistische, pro-Europese school van een coryfee als Timothy Garton Ash. Deze historicus is al bijna drie decennia een van de belangrijke gezichten van het St Antony’s College. In de jaren negentig was Garton Ash een uitgesproken criticus van het Servisch nationalisme in het algemeen en van de Servische leider Slobodan Milosevic in het bijzonder. In exact dezelfde tijd ontwikkelde Laughland zich tot een adept van Milosevic, en liet hij zich fêteren in precies de Servische nationalistische kringen die Garton Ash hekelde. Voor de menigtes die in Belgrado in 1996 en 2000 tegen Milosevic uitliepen, gebruikte hij dezelfde woorden als later voor de menigtes in Kyiv in 2004 en 2014: ‘gecreëerd en gefinancierd door Washington’. Met vele prestigieuze onderwijsinstellingen op zijn curriculum was Laughland zo laat als 2016 nog een verantwoorde ‘luis in de pels’ op een Nexussymposium in Amsterdam over de toekomst van Europa. Zijn ideeën waren toen niet anders dan nu. Wie een ontwikkeling in Laughlands gedachtengoed wil zien, kan hoogstens stellen dat hij door de jaren heen iets explicieter is geworden over complotten die hij ontwaart. De BBC nodigt hem niet meer uit om de huidige situatie in Oekraïne toe te lichten, de afgelopen maanden was Laughland wel te zien op het internationale kanaal Russia Today. Daar legde hij uit dat de Verenigde Staten inwoners van Oekraïne inmiddels vergaand hebben gehersenspoeld. De interviewer van Russia Today vroeg niet waarom de VS het niet klaarspeelden inwoners van Irak of Afghanistan te hersenspoelen. Laughlands eerste contacten met eurofobe Russische nationalisten dateren al uit de tijd dat hij in Servische nationalistische kringen verkeerde. Het is evengoed mogelijk dat Laughland toenadering zocht tot Poetin als andersom. In 2008 kwam hij op de loonlijst van het door de Russische staat gefinancierde Instituut voor Democratie en Coöperatie in Parijs, geleid door rabiate nationaliste Natalia Narotsjnitskaja. Volgens Laughland bestond er geen nauwe band tussen Narotsjnitskaja en Poetin. Echter: in 2012 koos Poetin haar al uit om namens hem verkiezingsdebatten te voeren. Op de site van FVD International verscheen eind augustus een eerbetoon van Narotsjnitskaja aan de omgekomen dochter van ultranationalist Aleksandr Doegin. Tegen NRC zei Thierry Baudet niettemin te betwijfelen ‘of John zulke nauwe banden met Rusland heeft. Hij spreekt vloeiend Russisch en hij heeft een Russische vrouw, maar hij spreekt ook vloeiend Italiaans en heeft veel vrienden in Amerika.’||https://www.volkskrant.nl/nieuws-achtergrond/john-laughland-de-forum-adviseur-die-al-complotten-zag-toen-thierry-baudet-nog-op-de-lagere-school-zat~b75c84ad/
2022-09-28||Nederland haalt 12 IS-vrouwen en 29 kinderen op uit Noord-Syrië||Bronnen in Den Haag bevestigen berichtgeving hierover door RTL Nieuws. Nederland heeft al drie keer eerder uitgereisde vrouwen en hun kinderen opgehaald, maar nog niet eerder een groep van 41 personen. De vrouwen zullen na aankomst gevangen worden gezet op speciale terrorisme-afdelingen. De kinderen komen onder voogdij en worden bij pleeggezinnen geplaatst. In een brief aan de Tweede Kamer schreef minister Dilan Yesilgöz (Justitie en Veiligheid, VVD) op 29 juni dat de rechtbank Rotterdam haar had bevolen twaalf van terroristische misdrijven verdachte uitreizigers naar Nederland te halen. In twee strafzaken tegen de vrouwen was een verzoek ingediend tot beëindiging van vervolging als zij niet zelf hun proces konden bijwonen. De rechtbank wilde dat de vrouwen binnen vier maanden in Nederland zouden zijn, dan wel dat er een concrete toezegging over repatriëring zou zijn. Die termijnen verlopen binnenkort. Bij beëindiging van de strafzaken kunnen de vrouwen niet langer worden vervolgd en kunnen ook geen andere maatregelen aan hen worden opgelegd. Bovendien is zonder strafrechtelijke veroordeling het intrekken van het Nederlanderschap in geval van dubbele nationaliteit niet mogelijk. Het kabinet heeft een voorkeur voor berechting in de regio, maar dat is nog altijd niet mogelijk. Het naar Nederland halen van de uitreizigers prevaleert dan boven de ‘straffeloosheid’ die anders het gevolg zou zijn. Wanneer de vrouwen en kinderen in Nederland aankomen, is geheim en wordt pas na hun repatriëring bekendgemaakt.||https://www.volkskrant.nl/nieuws-achtergrond/nederland-haalt-12-is-vrouwen-en-29-kinderen-op-uit-noord-syrie~b76e22a4/
2022-09-28||Het succes van de radicale islam, laat Sinan Can zien, is niet los te zien van de haat waaraan migranten zijn blootgesteld||Homoseksualiteit, ‘meer precies: anale seks’ is een van ‘de duivelse zonden die Allah haat’. Erger dan moord, waarschuwt de alwetende kadi, de sharia-rechter die de islamitische wetgeving uitlegt aan documentairemaker Sinan Can. De verslaggever bevindt zich niet in Saoedi-Arabië, maar in Tower Hamlets, een wijk in Oost-Londen waar de radicale islam het dagelijks leven beheerst. De kadi spreekt in de tweede aflevering van Cans imposante vierluik Breuklijnen, waarin hij in Europese steden – Parijs, Stockholm, Brussel en, dinsdag, Londen – kwetsbare migrantenwijken langdurig bezoekt. Met armoede, slechte huisvesting, drugscriminaliteit, bendes. Gettovorming. Formeel heeft de Londense kadi slechts de status van raadgever, maar in de praktijk is hij het die in de strenge, islamitische gemeenschap de lakens uitdeelt. Oordeelt dat een vrouwelijke erfgenaam slechts de helft ontvangt van wat haar broer bij de dood van vader erft. Dat een vrouw weliswaar een echtscheiding mag aanvragen, maar dat zij van haar echtgenoot wel eerst toestemming moet krijgen om met hem te breken. Terwijl hij kan volstaan met drie sms’jes om van zijn vrouw te worden verlost. Het is een zeldzaam inkijkje in de praktijk van de sharia dat BNNVara-verslaggever Can in Oost-Londen biedt, waar de politie en democratische beginselen hun legitimiteit goeddeels hebben verloren. Waar schriftgeleerden het uitgangspunt van ‘meeste stemmen gelden’ aan hun laars lappen, als die meerderheid bijvoorbeeld voor vrij alcoholgebruik is. Waar mannen en vrouwen naar gescheiden restaurants en sportscholen gaan. ‘Daar hoef ik mijn hoofddoek niet te dragen, en zweet ik dus minder’, zo viert een gesluierde vrouw de scheiding der seksen. Wie zich slechts vergaapt aan de abjecte praktijk van de sharia-rechtbank, waarvan Londen er inmiddels tientallen kent, zou Cans documentaire kunnen beschouwen als koren op de molen voor een radicaal anti-islamgeluid. Maar Can laat óók (de veelal van oorsprong Bengaalse) bewoners van Tower Hamlets aan het woord die uitleggen hoe het komt dat migranten elkaar daar massaal hebben opgezocht: uit een gevoel van onveiligheid. Een man vertelt hoe in de jaren tachtig skinheads zijn huis met stenen bekogelden, en een kei zijn babybroertje op een haar na miste. Hoe hij door een racist als kind werd opgetild aan zijn nek en bijna werd gewurgd. Geen politie die ingreep. Geen school die zijn problemen begreep. De door Saoedi-Arabië gefinancierde moskee biedt bescherming en saamhorigheid. Inmiddels floreert die moskee, de grootste in West-Europa, zonder Arabische financiering: de Londense gemeenschap van een miljoen moslims draagt de kosten zelf. De grip van het Arabische islamisme op de moslimwereld, zo laat Can zien, is niet los te zien van de haat waaraan migranten decennialang zijn blootgesteld. Dat ze nu een ‘staat binnen de staat’ vormen, komt daarbij het wettig gezag niet slecht uit, concludeert hij: de sharia garandeert orde en gezag op straat. In ruil daarvoor mag de kadi zijn eigen koers varen.||https://www.volkskrant.nl/cultuur-media/het-succes-van-de-radicale-islam-laat-sinan-can-zien-is-niet-los-te-zien-van-de-haat-waaraan-migranten-zijn-blootgesteld~b42bdfcc/
2022-09-28||Vanwege de vormgeving én het gevoel voor de betere voetbalanekdote blinkt Santos uit||In een aanbevelenswaardige special van Santos over ‘dé voetbalhoofdstad’ Londen, vertelt Martin Jol een goed verhaal uit de tijd dat hij trainer was van Fulham. De voormalige clubeigenaar Al-Fayed wilde Jol op een dag het standbeeld van Michael Jackson schenken dat hij bij het stadion van Fulham had laten neerzetten. Toen het de supporters was gelukt het standbeeld weg te laten halen – de King of Pop had daar volgens hen niks te zoeken – bood Al-Fayed het Jol aan, ‘mede omdat we dezelfde initialen hebben’. Hij weigerde: ‘Ik vond het geen gezicht in de tuin.’ Ook na het verscheiden van Tardelli is het nog steeds dringen in de niche van bladen over ‘voetbalcultuur’. Tegelijkertijd met de reisgids van Santos over Londen (*****) presenteerde Panenka een ‘groundhopgids Benelux’ (***), ofwel een gids voor wie in zijn leven zo veel mogelijk voetbalstadions en -velden probeert te bezoeken. Dat schijnen veel mensen, mannen, te doen. De derde strijder op deze vechtmarkt is Staantribune. Panenka en Staantribune begonnen in 2014, Santos een jaar later. Het zal de tijdsgeest zijn geweest, met een toenemende weerzin tegen de uitwassen van het poenerige moderne voetbal. Nostalgie is de onuitputtelijke motor, het spel zelf bijzaak. Hoofdredacteur Tom Bodde van Panenka omschrijft de achterban van zijn magazine als een ‘bonte verzameling nostalgisten, groundhoppers en voetbalromantici’. In de gids worden 62 (Nederland), 38 (België) en 7 (Luxemburg) ‘voetbalbastionnetjes’ aanbevolen. Op elke pagina is ruimte gereserveerd voor aantekeningen. Groundhoppers leggen hun bezoeken graag vast. Op dus naar Progrès Niederkorn waar volgens de fans de lekkerste braadworst van de Luxemburgse Nationaldivisioun te koop is. De groundhopper van dienst nam de proef op de som. ‘Ik moet toegeven, hij was heerlijk.’ De parel in de kroon is Santos. Vanwege de fotografie en vormgeving én het juiste gevoel voor de betere voetbalanekdote (het standbeeld van Michael Jackson) heeft het blad een flinke voorsprong op de rest. Voetbalromantici steken nog wat op ook van de gids over Londen, bijvoorbeeld dat Sir Elton John een zoon, Zachary, heeft die in de jeugdafdeling van Watford speelt en dat in de favoriete clubs (Emporium en Stringfellows) van Glenn Helder (ex-Arsenal) in West End een dresscode geldt. ‘Ga niet in je spijkerbroek! Anders kom je niet binnen.’ Niet veel mensen zullen wat hebben aan dit dringende advies, maar het is toch goed om te weten.||https://www.volkskrant.nl/cultuur-media/vanwege-de-vormgeving-en-het-gevoel-voor-de-betere-voetbalanekdote-blinkt-santos-uit~bf2bd423/
2022-09-28||Wat er mis is met de Britse ‘Kamikwasi-begroting’: ze is doof, blind en stom||De kritiek op de fiscale plannen van de Britse regering blijft maar aanzwellen. Vanuit de oppositie, maar ook van een groeiend aantal backbenchers binnen de eigen Conservatieve Partij. De wegzakkende koers van het pond en de oplopende rente op Britse overheidsobligaties laten zien dat de financiële markten een duidelijke vote of no confidence hebben uitgesproken. De Bank of England (BoE) zag zich woensdag genoodzaakt om drastisch in te grijpen in de ‘disfunctionele’ Britse obligatiemarkt, die ‘een risico vormt voor de financiële stabiliteit’ van het land. De centrale bank gaat ‘tijdelijk’ staatspapier inkopen, en dat terwijl ze haar portefeuille met Britse overheidsobligaties – die aardig dik was geworden tijdens de pandemie – juist wilde laten afslanken. Dat is dus allemaal het gevolg van de belastingplannen die de Conservatieve regering van premier Liz Truss vrijdag heeft ontvouwd. ‘De markt heeft een oordeel geveld, en dat is niet positief’, verklaarde Vivek Paul, beleggingsstrateeg bij vermogensbeheerder BlackRock. Zelfs het Internationaal Monetair Fonds, notoir terughoudend in het maken van aanmerkingen op welvarende landen, spaart de kritiek niet. Het IMF vraagt de Britse regering om de geplande lastenverlaging te ‘herevalueren’. Er staan voor 45 miljard pond aan belastingverlagingen op stapel, te financieren met nieuwe leningen. Volgens het IMF is dit steunpakket ‘ongericht’ en zal het de ongelijkheid vergroten, terwijl de hoge inflatie verder wordt aangejaagd. Samengevat luidt de kritiek op de ‘kamikwasi-begroting’ van minister van Financiën Kwasi Kwarteng dat de plannen onvoldoende zijn doorgerekend, dat ze economische wijsheid negeren, en dat ze een al slechte situatie erger maken. De Britse regering vaart zo blind, doof en stom. Hoewel het om de grootste belastingverlaging in vijftig jaar gaat, maakt die formeel geen deel uit van een begroting. Het ministerie van Financiën spreekt van ‘een budgettaire gebeurtenis’. Sinds 2011 is het wettelijk verplicht om begrotingen aan een kritische blik te laten onderwerpen door het Office for Budget Responsibility. Via haar orwelliaanse draai kon de regering een onafhankelijke analyse van de genomen maatregelen vermijden. Na veel kritiek zei Kwarteng dat er op 23 november verduidelijking komt van de plannen van het kabinet, en een uitleg hoe daarmee de staatsfinanciën binnen de vooraf bepaalde grenzen zullen blijven. Dat betekent dat financiële markten nog acht weken geduld moeten hebben om te achterhalen wat het plaatje werkelijk is, een eeuwigheid in een wereld die gruwelt van onzekerheid. Vooral de hogere inkomens profiteren van de geplande belastingverlagingen. Iemand met een bruto-inkomen van 50 duizend pond zal straks 737 pond meer overhouden. Bij een inkomen van een miljoen pond is dat 55 duizend pond. De regering huldigt daarmee de filosofie van ‘trickle-down economics’. Kort gezegd: belastingverlagingen voor bedrijven en rijken zijn goed voor de armen omdat ze leiden tot hogere uitgaven en meer welvaart. En die sijpelt uiteindelijk door. Zoals wanneer je een paard genoeg haver geeft, er na verloop van tijd op de weg ook wat voor de mussen zal liggen. De regering gaat ervan uit dat deze maatregelen een turbo zullen zetten op de economische groei, waardoor ze zichzelf terugbetalen en de overheidsfinanciën houdbaar blijven. Deutsche Bank-econoom Jim Reid reageert verbijsterd op de ‘ongegeneerde heropleving’ van de trickle down-economie, die in de jaren tachtig voor het eerst volmondig werd onderschreven door de Amerikaanse president Ronald Reagan. ‘Het druist in tegen de huidige economische orthodoxie en de tijdgeest.’ In de praktijk blijkt de theorie namelijk niet te werken, aldus David Hope van de London School of Economics en Julian Limberg van King’s College London. Zij bestudeerden de ervaring van achttien landen, waaronder Nederland, over een periode van vijftig jaar. Belastingverlagingen voor de superrijken creëerden volgens hun onderzoek grotere ongelijkheid zonder dat daar voordelen mee gepaard gaan voor de rest van de samenleving. Lee Hardman snapt de logica van Kwarteng evenmin. De valuta-expert van vermogensbeheerder MUFG wijst erop dat de kans dat de hoogste inkomens hun belastingvoordeel zullen spenderen en zo de economie aanjagen veel kleiner is dan bij de laagste inkomens. Toch krijgt de armste helft van de bevolking volgens de denktank Resolution Foundation maar 12 procent van de voordelen van de belastingverlaging. Een hogere staatsschuld dus, zonder garantie voor meer economische groei. Bovendien helpt het de inflatie volgens economen zeker niet omlaag, al beweert Kwarteng van wel. De extra geldontwaarding vergroot de problemen voor de Bank of England, die onder toenemende druk staat om de beleidsrente te verhogen en zo de waarde van het flink weggezakte pond te verdedigen. Afgelopen donderdag verhoogde de Old Lady of Threadneedle Street de rente nog met 50 basispunten naar 2,25 procent. De BoE zit daarmee in een lastig parket. Enerzijds moet de rente verder omhoog om de inflatie te bestrijden, terwijl ze met de obligatie-inkopen tegelijkertijd de langetermijnrente drukt. Dat laatste dus uitdrukkelijk ‘tijdelijk’. Beangstigend nieuws voor bedrijven die straks leningen moeten herfinancieren, of de miljoenen Britten met een variabele hypotheekrente. Bij een stijgende rente volgt extra koopkrachtverlies, wat de huizenmarkt een flinke klap kan geven. Net als bij de financiële markten houdt Kwarteng ook hen voorlopig met zijn zwijgen in het ongewisse.||https://www.volkskrant.nl/economie/wat-er-mis-is-met-de-britse-kamikwasi-begroting-ze-is-doof-blind-en-stom~ba4c7a1b/
2022-09-28||Op het Oekraïne-liveblog kun je beter geen fouten maken||Alles is geoorloofd in liefde en oorlog, maar taalfouten niet. Sinds de oorlog in Oekraïne gaan redacteuren af en toe – om het met Carlo en Irene te zeggen – op hun giecheltje met terminologie waarmee ze in vredestijd misschien minder vaak worden geconfronteerd. Zoals in een stuk over een Libanese koper die een vracht maïs weigert. Daarin laat de auteur deze persoon beschikken over een fregat. Dat is een oorlogsschip, geen vrachtschip bedoeld voor het vervoeren van granen. Onlangs schreven we over Russische tanks die door Oekraïense soldaten ‘in beslag werden genomen’, waar ‘buitgemaakt’ natuurlijk passender zou zijn geweest. En dan schrijven we ook nog over ‘benzine-depots’, terwijl legers volgens onze oplettende lezers doorgaans geen benzine als brandstof gebruiken, zeker niet voor de voertuigen. Het verdient speciale vermelding dat er veel taalfouten worden gemaakt in het Oekraïne-liveblog. Lezers wijzen ons op dingen die daar misgaan in de categorie: basiseindredactie. Onder de pakkende kop ‘tik- of taalfout of misstand?’ mailt Toon Jetten een lijst van twaalf soorten fouten die hij er vaak aantreft. Zoals woordherhalingen, foute voltooid deelwoorden (‘waar veel gevecht is’ in plaats van ‘gevochten’) en tijdsfouten (‘vorige week beginnen de onderhandelingen’). Het probleem is dat stukjes op het liveblog pas na publicatie worden geredigeerd. Een redacteur doet zijn best steeds zo snel mogelijk nieuws op te tikken en geeft een seintje zodra iemand van de eindredactie een stuk kan lezen. Tussen dat seintje en het moment dat een eindredacteur daadwerkelijk tijd heeft een aantal stukken te lezen, kan enige tijd verstrijken, zeker bij drukte. Zo kan het soms even duren voordat fouten online worden gecorrigeerd. Geen ideale situatie, al is er ook – bescheiden – goed nieuws: de schoonmaakfrequentie is onlangs opgevoerd. En dan is er nog de afdeling hinderlijkheden die vallen onder de noemer: kan het wat respectvoller. Hein Jongbloed schrijft over een artikel waarin wordt gesproken over ‘dode militairen’ en ‘gesneuvelde burgers’. ‘Voor burgers die slachtoffer zijn geworden van oorlogsgeweld is het woord ‘omkomen’ gepaster’, schrijft hij. ‘En het stoorde mij een beetje dat voor de Oekraïense militairen die bij de heroïsche strijd zijn gevallen, niet de plechtig-eerbiedige toepassing van ‘sneuvelen’ werd gereserveerd.’ Het klopt dat sneuvelen, een afgeleide van sneven, wat in het Vroegmiddelnederlands ‘struikelen’, ‘vallen’, ‘omkomen’ of ‘dwalen’ betekende, vooral gebruikt wordt voor mensen die in de strijd zijn omgekomen. En voornemens, vensterruiten en principes, die sneuvelen natuurlijk ook.||https://www.volkskrant.nl/cultuur-media/op-het-oekraine-liveblog-kun-je-beter-geen-fouten-maken~b0364ee2/
2022-09-28||Brussel kondigt prijsplafond aan voor Russische olie en perkt import Russische goederen naar Europa verder in||Het achtste sanctiepakket dat Commissievoorzitter Ursula von der Leyen en EU-buitenlandchef Josep Borrell woensdagmiddag aankondigden, is een reactie op de nep-referenda die Rusland afgelopen weekend organiseerde in bezet Oekraïens gebied. ‘Wij accepteren deze nep-referenda niet. Het gaat om landroof’, aldus Von der Leyen. ‘Rusland zal boeten voor deze escalatie.’ De EU-landen moeten het pakket unaniem goedkeuren, Hongarije liet eerder weten geen nieuwe sancties tegen Rusland te willen. Een maximumprijs voor Russische olie is eerder door de G7 (VS, Verenigd Koninkrijk, Japan, Duitsland, Frankrijk, Italië, Canada) voorgesteld. De Commissie bereidt nu een wetsvoorstel voor dat Europese rederijen en verzekeraars verbiedt Russische olie boven die prijs te verhandelen in de wereld. Details over de uitwerking gaf Von der Leyen niet. De EU had al eerder besloten vanaf december zelf vrijwel geen Russische olie en kolen meer te importeren. Ook de Russische export van andere goederen naar Europa wordt verder beperkt. Von der Leyen zei dat de waarde van deze boycot 7 miljard euro bedraagt, om welke goederen het gaat vermeldde ze niet. Ook wordt de export van de Europese bedrijven naar Rusland verder verminderd. Daarbij gaat het om materiaal dat belangrijk is voor de Russische defensie-industrie, de luchtvaart en chemie. Op verzoek van Duitsland komt er een verbod voor Europeanen om nog langer deel uit te maken van het bestuur van Russische staatsbedrijven. Berlijn worstelde afgelopen maanden met de bestuurlijke functie van voormalig bondskanselier Gerhard Schröder bij het Russische Gazprom. Ook zet de EU extra Russen op de zwarte lijst van de EU waarvan de banktegoeden worden bevroren en die niet meer welkom zijn in Europa. Volgens Borrell gaat om Russen die meegeholpen hebben met de nep-referenda in de Donbas-regio, alsook de Russische minister van Defensie. De details van het achtste sanctiepakket worden komende dagen met de lidstaten besproken. Weerstand van Hongarije is zeker, wat de nieuwe Italiaanse regering gaat doen is nog onbekend. De eerste zeven sanctiepakketten zorgden ervoor dat de financiële tegoeden in Europa van ruim 1.200 nauwe bondgenoten van Poetin en de Russische president zelf bevroren werden. Boten en onroerend goed in Europa van Russische oligarchen werden geconfisqueerd. Ook zijn deze mensen niet meer welkom in de EU. Met de eerdere sanctiepakketten werd de financiële sector van Rusland grotendeels losgekoppeld van het internationale betalingsverkeer, wat de handel met het land zwaar belemmert. Verder kwam er een importverbod voor veel Russische goederen (ijzer, staal, cement, wodka). Ook zijn Russische schepen niet meer welkom in Europese havens en Russische vliegtuigen niet meer op Europese luchthavens. Andersom legde de EU de export van goederen naar Rusland aan banden. Het gaat daarbij om producten als chips, die van belang zijn voor Rusland. Ook heeft de EU de uitzendingen in Europa van sommige Russische media (Sputnik, Russia Today) verboden. Volgens Von der Leyen ligt de Russische economie op apegapen door al deze economische en financiële sancties.||https://www.volkskrant.nl/nieuws-achtergrond/brussel-kondigt-prijsplafond-aan-voor-russische-olie-en-perkt-import-russische-goederen-naar-europa-verder-in~bdc097e8/
2022-09-28||Bank of England luidt alarmklok over Britse economie, en grijpt ongekend hard in||De paniekreactie volgde op het nieuws dat pensioenfondsen in de problemen dreigen te komen. Ook op de huizenmarkt heerst nervositeit. Omdat de Britse regering geen actie ondernam, besloot de Bank of England in te grijpen door staatsobligaties op te kopen teneinde de rentestijging tegen te houden. De noodinterventie van de Bank heeft er woensdag toe geleid dat de rente op Britse staatsobligaties weer iets is gedaald. Deze situatie is uniek voor Britse begrippen. De chaos is het resultaat van het voornemen van minister van Financiën Kwasi Kwarteng om omgerekend 50 miljard euro te gaan lenen om belastingverlagingen te kunnen financieren. Sinds deze gok van de Conservatieve regering verkeert de Britse economie in zwaar weer. Het pond is dalende, de overheidsschuld neemt toe en de rente is opgelopen. Dinsdagavond maakte het Internationaal Monetair Fonds (IMF) bekend zich zorgen te maken over de financiële koers van de Britse regering. Ook de Amerikaanse president Joe Biden en kredietbeoordelaar Moody’s hebben afgelopen etmaal hun vraagtekens gezet bij de Britse koers. Wat de regering in Londen doet druist in tegen alle bestaande macro-economische wetmatigheden. De Britse staatsfinanciën verkeren al lang in een precaire staat als gevolg van de oorlog in de Oekraïne en het drukken van honderden miljarden ponden tijdens de coronalockdowns. Het besluit om ook nog eens vele miljarden uit te gaan geven aan fiscale voordeeltjes die vooral de rijken ten goede komen, lijkt de druppel te zijn geweest die de emmer doet overlopen. Premier Liz Truss en minister Kwarteng staan onder toenemende druk hun fiscale plannen in te trekken. Doen ze dat, dan zou dit een enorme blamage betekenen voor de net aangetreden regering. De belastingverlagingen vormen de kern van het regeringsbeleid. De vrees bestaat nu dat de Britse regering de controle over de economie verloren heeft. Truss, door oud-regeringsadviseur Dominic Cummings omschreven als ‘een menselijke handgranaat’, houdt zich stil. Kwarteng heeft intussen spoedbijeenkomsten gehouden met Britse en Amerikaanse bankiers. De bankiers eisen van de minister van Financiën dat hij snel een economisch groeiplan presenteert voor de Britse economie en niet pas in november, zoals hij van plan is. De kans bestaat dat Kwarteng met grote bezuinigingen gaat komen, met als excuus dat de financiële markten hem daartoe dwingen. Oppositieleider Keir Starmer vindt dat het Britse parlement in een spoedzitting bijeen moet komen. Vanwege de partijcongressen is er nu een drie weken durend parlementair reces. Binnen de Conservatieve Partij rommelt het. Meerdere fractieleden hebben nu al het vertrouwen opgezegd in Truss – de opvolgster van Boris Johnson vertoeft nog geen maand in 10 Downing Street. Oud-minister van Financiën Rishi Sunak, die voor deze financiële chaos heeft gewaarschuwd, zegt het aankomende congres van zijn Conservatieve partij te zullen mijden. Ook andere Conservatieve kopstukken mijden het partijcongres als de pest. Vanuit Amerika stelde Larry Summers, oud-minister van Financiën, dat Groot-Brittannië zal worden herinnerd als het land dat het slechtste macro-economische beleid in lange tijd heeft gevoerd. De financiële plannen hebben nu al een effect op de huizenmarkt. Eerder deze week hebben Britse banken in allerijl bijna duizenden verschillende hypotheekproducten van de markt gehaald. Huizenbezitters en flexibele hypotheken dreigen in grote problemen te geraken als de Bank of England, zoals voorspeld, de rente komende weken verder gaat verhogen. Vanuit conservatieve hoek is woensdag uitgehaald naar het IMF. ‘Het IMF heeft door de jaren voortdurend gepleit voor conventioneel economisch beleid’, beweerde voormalig Brexit-onderhandelaar en Truss-supporter Lord Frost. ‘Deze benadering heeft geleid tot jaren van langzame groei en zwakke arbeidsproductiviteit.’ De conservatieve commentator Iain Martin vroeg zich af waarom het IMF niets zei toen tijdens de pandemie de geldpers op volle toeren draaide.||https://www.volkskrant.nl/nieuws-achtergrond/bank-of-england-luidt-alarmklok-over-britse-economie-en-grijpt-ongekend-hard-in~b8edd28a/
2022-09-28||Geluk in kleine hoekjes||We hebben in de korte geschiedenis van deze rubriek een paar keer een foto geplaatst met een poëtische frase van ene Hans de Tweede (ook wel Hans II). Tussen wal en schip zwemmen vrije vogels, was er een. Hans liet zijn schrijfsels in Amsterdam achter. Hij lijkt een poëtische evenknie gekregen te hebben in Utrecht. Daar zagen Aafke van der Ende op de trap naar Utrecht Centraal en Ria Baseliers-van Arnhem in de Daalsetunnel korte gedichten van een anonieme schrijver die, af te leiden uit het handschrift wel een en dezelfde persoon moet zijn. Ze zijn nog vergankelijker dan Hans’ poëzie, wat op zich al weer poëtisch is.||https://www.volkskrant.nl/cultuur-media/geluk-in-kleine-hoekjes~bfd3e993/
2022-09-28||Een grobbeltje met fluwelen hand||Ed Ootes: ‘Ruim zestig jaar geleden namen we het niet zo nauw met de hygiëne, maar als het mijn moeder te gek werd kregen we spontaan een grobbeltje. Haar eeltige, in een ruwe washand gestoken hand veegde dan zonder enige waarschuwing vooraf een paar keer stevig over mijn smoezelige gezicht. Vermoedelijk is grobbeltje een verbastering van grabbelen. De betekenis woelen kan ik nog voelen alsof het gisteren plaatsvond. Inmiddels trakteer ik mijn kleinkind Yael bij gelegenheid op een grobbeltje. Met name als ze haar snoet na het smakelijk verorberen van een broodje appelstroop tot een bijzonder creatief kunstwerk heeft omgetoverd. Door mijn fysieke herinnering pak ik het wijselijk met een fluwelen washandje aan. In West-Friesland is zo’n minipoetsbeurt ook wel bekend onder de naam kattenwassie. Met een tevreden spinnende poes op een zonnige vensterbank is er weinig fantasie voor nodig om je daar iets bij voor te stellen.’||https://www.volkskrant.nl/cultuur-media/een-grobbeltje-met-fluwelen-hand~b8620c5c/
2022-09-28||‘Powervrouw’ is een dubieus compliment. We hebben het toch ook niet over ‘powerman’?  ||In de podcast Mediameiden geven tv-redacteuren Tamar Bot en Fanny van de Reijt elke week hun droogkomische commentaar op de mediaweek. Op een toon die druipt van de ironie noemen ze de belevenissen van BN’ers ‘bijzonder’ (Giel Beelen die aankondigt dat hij meer in het nu gaat leven), ‘speels’ (een sushi-avondje bij Irene Moors) of ‘heftig nieuws’ (Gordon die een van zijn horecazaken sluit). Een andere terugkerende grap is de typering ‘powervrouw’. Zo noemen de twee Het mooiste meisje van de klas ‘het programma voor powervrouwen’, en was vorige week Linda de Mol de powervrouw, terug bij Miljoenenjacht in een knalroze ‘poweroutfit’. Hoewel de lijstjes met ‘10 powervrouwen om in de gaten te houden’ nog steeds de wereld in geslingerd worden, lijkt er iets ongemakkelijks in het woord te zijn geslopen. Iets gedateerds. Bij vrouwelijke Volkskrant-collega’s klinken associaties als ‘jarentachtigfeminisme’, ‘de beuk erin en meespelen met de mannen’, ‘succesvol zijn en er dan ook nog eens perfect uit moeten zien’ en ‘coachingtypes die roepen dat je wél aan de top komt als je maar lekker stevig in je rode pumps gaat staan’. Powervrouw is ook een wat twijfelachtig compliment, want: wie heeft het over powerman Matthijs van Nieuwkerk? De powervrouw is de vrouw die altijd maar moet overpresteren om mee te mogen doen met de (doodgewone, niet-power-)mannen. Hoe bewonderenswaardig ze ook is, met haar tweehonderd ballen in de lucht, de splinters van het glazen plafond nog op de schouders van haar powerblazer, ze is niet meer onverdeeld een rolmodel. Wellicht omdat ze zo allejezushard haar best moet doen om serieus genomen te worden? Misschien is de nieuwe uitdaging om daar met z’n allen verandering in te brengen. De beuk erin, powermensen.||https://www.volkskrant.nl/cultuur-media/powervrouw-is-een-dubieus-compliment-we-hebben-het-toch-ook-niet-over-powerman~b173b9f6/
2022-09-28||Gasprijs stijgt licht na explosies bij Nord Stream, wel stukken lager dan in augustus||De gasprijs ligt nog steeds erg hoog, ruim twee keer zo hoog als vorig jaar, maar is wel een stuk lager dan de piek op 25 augustus. Toen steeg de gasprijs naar een recordhoogte van 311 euro per megawattuur. Sindsdien dalen de prijzen weer; ze fluctueren nog wel sterk. De Nord Stream-pijpleiding is momenteel dicht, maar er zit nog wel gas in. De berichten over de lekkende leidingen, de explosies en grote kans dat er sprake is van sabotage verhogen de vrees dat als Rusland er achter zit het mogelijk ook andere pijpleidingen kan frustreren. Vanuit Noorwegen lopen meerdere pijpleidingen naar Europa. Wekelijks komt rond de 3 en 4 duizend gigawattuur aan Noors gas Europa binnen, zo’n 30 procent van de totale gasaanvoer. Daarmee is Noorwegen voor Europa de belangrijkste gasexporteur. Daarnaast komt er uit verschillende landen nog veel vloeibaar gas (lng). Wat meespeelt in de stijging van de gasprijs zijn mogelijke sancties die Rusland heeft aankondigd aan het Oekraïense staatsgasbedrijf Naftogaz. Door die sancties zou de gasstroom van Rusland via Oekraïne naar Europa mogelijk totaal stilvallen. Het enige Russische gas dat Europa nog binnenkomt, wordt via deze route vervoerd. Afgelopen week ging het om 1.136 gigawattuur, ongeveer 10 procent van de aanvoer naar Europa. Verder importeert Europa nog gas uit Noord-Afrika (vorige week 1.041 gigawattuur) en Azerbeidzjan (vorige week 379 gigawattuur).||https://www.volkskrant.nl/nieuws-achtergrond/gasprijs-stijgt-licht-na-explosies-bij-nord-stream-wel-stukken-lager-dan-in-augustus~bc285044/
2022-09-28||Lingewaards raadslid was een kleurrijke stuiterbal die zich niet de mond liet snoeren ||Als je met Tamara Zonnenberg op pad was, gebeurde er altijd iets bijzonders. Ze leefde het leven met volle teugen en was een bevlogen gemeenteraadslid in Lingewaard, waar je niet omheen kon. Op woensdag 3 augustus postte Tamara Zonnenberg vanuit Thailand een nieuwe profielfoto op Facebook, stralend in een knalrode jurk op een strand aldaar. Een dag later overleed het Lingewaards gemeenteraadslid op 38-jarige leeftijd. Ze was met haar vriend Machiel Jeurissen op vakantie en stierf terwijl ze aan het zwemmen was. De precieze doodsoorzaak is niet bekend. De foto staat op de rouwkaart, die vermeldt ‘dat Tamara met de zon in haar gezicht, de wind in de rug en de liefde aan haar zijde’ was overleden. Tijdens de uitvaart op 20 augustus haalde een reeks sprekers herinneringen aan haar op, waarvan het avontuur, de levenslust en dadendrang af spatten. Een kleurrijke stuiterbal, die zich vol overgave overal op stortte, vooropging in de polonaise en zich nergens voor schaamde. Ter illustratie daarvan begon de plechtigheid met een filmpje waarin ze een karaokeversie zong van Tina Turners You’re Simply the Best. Zo vals als een kraai, maar ze zong door tot de laatste noot. En met Kerstmis stond op haar krappe balkon de grootste opblaaskerstman van Huissen, waar ze was geboren en getogen. Een vriend wiens afstudeerscriptie ze had herschreven, memoreerde een gezamenlijke vakantie in Egypte. Ze belandden bij een islamitische bruiloft van twee volslagen onbekenden op de dansvloer en raakten aan de praat met de moeder van de bruid. Als je met Tamara op stap was, gebeurde er altijd iets. ‘Pam, daar was ze’, zei generaal Ludy Schmidt, directeur planning bij Defensie, waar ze een klein jaar geleden was begonnen. Ze vertaalde technische beleidsstukken in teksten die voor bewindslieden en de Tweede Kamer te behappen waren. Daarvoor had ze negen jaar gewerkt bij zorgverzekeraar Menzis, de laatste zes jaar als directiesecretaris. Zonnenberg, die gendergeschiedenis had gestudeerd, werd in februari 2019 lid van de gemeenteraad van het Gelderse Lingewaard voor lokale partij Lingewaard.NU. Acht maanden later brak ze met die fractie omdat ze vond dat die te weinig ruimte bood voor kritiek op het gemeentebestuur, waarin een partijgenoot zat. ‘Ik ben geschoold om kritisch naar beleidsstukken te kijken en wil de ruimte hebben daar vrij over te kunnen spreken’, zei ze in de Gelderlander. De krant noemde haar ‘een dame die niet op haar mondje is gevallen’. Ze ging zelfstandig verder als Lijst Zonnenberg en zat sinds de verkiezingen dit jaar voor GroenLinks in de raad. Ze stond te boek als scherp, vasthoudend en ijverig. Als eenmansfractie spitte ze alle raadsstukken door, zei burgemeester Nelly Kalfs van Lingewaard op de uitvaart. Kalfs noemde haar openheid het opvallendst. ‘Tamara was fel in het debat en vroeg door. Waarna ze beide armen in de lucht gooide en ‘dat zal wel’ riep als ze het niet eens was met de reactie.’ Fractiegenoot Lianne Duiven op de site van GroenLinks: ‘Terwijl het leek alsof ze rustig luisterde, reageerde ze vaak opeens vol vuur en liet het onderwerp niet meer los. Met een grappige of cynische opmerking eindigde ze haar bijdrage. Na afloop luidruchtig nagenietend van alle commotie.’ Zonnenberg, die kampte met suikerziekte, was ambassadeur voor de Bas van de Goor Foundation, die diabetici aan het sporten probeert te krijgen om hun hoge bloedsuikers naar beneden te brengen. Ze liep ruim tweehonderd kilometer naar Santiago de Compostella en zamelde zo geld in. Ook dit jaar zou ze van de partij zijn, de tocht ging vorige week in zes dagen van het Portugese Porto naar Santiago. Haar teller op de site van de foundation staat op 2.230 euro, sommige bedragen zijn ter nagedachtenis aan haar gedoneerd. Liefde is doorgaan met een herinnering, was een van haar tatoeages. Tamara is begraven op de natuurbegraafplaats Heidepol bij Arnhem, waar haar moeder Danny en haar vriend Machiel een zonnige plek voor haar hebben uitgezocht.||https://www.volkskrant.nl/mensen/lingewaards-raadslid-was-een-kleurrijke-stuiterbal-die-zich-niet-de-mond-liet-snoeren~b7a1653f/
2022-09-28||‘Mijn voorouders hebben het Molukse in zich weggestopt; dat is hartstikke verdrietig’||Hans Dagelet (77) koestert net als zijn personage in de theatervoorstelling Het Indisch interieur zijn antiek en zijn kleurrijke interieur. Hans: ‘Ik heb veel mooie spullen in vitrines staan, voor mij is dat een schat waar ik dagelijks enorm van geniet. Ik maak me wel zorgen over waar het naartoe gaat wanneer ik dood ben.’ Voor de gevierde acteur en zijn zoon Mingus (30), met wie hij voor het eerst samen in het theater staat, blijkt het niet de enige parallel tussen de werkelijkheid en deze nieuwe voorstelling van toneelschrijver en regisseur Bo Tarenskeen. In Het Indisch interieur speelt Dagelet senior een pater familias van Indische afkomst die het einde van zijn leven voelt naderen. Hij roept zijn familie bijeen om schilderijen, servies en beeldjes (‘het huisgodje dat boven de voordeur hangt, het Papoea-mannetje met de opgeheven armen’) te verdelen. Voor de zonen, gespeeld door Reinout Bussemaker en Bo Tarenskeen, en de dochter, een rol vertolkt door Bodil de la Parra, lijkt het geen al te verdrietige bijeenkomst: ze reageren vrij laconiek op hun vaders tekst. De kleinzoon, gespeeld door Mingus, ziet tijdens de familiereünie zelfs kans zijn ‘typisch Hollandse’ vriendin te introduceren. De jonge vrouw, een rol van Amarenske Haitsma, vindt het bijzonder hoe Indische mensen omgaan met de dood: ‘Voor ons is zoiets helemaal niet bespreekbaar.’ Iedereen heet haar hartelijk welkom, maar de heer des huizes vraagt zijn kinderen en kleinzoon wel waarom ze toch altijd met van die blonde Hollanders thuiskomen. Vader en zoon Dagelet staan stil bij de gelijkenissen tussen hun personage en hun eigen leven. Hans heeft een paar weken geleden, terwijl ze dit stuk repeteerden, zijn testament getekend. En momenteel is hij druk met de opnamen van Sweet Dreams, de nieuwe film van de Bosnisch-Nederlandse regisseur Ena Sendijarevic die zich rond 1900 afspeelt op een plantage in Nederlands-Indië. Het Indisch interieur grijpt Mingus aan, omdat het stuk gaat over wat het betekent Indische wortels te hebben (wat voor naar schatting zo’n twee miljoen Nederlanders geldt) en over de bewustwording van wat er in Nederlands-Indië is gebeurd. Mingus’ moeder, de violist Esther Apituley, is half Moluks en in het toneelstuk herkent Mingus het wegstoppen van verhalen. Mingus: ‘Door deze voorstelling ben ik tot het inzicht gekomen dat een groot deel van het trauma van mijn Molukse voorouders samenhangt met het idee dat je zo Nederlands mogelijk moet zijn, omdat je daardoor de meeste kans had om geld te verdienen, een baan te krijgen, enzovoorts. Dat zie je vaak bij Indische mensen en Molukkers, dat ze zich zoveel mogelijk aanpassen. Mijn voorouders zijn daar een lichtend voorbeeld van. ‘Ik heb foto’s van mijn overgrootmoeder in traditioneel Nederlandse klederdracht en van mijn overgrootvader in het Vondelpark, met mijn destijds 7-jarige opa die een Nederlands vlaggetje vasthoudt. Ineens krijgen die foto’s een andere lading. Nu denk ik: ja, ik heb me altijd ‘gewoon Nederlands’ gevoeld, maar dat komt mogelijk doordat mijn voorouders het Molukse in zich hebben weggestopt. Dat is hartstikke verdrietig en pijnlijk, omdat het immers ook te maken heeft met racisme.’ Hans Dagelet is al ruim vijftig jaar te zien op het toneel, de televisie en het witte doek. In 1971 ontving hij de prestigieuze toneelprijs Louis d’Or (samen met collega Wim van der Grijn) voor zijn rol in Kees de Jongen. Hij speelde in filmklassiekers als De lift (1983) en All stars (1997) en hij werd genomineerd voor een Gouden Kalf voor zijn rol in de televisieserie Russen (2000-2004). De acteur speelt ook trompet en maakte drieënhalf jaar deel uit van de band van singer-songwriter Spinvis. Zoon Mingus speelde tussen zijn 6de en 16de voorstellingen op de Kinderparade met zijn vader en moeder en zijn eveneens acterende zus Charlie Chan en broertje Monk. In 2012 was hij naast actrice Abbey Hoes te zien in de speelfilm Koning van Katoren, naar het gelijknamige boek van Jan Terlouw. In 2016 studeerde hij af aan de Toneelacademie in Maastricht. Sindsdien heeft Mingus onder meer samengewerkt met regisseur Ivo van Hove in de voorstelling De stille kracht (2018). In het stuk Gevangenismonologen 2 (2019) speelde hij een ex-gedetineerde, een rol waarmee hij indruk maakte op zijn vader (‘Mingus heeft me daarmee verrast, ik was aangedaan’). En nu is er Het Indisch interieur van regisseur Bo Tarenskeen, die eerder het Indisch oorlogsverleden onderzocht in de voorstelling De Indië Monologen (2018). De samenwerking tussen vader en zoon bevalt beiden goed en voelt gelijkwaardig. Hans: ‘Ik geef Mingus feedback wanneer ik die behoefte voel. Dat is niet anders dan met andere collega’s.’ Dit valt ook op tijdens de repetitie, waar een gemoedelijke sfeer hangt. De acteurs complimenteren elkaar om hun monologen, maar spreken zich ook onomwonden uit wanneer een tekst of een positie op het toneel volgens hen niet lekker uit de verf komt. Vader en zoon zien een verdere samenwerking wel zitten. Mingus zou een film willen maken met zijn vader, maar hij heeft zijn pijlen momenteel gericht op een solovoorstelling vol muziek. Hans glundert: ‘Hij is ook heel muzikaal. Ik heb altijd gedacht dat hij muzikant zou worden.’ Het Indisch interieur, tournee van 5/10 t/m 27/11.||https://www.volkskrant.nl/cultuur-media/mijn-voorouders-hebben-het-molukse-in-zich-weggestopt-dat-is-hartstikke-verdrietig~b4c647a3/
2022-09-28||Het Transitieteam maakt zich zorgen over mentale vluchtelingen||De mentalevluchtelingencrisis maakt wereldwijd een gigantische groei door. Overal keren mensen zich mentaal af van maatschappelijke problemen en verlaten het publieke debat omdat ze de politieke, ecologische, economische en internationale catastrofe die zich voor hun ogen voltrekt, simpelweg niet meer kunnen verdragen. Volgens het UNHCMR (het Bureau van de Hoge Commissaris van de Verenigde Naties voor Mentale Vluchtelingen) laten steeds meer burgers kranten, tijdschriften boeken en actualiteitenprogramma’s links liggen uit angst zaken tegen te komen die bevestigen dat de wereld aan de vooravond staat van een ongeëvenaarde catastrofe. De mentalevluchtelingenstroom wordt veroorzaakt door mensen die massaal dissociëren omdat ze de realiteit niet meer kunnen verdragen. Dit verklaart waarom veel mentale vluchtelingen die bijvoorbeeld vreemdelingenhaat als reden voor hun vluchtgedrag opgeven, het niet meer kunnen opbrengen ertegen in te gaan. Emotioneel zelfbehoud doet hen besluiten zich mentaal terug te trekken, waardoor de ruimte die ze achterlaten wordt ingenomen door precies die groeperingen en dat gedachtengoed waar ze zo bang voor zijn. Het UNHCMR constateert dat mentale vluchtelingen zelfs met elkaar liever niet over de toekomst of het verleden spreken. De angst voor een depressie is zo groot dat het vrijwel onmogelijk is de mentale vluchtelingen te mobiliseren om te laten zien met hoevelen ze zijn. Dit verklaart waarom de omvang van dit probleem zo lang is onderschat. De massadissociatie, zoals de mentalevluchtelingencrisis ook wel wordt genoemd, lijkt als een vliegwiel te werken. Hoe meer mensen mentaal vluchten, hoe uitzichtlozer de vooruitzichten waarvoor ze op de vlucht zijn. Vaststaat dat de massadissociatie grote gevolgen zal hebben voor de toekomst van Europa, waar de afgelopen 75 jaar veel burgers, meer dan waar ook ter wereld, zijn gaan geloven dat alles altijd goed komt zolang iedereen lekker doet waar hij zelf zin in heeft. Onderzoekers stellen vast dat klimaatverandering, nationalisme, xenofobie en economische malaise niet alleen verantwoordelijk zijn voor de exponentieel groeiende groep cognitieve vluchtelingen; ons klimaat, onze democratie, vrijheid en economische welvaart zullen door massadissociatie steeds meer onder druk komen te staan. Het naderende WK voetbal had potentieel een veilige haven zullen zijn, ware het niet dat de locatie van dat evenement te veel herinnert aan de mix van corruptie, nationalisme en milieubelasting waarvoor mentale vluchtelingen juist op de vlucht zijn. De problematiek is inmiddels zo ernstig dat Disney+, Amazon Prime, HBO Max en Netflix zich afvragen of ze de druk die deze winter zal ontstaan nog wel aankunnen.||https://www.volkskrant.nl/cultuur-media/het-transitieteam-maakt-zich-zorgen-over-mentale-vluchtelingen~ba7a394d/
2022-09-28||Opinie: Nederland zit ook vandaag de dag tot over zijn oren in de slavernij||‘Doe het Wilberforce, klaag ze aan! Blaas hun gore, smerige schepen uit het water. Doe het, in Godsnaam!’ Zo vuurde John Newton, voormalig kapitein van een slavenschip, in de 18de eeuw de Britse parlementariër William Wilberforce aan in diens strijd de slavernij bij wet te verbieden. Hoe ‘goor en smerig’ de trans-Atlantische slavenhandel was, wordt duidelijker nu er steeds meer feiten uit historisch onderzoek naar buiten komen. Historicus Gert Oostindie concludeerde na uitgebreid onderzoek in 2020 dat Rotterdam tot ‘over zijn oren in de slavernij zat’. ‘Burgemeesters, bestuurders, ondernemers en zeevaarders, ze deden allemaal mee aan het systeem van slavenhandel. Vrijwel niemand gaf blijk van ethische bezwaren.’ Het is terecht en van fundamenteel belang te erkennen welk gruwelijk leed tot slaaf gemaakten door de eeuwen is aangedaan – leed dat tot op de dag van vandaag doorwerkt. Tegelijk staat er een olifant in de kamer: miljoenen niet-westerse arbeiders worden vandaag uitgebuit ten behoeve van onze welvaart. Zo berekenden de economen Paul Schenderling en Matthias Olthaar dat voor de Nederlandse economie 13,8 miljoen niet-westerse arbeiders aan het werk zijn. Omgerekend is dat 1,8 fte per Nederlands huishouden. Uiteraard zijn er verschillen tussen de moderne slavernij en de trans- Atlantische slavenhandel. Er worden geen miljoenen mensen meer uit Afrika naar Europese koloniën versleept. Wel worden buiten het Europese zicht miljoenen niet-westerse kinderen, vrouwen en mannen uitgebuit ten bate van ons. Onder moderne slavernij verstaan de onderzoekers van de Internationale Arbeidsorganisatie van de Verenigde Naties (IAO): ‘Gevallen van uitbuiting, waarin een persoon niet kan weigeren of vertrekken door bedreigingen, geweld, dwang, misleiding en/of machtsmisbruik’. Recent IAO-onderzoek (Forced Labour and Forced Marriage, 12 september) meldde dat het aantal slachtoffers van moderne slavernij in vijf jaar tijd is gestegen van 24,9 miljoen mensen naar bijna 27,6 miljoen. Tot veel publiciteit of verontwaardiging leidde deze onthulling niet. Dat is opmerkelijk. Je kunt namelijk moeilijk ontkennen dat die slavernijgroei niets met ons en onze economie te maken heeft. Blijkens het rapport zijn rijke landen volop verbonden met moderne slavernij en dwangarbeid in de lange productieketens. Uitbuiting komt vooral voor in de productie van ruwe materialen aan het begin van een productieketen, zoals het oogsten van cacaobonen. In Bangladesh werken kinderen met levensgevaarlijke chemicaliën voor kleding die hier in de winkels hangt te pronken. Voor de Thaise visserij worden in arme dorpen in Cambodja mannen geronseld en op vissersboten gezet. Als slaaf, want als ze niet goed presteren, worden ze de oceaan in geduwd. ‘Er bevindt zich hier een berg van menselijke botten in zee’, vertelde een ervaringsdeskundige van deze slavenhandel in de documentaire Ghost Fleet (Spookvloot). Hoe kan het dat er zo weinig verontwaardiging is over deze georganiseerde misdaad? Het probleem is: deze tot slaaf gemaakten blijven buiten ons blikveld. De timmerman die mijn rotte kozijndelen vervangt, die ik ken en zie, betaal ik vanzelf een eerlijke prijs. Maar ik heb er veel minder problemen mee voordelig voedsel, kleding en elektronica aan te schaffen waarvoor kinderen, vrouwen en mannen in den vreemde zijn uitgebuit. Moderne slavernij is volop verweven met ons dagelijks bestaan. De laptop waar ik deze woorden op tik, is er niet vrij van. De kobalt in mijn laptopbatterij komt hoogstwaarschijnlijk uit Congo. Congolese kinderen graven voor een paar dollar per dag tunnels, op zoek naar dat kobalt. Geregeld storten die tunnels in. Moderne slavernij is in feite overal – dat kan totaal verlammen, want wat kun je doen tegen zo’n veelkoppig monster? Toch loont het wel degelijk de moeite om, stap voor stap, de strijd met dit monster aan te gaan. Binnenkort wordt een wet voor internationaal maatschappelijk verantwoord en duurzaam ondernemen (IMVO) ingediend. Dat is in vervolg op het op 14 september door de Europese Commissie gepubliceerde voorstel dat producten gemaakt met dwangarbeid verbiedt op de Europese markt. Want nu is het nog zo dat bedrijven die mensen in hun productieketen menselijk willen behandelen, zichzelf uit de markt prijzen. Eerlijkere wetgeving kan een einde maken aan deze scheve situatie. Daarnaast is het fundamenteel om te investeren in rechtssystemen in productielanden. Straffeloosheid tegengaan is dé manier om moderne slavernij uit te bannen. Medewerkers van de International Justice Mission (IJM) merken dat bijvoorbeeld in Ghana. In samenwerking met de politie bevrijden ze kinderen uit slavernij, geven hen traumazorg, maar strijden ook voor de veroordeling van hun uitbuiters. Ook in grote gebieden in Zuid-Azië blijkt de combinatie van bevrijdingen, traumahulp én het werken aan wetshandhaving effectief te zijn. De veelvoorkomende slavernij in steen- en kledingfabrieken is er drastisch teruggedrongen. Minstens zo belangrijk is het dat burgers zelf actie ondernemen. Heel eenvoudig: door te kopen bij bedrijven die de rechten van arbeiders in hun productieketens respecteren, of door te kiezen voor tweedehandsgoederen. Op de website goodonyou.eco is na te gaan hoe het ervoor staat bij internationale kledingmerken, ook Nederlandse. Met dagelijkse keuzes kunnen we stap voor stap bouwen aan een nieuw systeem. Opdat later historici niet tot deze trieste conclusie hoeven te komen: ‘Ze deden allemaal mee aan het systeem van slavenhandel. Vrijwel niemand gaf blijk van ethische bezwaren.’||https://www.volkskrant.nl/columns-opinie/opinie-nederland-zit-ook-vandaag-de-dag-tot-over-zijn-oren-in-de-slavernij~b75e64ea/
2022-09-28||Maritiem expert over sabotage Nord Stream: ‘Er is heel weinig dat níét naar Rusland wijst’||Johannes Peters: ‘Er zijn weinig feiten, dus ik kan alleen kijken naar waarschijnlijkheden. De vraag is: welke staat heeft er belang bij om Nord Stream te saboteren? Rusland heeft meerdere motieven. Ten eerste strategisch, als communicatie naar Europese landen en in het bijzonder naar Duitsland en Polen: we zijn in staat tot sabotage van kritieke infrastructuur op de bodem van de Oostzee. ‘Om van het Russische gas af te komen zijn Duitsland en Polen steeds sterker afhankelijk van pijpleidingen vanuit Noorwegen, eveneens in de Oostzee. De boodschap zou zijn: ook die kunnen we raken, waan je niet veilig. Dit soort hybride operaties beoogt een strategisch doel te bereiken zonder een openlijk conflict te riskeren, en vindt per definitie plaats met plausible deniability: niemand zegt dat hij erachter zit. Maar de boodschap wordt verstaan in kringen van inlichtingendiensten, militairen en beleidsmakers. ‘Een tweede motief is waar wij nu over praten: onzekerheid creëren. Europese burgers vragen zich af: hoe kwetsbaar zijn we, kunnen we op onze infrastructuur vertrouwen, onze politici geloven als die zeggen dat onze energievoorziening veilig is? Polen willen weten of de Noors-Poolse Baltic Pipeline, die eveneens op de bodem van de Oostzee ligt en deze week opengaat, hen de komende jaren een veilige gasvoorziening biedt. Rusland legt zich al langer toe op het veroorzaken van economische, politieke en sociale instabiliteit in Europa. Zie het constante open en weer dichtdraaien van Nord Stream 1, waarmee Rusland prijsfluctuaties en tekorten creëert. Daarmee wil het Europese regeringen verzwakken, en het draagvlak voor Europees Rusland- en Oekraïne-beleid schaden.’ ‘Nord Stream 1 en 2 bestaan uit twee pijpleidingen elk. Drie daarvan zijn geraakt, maar één van de twee leidingen van Nord Stream 2 is waarschijnlijk intact. De komende winter heeft Europa ook zonder Nord Stream waarschijnlijk genoeg gas, maar onduidelijk is dat nog voor de winter van 2023-2024. Met de overgebleven lijn kan Rusland volgend jaar opnieuw proberen te onderhandelen.’ ‘Oekraïne heeft de militaire capabiliteit niet om een dergelijke operatie, voor de kust van Denemarken, ongezien uit te voeren. Daar zouden ze een partner voor nodig hebben. Bovendien is het risico enorm: als de betrokkenheid van Oekraïne zou worden aangetoond, zetten ze alle westerse steun op het spel. En de opbrengst is minimaal: Europa is nu ook al bezig om zo snel mogelijk van het Russische gas af te komen, Duitsland voorop. Veel te verliezen, weinig te winnen.’ ‘De VS zijn inderdaad groot tegenstander van de pijpleidingen. Ze hebben ingebruikname van Nord Stream 2 al weten te voorkomen. Daarvoor gebruiken ze economische sancties en politieke druk. Maar het lijkt me uiterst onwaarschijnlijk dat zij infrastructuur van een Europese bondgenoot opblazen. En het lijkt me voor de VS ook volstrekt onnodig om hun doel te bereiken. Je zou je dan ook kunnen afvragen waarom ze één pijpleiding heel hebben gelaten.’ ‘Niet veel, behalve misschien dat ze hun eigen infrastructuur beschadigen. Ik zeg ook niet dat zij erachter zitten, maar het is het meest waarschijnlijke scenario.’ ‘Niet. Althans niet fysiek. Die infrastructuur is over het algemeen eigendom van particuliere ondernemingen. Die zijn vooral bezig met de technische veiligheid, niet met bescherming tegen aanvallen. Staten hebben er weinig controle over. Zeker in internationale wateren is onduidelijk wie verantwoordelijk is. De afgelopen jaren is er steeds meer discussie over deze kwetsbaarheid. ‘De belangrijkste veiligheidsgarantie bestaat uit internationale afspraken. Daarom is dit zo’n zorgwekkende escalatie.’||https://www.volkskrant.nl/nieuws-achtergrond/maritiem-expert-over-sabotage-nord-stream-er-is-heel-weinig-dat-niet-naar-rusland-wijst~b4f9cee1/
2022-09-28||De atalanta trekt naar het zuiden, maar loont dat nog nu de winters hier warmer worden? ||Vanuit de wat naïeve instelling dat als ik iets wil zien het dan ook vast lukt, sta ik vandaag in Noord-Limburg naar de lucht te turen. Niet om vogels waar te nemen op hun trek naar het zuiden, maar om trekvlinders te zien. Want ja, die bestaan ook, vlinders die naar het zuiden trekken. Luzernevlinders bijvoorbeeld, en de distelvlinder, die zelfs tot Marokko vliegt. Meer specifiek hoop ik op overvliegende atalanta’s, een van de meest voorkomende vlindersoorten. De atalanta is ook een trekvlinder. Ieder najaar, in september en oktober, trekt een deel van de atalanta’s voor een enkele reis naar Zuid-Europa. Andere atalanta’s proberen hier te overwinteren. Van beide groepen sterft een groot deel zonder dat het lukt om zich voort te planten. Nakomelingen van de atalanta’s die naar het zuiden trekken en zich daar wel voortplanten, komen vanaf mei weer naar Noord-Europa. Drie generaties telt de atalanta doorgaans, waarvan één generatie de cyclus van voortplanting, eieren, rupsen, pop en vlinder volledig in het noorden doormaakt. Uiteraard had ik de atalanta dit jaar al volop gezien. In juni vooral, onderweg, maar ook in de binnentuinen achter mijn huis, en op mijn balkon met nectarplanten. Het is een van die vaste soorten die je eigenlijk altijd wel ziet, en die ik me nog herinner uit mijn vroegste jeugd. In mijn ogen een archetype vlinder: zwart, met een rode band, en met witte stippen op de vleugelpunten. Een opvallende, relatief vroege en flinke piek was er dit jaar, in juni. Maar de droogte vanaf juli heeft ook de atalanta parten gespeeld, zoals meer vlindersoorten. En dat terwijl de waardplant van de atalanta, de brandnetel, meer dan genoeg voorkomt. Het is een van de weinige plantensoorten die gedijt bij veel stikstof. Vermoedelijk waren de blaadjes dit jaar door de droogte voor de rupsen niet vochtig en sappig genoeg. Want vanaf juli werden op vaste routes opvallend weinig atalanta’s geteld. Toch had ik me voorgenomen om dit jaar iets mee te krijgen van die trek van atalanta’s. Daar moet je geluk mee hebben. De vlinders vliegen niet in groepen en het is tamelijk onvoorspelbaar wanneer en op welke plek ze overvliegen. Vorig jaar was er spektakel, hier in Noord-Limburg. Op verschillende telposten zagen vogeltellers op één dag in september honderden tot zelfs duizenden atalanta’s overvliegen. Maar ja, dat was vorig jaar. Dit jaar blijven de waarnemingen beperkt. Je zou bijna denken: ze blijven dit jaar gewoon hier. Dat is een fenomeen van de laatste decennia: atalanta’s die niet vertrekken. Klimaatopwarming is een voor de hand liggende oorzaak. Een beetje kou kunnen atalanta’s verdragen, het zou kunnen dat almaar meer blijvers de warmere winters hier overleven. Als dat zo doorgaat zou de atalanta op termijn van trekvlinder kunnen veranderen in een standvlinder. Nu ja, ik kan vandaag turen wat ik wil, maar mijn ongeoefende oog ziet geen enkele vlinder overtrekken. Het is nog net af en toe zonnig als ik uitkom op een eigenaardige plek, het voormalige terrein van de Floriade in Venlo, nu een agro-industrieel bedrijventerrein. Hier zijn stroken met planten aangelegd, bedoeld voor bijen en vlinders. Opvallend veel hommels, een dag eerder waren hier ook atalanta’s gezien. En na een koolwitje en een icarusblauwtje heb ik dan eindelijk succes: 1 atalanta, een mooi, ongeschonden exemplaar, al foeragerend. Of de atalanta van zins is om nog te vertrekken naar het zuiden, of hier gewoon gaat blijven, ik zou het niet kunnen zeggen.||https://www.volkskrant.nl/cultuur-media/de-atalanta-trekt-naar-het-zuiden-maar-loont-dat-nog-nu-de-winters-hier-warmer-worden~b6b77d92/
2022-09-28||Het weerbericht voor donderdag 29 september: tijdelijk rustiger||Na een aantal dagen met talrijke buien en soms veel wind wordt het twee dagen rustig septemberweer. Dit merken we deze donderdagochtend direct, want op veel plaatsen begint de dag met nevel of mist. Vooral in het oosten en noorden van het land kan het enige tijd duren voordat het grijs optrekt. In de westelijke kustprovincies bestaat kans op enkele buien, maar is er ook ’s ochtends al ruimte voor de zon. In de middag komt de zon overal tevoorschijn. Later neemt in het noorden en westen de bewolking en neerslagkans weer toe. Het wordt 14 of 15 graden en het waait nauwelijks. Vlak aan zee kan het matig waaien uit het zuidwesten. De komende nacht is er opnieuw grote kans op mist en daar moet ook de vrijdagochtendspits rekening mee houden. Verder is er vrijdag een mix van wolken en zon. Later op de dag verschijnt meer sluierbewolking en dat is een teken dat het weer gaat veranderen. In de avond raakt het geheel bewolkt en volgt in het westen regen. In de nacht naar zaterdag wordt het in het hele land nat door de passage van een groot regengebied. Daarbij gaat het flink waaien. In het weekend volgen meer buien en is het onstuimig met een stevige westenwind. Na het weekend volgt waarschijnlijk weer een rustiger en droog weertype.||https://www.volkskrant.nl/nieuws-achtergrond/het-weerbericht-voor-donderdag-29-september-tijdelijk-rustiger~bea693d6/
2022-09-28||Toen hoorde ik de man heel duidelijk ‘albondigas’ zeggen||Er kwam een man in mijn coupé zitten die een hard telefoongesprek voerde. Helaas was het in het Spaans, waardoor ik het niet goed kon afluisteren. Maar, eerlijk is eerlijk, het gaf wel een leuke Spaanse touch aan mijn reis. Misschien reed ik niet bij Hoofddorp, maar bij Zaragoza. Toen hoorde ik de man heel duidelijk ‘albondigas’ zeggen. Ha! Van die kleine gehaktballetjes! Ik was weer helemaal terug in de periode rond de eeuwwisseling, toen de tapastent hoogtij vierde en ik nog carnivoor was. Tapas zijn trouwens nog steeds ontzettend in, alleen hebben ze wel een gedaanteverandering ondergaan. Laatst at ik in een tapasrestaurant in het oosten van het land. Daar serveerden ze geen albondigas, maar wel bitterballen, mozzarella sticks en mini-taco’s. Het tapasrestaurant bleek een slimme manier te bieden om je diner te ontdoen van groenten en zo veel mogelijk borrelhapjes te eten. ‘Albondigas,’ zei de man nu nog een keer, beslister. Ik kreeg honger.||https://www.volkskrant.nl/mensen/toen-hoorde-ik-de-man-heel-duidelijk-albondigas-zeggen~b4d567c8/
2022-09-28||Wij zijn geobsedeerd met de wieg van de buurman, laat ons nu spreken over de wieg van de kweepeer||‘De wieg van de appel staat in Kazachstan’, schreef Mac van Dinther in de Volkskrant over het voedselbos Ketelbroek nabij Groesbeek. Een kennis, Esther, volgt cursussen bij de goeroe van het voedselbos, Wouter van Eck. Ze wil overal in Europa voedselbossen opzetten, maar vreest dat het er niet meer van komt omdat ze te oud is. Ik heb haar getroost met de leeftijd van Biden. Het voedselbos, een aangeplant bos dat voedsel voortbrengt voor de mens die het ondertussen nauwelijks hoeft te onderhouden, op het oogsten na, begon me te intrigeren. Daarnaast was ik benieuwd om te horen waar de wieg van andere vruchten heeft gestaan. Wij zijn geobsedeerd met de wieg van de buurman, laat ons nu spreken over de wieg van de kweepeer, de integratie van de kweepeer. Wouter wilde wel een rondleiding te geven, maar bleek op het laatste moment ziek. Daarop besloot Esther dat ze genoeg had geleerd om de goeroe te vervangen. Op kleine paadjes na leek het voedselbos wild. Ook was er een open plek waar gepicknickt kon worden, ik kon me voorstellen dat hier tevens satanische rituelen werden verricht. En een lustmoord is vermoedelijk nooit ver weg. ‘Je begint met een windhaag’, zei Esther, ‘om het te beschutten tegen zon en storm. Dit zijn zwarte elzen.’ We bekeken de zwarte elzen. De gevulde speculaas had Esther vergeten, maar uit haar tas haalde ze een thermosfles koffie tevoorschijn. Later die avond zouden we eten in de Nieuwe Winkel, een restaurant dat nauw verbonden is met het voedselbos, nu stonden we nog in de regen en bewonderden we de wildheid die een klein beetje door de mens was geregisseerd, door Wouter om precies te zijn. Terwijl de koffie werd ingeschonken treurden we opgewekt om het verlies van de menselijke wildheid, de prijs van de beschaving.||https://www.volkskrant.nl/columns-opinie/wij-zijn-geobsedeerd-met-de-wieg-van-de-buurman-laat-ons-nu-spreken-over-de-wieg-van-de-kweepeer~bb0f0a22/
2022-09-28|| Ondanks de wankele aandelenkoersen gaat Porsche  naar de beurs, en dat is gunstig voor de gelijknamige familie  ||Het luxe automerk Porsche gaat donderdag naar de beurs, terwijl het daar dezer dagen niet bepaald mooi weer is. Bedrijven halen het liefste geld op als de aandelenmarkten op een recordpeil staan en beleggers bereid zijn diep in de buidel te tasten. Bij een negatief beursklimaat bergen ondernemingen hun plannen voor een beursgang op. De honger bij beleggers is lager als de onzekerheid over de economische vooruitzichten groot is, wat zich vertaalt in een lagere waardering. Het is dan beter de beursgang uit te stellen tot een later en gunstiger tijdstip. Zuur voor het bedrijf, want met de voorbereiding van een beursgang zijn miljoenen gemoeid. Het management is met roadshows de hort op geweest om potentiële beleggers warm te maken om aandelen te kopen, terwijl dure zakenbanken zijn ingehuurd om de initial public offering te begeleiden. Toch zet Porsche dus vrolijk door met de beursgang, een plan dat eind vorig jaar bekend werd. Om dit te begrijpen is het cruciaal onderscheid te maken tussen de Porsche-holding van de families Porsche en Piëch (de erfenis van Ferdinand Porsche ging naar zijn kinderen, Ferry Porsche en Louise Piëch), en het automerk Porsche. Tot 2012 bezat de beursgenoteerde holding het automerk, daarna werd het verkocht aan Volkswagen. Daarmee werden de banden tussen de familie en het merk niet helemaal doorgesneden. Volkswagen wordt namelijk gecontroleerd door de Porsche-holding. Die bezit 31,4 procent van de aandelen, maar heeft door slimme constructies 53,3 procent van de stemrechten. De wil van de families is dus wet. En die families willen het nu weer rechtstreeks voor het zeggen hebben bij ‘hun’ automerk. Bij de beursgang donderdag verkoopt Volkswagen daarom een kwart van de aandelen van het automerk aan de Porsche-holding, wat die laatste ook een vetorecht oplevert. De familiaire besognes verklaren waarom de prijs van ondergeschikt belang is bij deze beursgang, en dat die bij voorkeur zo laag mogelijk is, vertelt econoom Tom Simonts van de Belgische bank KBC. ‘Als dit was gebeurd terwijl de beurzen torenhoog stonden, was het prijskaartje voor de families Porsche en Piëch stukken hoger geweest.’ Goed voor de families dus, maar zijn kleine beleggers wel zo blij met deze timing? ‘Zij voelen zich wat bekocht. En terecht’, meent Simonts. ‘Het blijft weliswaar een goede prijs die veertien keer de koerswinstverhouding bedraagt , maar het had meer kunnen zijn.’ Hoe koosjer is het overheersende eigenbelang van de families Porsche en Piëch? ‘De corporate governance is bedenkelijk, wat meteen verklaart waarom het aandeel van Volkswagen zelf helemaal niet duur is’, legt de econoom uit. ‘Het bedrijf wordt geleid voor van de familie, en niet voor de kleine aandeelhouder. Maar ze doen daar dus ook niet geheimzinnig over. Als je er niet aan wil meedoen, koop dan geen aandelen.’ De vuurdoop van het verzelfstandigde Porsche vindt plaats op de beurs van Frankfurt. Er zijn 911 miljoen aandelen mee gemoeid, een knipoog naar het iconische sportwagenmodel dat ooit is ontworpen door Ferdinand Porsche zelf. Ook de aandelencode verwijst daarnaar: P911. De beursgang zal Porsche een waardering opleveren tussen de 70- en 75 miljard euro. Daarmee overtreft de Duitse sportwagenbouwer gemakkelijk de beurswaarde van Mercedes en BMW. Het is niet eens zoveel minder dan de 90 miljard euro die de markt plakt op de hele Volkswagen-groep (met merken als Audi, Skoda, Seat, Bentley, Lamborghini en Bugatti). Volkswagen gaat bijna de helft van de opbrengst volgend jaar uitkeren als een speciaal dividend. Met de rest wil het bedrijf de overgang van fossiele naar elektrische brandstoffen helpen financieren, net als de investeringen in autonoom rijden en de ontwikkeling van batterijen.||https://www.volkskrant.nl/nieuws-achtergrond/ondanks-de-wankele-aandelenkoersen-gaat-porsche-naar-de-beurs-en-dat-is-gunstig-voor-de-gelijknamige-familie~b50932ad/
2022-09-28||De Volkskrant-huisdichter over Annemiek van Vleuten||Uit een spaakGroeide ze vanzelf Naar een wielEn een stuur Het zadel volgdeVoor de vorm Eenmaal op de wegViel alles op zijn plaats Werd de mensDe fiets En werd de fietsEen onoverwinnelijk mens.||https://www.volkskrant.nl/mensen/de-volkskrant-huisdichter-over-annemiek-van-vleuten~b9ba660e/
2022-09-28||Lezersbrieven: Is Nederland eigenlijk nog wel een rechtsstaat te noemen?||Het kabinet hekelt terecht de problemen met de rechtsstaat in Polen en Hongarije. Maar enkele maanden geleden zag het OM Oost-Nederland door een tekort aan rechters af van vervolging in 1.500 zaken, en nu weer heeft het OM Den Haag gevraagd ruim vijftig straf- en ontnemingszaken te beëindigen wegens gebrek aan capaciteit. Hoewel zowel bij het OM als bij de rechterlijke macht gewerkt wordt om de tekorten op te lossen, zou het me niet verbazen als in de nabije toekomst zaken definitief van de rol verdwijnen. Dat is nog afgezien van de tekorten bij de politie, waardoor er überhaupt minder gehandhaafd en vervolgd wordt. Kun je in Nederland dan nog wel spreken van een functionerende rechtsstaat, of is deze inmiddels toch wel stevig aan het wankelen?Albert Willem Knop, Horn Er wordt gesuggereerd dat het wat aan de werknemerstekorten doet als vrouwen meer gaan werken. O wacht, nee, jonge vrouwen kunnen dat niet, omdat er te weinig mensen in de kinderopvang werken. Dan de kinderen maar naar oma toe. Oudere vrouwen moeten meer gaan werken. Wie past dan op de kleinkinderen? Wie doet de mantelzorg waarvoor geen zorgmedewerkers meer zijn? Oudere vrouwen hebben geen tijd om meer te gaan werken. Die lopen zich noodgedwongen allang het vuur uit de sloffen.Sanne Steers, Veldhoven Blij verrast vernam ik dit weekend dat nu ook Ede een ‘pride evenement’ heeft, ja, zelfs een ‘pride kerkdienst’. Het palindroom van Hugo Brandt Corstius ‘Mooie zeden in Ede, zei oom’ is bewaarheid geworden.Hans Maier, Nijmegen Ik lees het artikel over de IJssellinie. Moet denken aan onze vriend Oleg uit Wit-Rusland, eertijds onderdeel van de Sovjet-Unie. Oleg heeft in het Rode Leger gediend. Van tijd tot tijd vraagt hij lachend: ‘Vertel nog eens dat jullie bang waren dat het Rode Leger naar West-Europa zou komen.’ En na mijn antwoord volgt dan steeds een hartelijke lach: ‘Ik heb in het Rode Leger nooit een vrachtauto gezien die het zou halen!’Fred Kelpin, Maastricht Wat een goed interview met de directeur van zorgverzekeraar DSW. Hij legt haarfijn uit hoe het zit en waar het fout gaat. Het erge vind ik dat we dat inmiddels al decennia weten, maar de trein van de schaalvergroting en marktwerking dendert gewoon door. Zorgverleners pas op uw zaak en kom er tegen in verweer, want zelfs met een minister uit uw sector gaat het toch weer mis.Maria Zaal, Almere Toen mijn zoon op de middelbare school zat, heb ik altijd geweigerd de ‘vrijwillige’ ouderbijdrage te betalen (Column Aleid Truijens, 27/9). Deze was onder meer bedoeld om proefwerkpapier van te vergoeden. Ik was van mening dat de reserves eerst maar eens moesten worden opgemaakt alvorens nieuw geld te vragen. Er kwam zelfs iemand van school bij ons thuis om ons toch over te halen te betalen. Ons kind is een jaar ziek thuis geweest, geveld door een virus. We hebben toen niemand gezien van school.Sylvia Scholder, Dieren Max Pam schrijft in zijn column over ‘Linus Pauling, die – naar ik meen – de enige is die de Nobelprijs twee keer heeft gekregen.’ Sorry Max, maar dan ben je toch echt John Bardeen, Frederick Sanger en (godbetert) Marie Curie vergeten.Kees Couprie, Zoetermeer De crashtest van een planetoïde en een door de mens afgeschoten projectiel is glansrijk geslaagd. Met de opgedane kennis kan (mogelijk) in de toekomst de baan van een stuk ruimtepuin veranderd worden. Dat is mooi. Maar kunnen we ons nu weer concentreren op de catastrofe die zich op dit moment voltrekt: het door de mens veroorzaakte verlies van biodiversiteit en de ineenstorting van ecosystemen? Deze ‘planetoïde van binnenuit’ lijkt mij wat urgenter.John Tampoebolon, Kranenburg (Duitsland) Dart vliegt zichzelf te pletter op het oppervlak van planetoïde Dimorphos. Sonde.Marcel Verspeek, Rotterdam En wederom is iets kwijtgeraakt in Den Haag (rapport over mogelijke oorlogsmisdaden door Australische soldaten in Uruzgan). Hoezo kwijt? Dat rapport is natuurlijk zoals gebruikelijk meteen gearchiveerd. Ik zou willen aanraden eens in de la, onder het tapijt of in de doofpot te kijken. Wie weet wat daar nog meer tevoorschijn komt.Willem Dekker, Son en Breugel Maarten van Gulik schreef een treffende Brief van de dag over de benaming van bepaalde rechtse politieke partijen als radicaal. Hij is daarnaast van mening dat we ‘het beestje bij de naam’ moeten noemen, oftewel conservatief in plaats van rechts, naar het kwadrant van politicoloog André Krouwel. Over dat laatste wil ik opmerken dat de betekenis van ‘rechts’ door de geschiedenis heen is veranderd. Het eerste rechts was de conservatieve kant van het Franse parlement. Later verschoof de links-rechtsverdeling van de politiek naar de sociaal-economische tegenstellingen van de 19de en 20ste eeuw. Ik zie echter een nieuwe verdeling opduiken, de (deels fictieve) tegenstelling van de geglobaliseerde, veelal stedelijke bevolking en de eerder landelijke bevolking, die niet mee kan komen met de globalisatie. De nieuwe strijdthema’s die de parlementen in deze 21ste eeuw verscheuren zijn milieu, immigratie, Europese Unie, et cetera. Zij die minder van het zojuist genoemde willen, zijn naar mijn mening het ‘nieuwe’ rechts, onder wie de PVV en Fratelli d’Italia in de uiterste hoek.Jan van den Hombergh, Mannheim (Duitsland)||https://www.volkskrant.nl/columns-opinie/lezersbrieven-is-nederland-eigenlijk-nog-wel-een-rechtsstaat-te-noemen~b173e920/
2022-09-28||Voor het eerst in weken weer buitenslapers bij aanmeldcentrum voor asielzoekers in Ter Apel||Het is de eerste keer sinds de opening van een tijdelijke opvanglocatie in Zoutkamp op 10 september dat er in Ter Apel weer mensen buiten de poort moesten slapen. Op de locatie in Zoutkamp verblijven asielzoekers voor wie geen plek is in het aanmeldcentrum in Ter Apel. Ze blijven er totdat ze in Ter Apel aan hun asielprocedure kunnen beginnen. Het Centraal Orgaan opvang asielzoekers (COA) meldt nu dat er al sinds anderhalve week zeshonderd mensen in Zoutkamp slapen, waarmee deze tijdelijke opvanglocatie vol zit. Daarmee lijkt de situatie terug bij af. Woensdagochtend heeft het COA tevergeefs toestemming gevraagd aan de gemeente Het Hogeland, waar Zoutkamp onder valt, om nog eens honderd asielzoekers op de locatie onder te brengen. Volgens de gemeente mag de ‘wachtkamer’ alleen zijn maximale grootte krijgen in geval van een ‘uitzonderlijke instroom’. En daarvan is nu volgens de gemeente geen sprake. Een gemeentewoordvoerder stelt dat ‘gemeenten in de provincie Groningen op dit moment genoeg doen aan de opvang van vluchtelingen. De burgemeester vindt dat gemeenten elders in het land nu aan zet zijn.’ Ook bij de gemeente Westerwolde, waar Ter Apel onder valt, raakt het geduld op. Een grote meerderheid in de gemeenteraad sprak zich dinsdag uit voor nieuwe afspraken met het COA over het aanmeldcentrum in Ter Apel. Partijen in de raad stellen dat het COA zijn huidige afspraken vanwege de grote drukte niet nakomt. Zo zouden er meer mensen in het asielzoekerscentrum verblijven dan afgesproken is en zijn er zonder toestemming van de gemeente tenten geplaatst. De raadsleden vinden dat andere Nederlandse gemeenten zich niet solidair genoeg opstellen en hun verantwoordelijkheid om asielzoekers op te vangen ontlopen. In de nacht van dinsdag op woensdag moesten er dus weer mensen buiten slapen in Ter Apel, zo meldden het COA en de gemeente Westerwolde woensdagmiddag. Daar was aanvankelijk onduidelijkheid over, omdat het COA om middernacht nog had gemeld dat iedereen in Ter Apel een slaapplek had. Waarom er daarna alsnog mensen buiten moesten slapen, en hoeveel dat er waren, zoekt het COA uit. De vraag is hoe het in de komende dagen verder gaat. Ook maandag was er volgens het COA al ‘kunst- en vliegwerk’ nodig om iedereen onderdak te bieden. Nu de locatie in Zoutkamp vol zit, heeft de organisatie weinig uitwijkmogelijkheden meer als er veel mensen voor de poort staan. Het cruiseschip in Velsen-Noord, waar sinds begin deze week asielzoekers verblijven, biedt enige verlichting. Maar andere opvanglocaties, onder andere in Kerkrade, Moordrecht en Almelo, staan juist op de planning om deze week te sluiten. En zo blijft een structurele oplossing voor het probleem met de asielopvang vooralsnog uit zicht.||https://www.volkskrant.nl/nieuws-achtergrond/voor-het-eerst-in-weken-weer-buitenslapers-bij-aanmeldcentrum-voor-asielzoekers-in-ter-apel~b59d9bd3/
2022-09-28||Mijn twee katten zouden mij de aanschaf van een labrador hoogst kwalijk nemen||Via Twitter stuitte ik op een stuk van Rutger Bregman. Hij is beroemd (en rijk) geworden met De meeste mensen deugen, de prikkelende titel van een boekwerk dat (knus hoor, maar geheel in strijd met Karl Poppers falsificatietheorie) allerlei ‘bewijs’ aanvoert voor de stelling dat de meeste mensen inderdaad deugen. Bregman is sindsdien blijkbaar 180 graden van mening veranderd, gezien de kop van zijn recente stuk op De Correspondent (in journalistenkringen veelal ‘De Corrie’ genoemd). Die kop luidt: ‘Nee, je bent niet goed zoals je bent’. Kijken al die voormalige deugers dáár even op hun neus! Gretig begon ik het stuk te lezen. Het ging over ‘morele ambitie’. Wij moeten geen abonnementen op borstelkopjes van elektrische tandenborstels nemen (ik wist niet dat zoiets bestond, maar mijn zoon heeft een abonnement op onderbroeken, dus het is vast waar), nee: wij moeten de wereld gaan redden van honger, oorlog en armoede. Wat een goed idee! Ik stond al op het punt een knapzakje in te pakken voor een reddende voettocht naar de ergste brandhaarden, maar las toch nog even verder. En wat stond daar? ‘De meeste mensen die de dertig zijn gepasseerd veranderen nog maar zelden van koers. Wie eenmaal een labrador, een taartschep of een elektrische grasmaaier heeft, is doorgaans een verloren zaak.’ Ik moest meteen denken aan het bordspel Cluedo. Wie heeft dr. Black vermoord? Met de taartschep, de labrador of de elektrische grasmaaier? Ik bezit geen van drieën, bedacht ik opgelucht. Taart schep ik in voorkomende gevallen met de kaasschaaf, ik woon op een bovenhuis, dus wat moet ik met een grasmaaier, en ik heb twee katten die mij de aanschaf van een labrador hoogst kwalijk zouden nemen. Ik kén trouwens wel een labrador. Het lijkt me zaak om dat contact zo snel mogelijk te verbreken. (Ach, die goeie Charlie, ik zal hem missen.) Ook bezit ik een staafmixer, een stofzuiger en een potpalm. Die kunnen blijkbaar geen kwaad, maar ik heb toch het gevoel dat ik door het oog van de naald ben gekropen. Met leedwezen dacht ik, Poppers zwarte zwaan, aan de rest van Nederland. Er is waarschijnlijk bijna niemand te vinden zonder taartschep, labrador of elektrische grasmaaier. Vooral zo’n taartschep sluipt er ongemerkt in; je oma sterft, en hop, daar ligt dat schuldige artefact in je keukenla. Zonde om weg te gooien, natuurlijk. Echt zilver, jazeker, maar toch: je bent een verloren zaak. Ik zal, kortom, de wereld in mijn eentje moeten redden. Helaas, daar heb ik helemaal geen zin in. De meeste mensen deugen, wie weet is het nog waar ook: maar ík niet.||https://www.volkskrant.nl/mensen/mijn-twee-katten-zouden-mij-de-aanschaf-van-een-labrador-hoogst-kwalijk-nemen~b1fa0a6f/
2022-09-28||Cabaretier Tobi Kooiman heeft een oplossing: ‘Irriteer je niet aan taalfouten’||Cabaretier Tobi Kooiman (33): ‘Ik vermoed sterk dat veel Volkskrant-lezers deze kop lazen en dachten: het moet ‘Erger je niet aan taalfouten’ zijn. Onnodig, want taalregels bestaan om misverstanden te voorkomen. Taal is een communicatiemiddel, en iedereen weet wat ik bedoel met ‘irriteer je niet aan taalfouten’. Maar toch erger je je. Mijn levensveranderende inzicht: doe eens niet. Zelfs als een taalregel potentieel nuttig is om misverstanden te voorkomen, gaat het in de praktijk vaak toch nog mis. Ik zei laatst tegen een vriend: ‘Ik ken iemand met een auto met een schuifdak die het soms gewoon niet doet.’ Die vriend ging daar inhoudelijk totaal niet op in, maar zei: ‘Dát het soms gewoon niet doet. Jij zei: ‘die het soms gewoon niet doet’, maar je verwijst naar een onzijdig woord – dak – dus dan moet je zeggen: ‘dat het soms gewoon niet doet.’’ Dus ik moest het helemaal aan hem uitleggen: ‘Nee, dat dak werkt prima. Mijn punt is dat die auto soms gewoon niet start. Vandaar ‘een auto met een schuifdak die het soms gewoon niet doet.’ Als ik had gezegd: ‘dat het soms gewoon niet doet’, dan had je geweten dat ik het dak bedoelde. Maar omdat ik zei ‘die het soms gewoon niet doet’, had je kunnen weten dat ik de auto bedoelde. Tenminste, als je gewoon had geluisterd en niet wilde bewijzen dat je slimmer bent dan ik. Wat futiel is, want dat ben je helemaal niet. Het enige nut dat nu overblijft van de taalregel is dat jij weet dat je in principe altijd je smoel moet houden.’ Het zou heel goed kunnen dat hij zich daaraan heeft gehouden, want sindsdien heb ik hem niet meer gesproken.’||https://www.volkskrant.nl/mensen/cabaretier-tobi-kooiman-heeft-een-oplossing-irriteer-je-niet-aan-taalfouten~b1feb6ae/
2022-09-28||Coalitie zoekt een compromis om de versoepeling van de Transgenderwet te redden||Dinsdagavond kwamen tien partijen aan het woord over het schrappen van de verplichte deskundigenverklaring en het loslaten van het leeftijdscriterium uit de Transgenderwet van 2014. Rond half twaalf besloot Kamervoorzitter Vera Bergkamp dat de overige partijen woensdag het woord zouden voeren. Eigenlijk was de planning dat Franc Weerwind dan de Kamer al ging antwoorden, maar dat is op de lange baan geschoven. Het zal het kabinet niet slecht uitkomen, nu VVD en CDA van standpunt zijn veranderd. In het voorstel uit mei 2021 dat de afgelopen dagen is besproken, wordt de deskundigenverklaring die iedereen van 16 jaar en ouder nodig heeft om op schrift van geslacht te kunnen veranderen uit de wet gehaald. Daarvoor in de plaats komt een bedenktijd van minimaal vier en maximaal twaalf weken. Ook wordt het mogelijk om al tussen 12 en 16 jaar in de geboorteakte van geslacht te veranderen, al is daar wel een verzoek aan de rechtbank voor nodig. In een debat uit juni 2019 over een evaluatie van de Transgenderwet vonden zowel VVD als CDA dat de deskundigenverklaring kon worden geschrapt. Artsen en psychologen meenden zelf dat hun verklaring weinig toegevoegde waarde had. Het wetsvoorstel dat Rutte III indiende, was mede daarop gebaseerd. Het leek als hamerstuk te kunnen passeren, maar werd het afgelopen jaar onderwerp van vaak fel maatschappelijk debat. Dat zal voor VVD en CDA mede reden zijn geweest om hun mening te herzien, al blijft met name de VVD daar vaag over. Kamerlid Ulysse Ellian was dinsdag slechts op het laatste moment bereid de pers te woord te staan, waarbij hij zei dat hij vooral veel vragen aan het kabinet had. In het debat benadrukte hij dat in het wetsvoorstel niet alleen de deskundigenverklaring wegvalt, maar ook de voorwaarde dat iemand goed voorgelicht moet zijn. Zijn naar eigen zeggen ‘kritische grondhouding’ was des te opmerkelijker, omdat het wetsvoorstel afkomstig is van voormalig VVD-minister Sander Dekker. Ook in de liberale achterban klonken geluiden om de wijziging te steunen. De voorzitter van de verwante jongerenbeweging JOVD riep op ‘onnodige bureaucratie’ weg te nemen. CDA-Kamerlid Raymond Knops beaamde dat een partijgenoot drie jaar geleden had gezegd dat de deskundigenverklaring kon vervallen, maar herinnerde er ook aan dat die maatregel dan wel met andere waarborgen omgeven zou moeten zijn. Hij vindt dat het met name voor jonge kinderen niet mogelijk mag zijn zonder gesprek tot geslachtsverandering over te gaan. Meerdere Kamerleden benadrukten in het debat dat zij van alle kanten zijn bestookt met mails uit de samenleving. De enige uitweg lijkt een compromis. De contouren daarvan tekenden zich wel af in het debat: tussen 12 en 18 jaar geslachtsverandering bij de burgerlijke stand, met een gesprek waarbij indringend op de consequenties van de juridische wijziging wordt gewezen. Of dat gesprek door een ambtenaar kan worden gevoerd, is daarbij de vraag. Administratieve geslachtsverandering na het 18de jaar zou dan zonder deskundigenverklaring kunnen. Het komt neer op een inperking van het huidige wetsvoorstel, maar een verruiming van de nu geldende praktijk.||https://www.volkskrant.nl/nieuws-achtergrond/coalitie-zoekt-een-compromis-om-de-versoepeling-van-de-transgenderwet-te-redden~b732b16e/
2022-09-28||Het kabinet is pas net begonnen met de ontdekking van de waarde van arbeid ||Behartenswaardige woorden, vorige week in deze krant, van minister Van Gennip van Sociale Zaken: ‘We moeten echt weer leren wat de waarde van arbeid is.’ Dat ging over de noodzaak van nivellering en over de beroerde arbeidsvoorwaarden waaronder veel pakketbezorgers en koffersjouwers op Schiphol nog altijd hun werk moeten doen. Maar de minister had het veel breder kunnen trekken. Want tonen de structurele personeelstekorten in haast alle essentiële sectoren – de zorg en het onderwijs voorop – niet aan dat de arbeidsvoorwaarden nu te vaak onvoldoende zijn om ervoor te zorgen dat de juiste mensen op de juiste plekken aan de slag gaan? De structurele problemen op de arbeidsmarkt zijn bekend en niet pas gisteren ontstaan. Vergeleken met veel andere landen is de arbeidsparticipatie in Nederland hoog, relatief weinig mensen werken niet. Maar het aantal uren dat we maken blijft wel achter. Vooral in sectoren waar vooral vrouwen werken – alweer zorg en onderwijs voorop – zou de bereidheid meer uren te werken een belangrijk deel van de acute personeelstekorten kunnen oplossen. In het debat over de Miljoenennota zocht de Tweede Kamer de makkelijkste route en droeg het kabinet op een ‘voltijdbonus’ in te voeren voor mensen die volle werkweken maken. Nu heeft dat idee, dat ook al even meegaat, de neiging om steeds te stuiten op allerlei arbeidsrechtelijke bezwaren en op de Wet gelijke behandeling, maar sowieso is het hoog tijd dat Kamer en kabinet dit eens breder aanpakken. Sinds de verhoging van de AOW-leeftijd in 2013 zijn immers geen wezenlijke stappen meer gezet om het arbeidspotentieel te verhogen, terwijl we nu toch elke dag de gevolgen ondervinden van de krapte. Niemand kan worden verplicht meer uren of meer jaren te werken, maar de overheid kan het wel krachtig stimuleren. Het is meteen een kans om in één adem door te laten zien welk werk we met zijn allen nu echt belangrijk vinden. Een reeks maatregelen ligt voor de hand: Eén: pas het hele systeem van belastingen en toeslagen nu eens radicaal aan, zodat vooral de middeninkomens niet eerst minder geld binnen krijgen als ze per week een dag extra gaan werken. Twee: maak de kinderopvang niet alleen vrijwel gratis – zoals het kabinet beoogt – maar bovenal veel flexibeler en klantvriendelijker voor de ouders. Drie: stimuleer ouderen met al hun ervaring ook na hun officiële pensioenleeftijd actief te blijven – al is het maar voor een of twee dagen. Vier: beter nog dan een voltijdbonus is structurele salarisverbetering in de sectoren die volgens vrijwel alle kiezers zo belangrijk zijn voor het welzijn van het land. Ook daarin gaan zorg en onderwijs voorop. Al die dingen, kortom, waarvoor economen al begin deze eeuw pleitten om te voorkomen dat we na 2020 tegen grote tekorten zouden aanlopen.||https://www.volkskrant.nl/columns-opinie/het-kabinet-is-pas-net-begonnen-met-de-ontdekking-van-de-waarde-van-arbeid~b07fcad2/
2022-09-28||Groepsknuffel met volleybalsters van Kameroen in het Gelderse Renkum||Even is het spannend als de volleybalsters uit Kameroen aankomen in Sporthal Doorwerth. Ze hebben het koud, kijken een beetje onwennig om zich heen. Ze moeten een clinic geven, maar verwacht niet te veel, was vooraf de boodschap. Ze willen geen risico nemen midden in een WK. Tot hun coach de verlossende woorden spreekt: ‘Ze mogen doen wat ze willen.’ De training begint met een beetje over en weer passen, tussendoor geven de vrouwen tips en natuurlijk sluiten ze af met partijtjes. De winnende internationals juichen uitbundig na het beslissende punt en trekken de bedeesde Renkumse jongens en meiden naar zich toe voor een uitbundige group hug. Ze gaan lachend op de foto, met hun handen over de schouders van de jeugd van volleybalclub Nuovo uit Renkum. Zo ongeveer moet het jaren geleden bedacht zijn toen het plan werd gemaakt om het WK volleybal naar Nederland te halen. Daarin stond dat de 24 landen in de eerste ronde zouden worden opgevangen in Gelderse gemeenten. De bedoeling was dat de teams niet anoniem in hun hotels zouden zitten en alleen in de bus zouden stappen om naar trainingen en wedstrijden te gaan. Het zou leuk zijn als de internationals en de lokale gemeenschappen elkaar een beetje leerden kennen, indien topsporters en amateurs elkaar konden ontmoeten. ‘Kleine dingetjes’, noemt Michel Everaert, directeur Sportontwikkeling en Evenementen van de volleybalbond het. Niet dé reden dat de FIVB het toernooi aan Nederland toewees, maar ‘het sloeg wel aan’. Een klein dingetje voor een wereldvolleybalbond, een gigantisch iets voor de Renkumse volleyclub. ‘Dit is echt bizar voor ons’, zegt vrijwilliger en ‘kartrekker’ Kees Pieters. ‘Heel bijzonder voor een dorpsclub.’ Voorzitter Ineke Kalkman: ‘Ik had niet gedacht dat het zo leuk zou zijn.’ Zeker een jaar zijn ze al bezig met de voorbereiding van de activiteiten. Wie de hashtag #KameRenkum bedacht, weten ze niet meer. Wel dat ze bewust hebben ingezet op de komst van een Afrikaans land naar de gemeente Renkum. ‘Sommige gemeenten waren heel alert’, zegt voorzitter Kalkman. ‘Ik dacht: zo’n klein dorp krijgt vast Italië of de Verenigde Staten niet, laten we dan gewoon voor een swingend land gaan.’ Een kleine week zijn ze er nu en in die tijd is iets moois opgebloeid. De ambtenaar van de gemeente krijgt een dikke knuffel van een van de Kameroense stafleden als hij de sporthal uit de jaren zeventig binnenstapt. De gemeente heeft voor de ploeg extra oranje hoodies laten drukken met #KameRenkum op de achterkant. ‘Dankuwel, dankuwel’, zegt hij in het Nederlands. ‘Het is fijn om te worden afgeleid, even het hotel uit’, zegt aanvoerster Simone Bikatal. Ze deed al mee aan Afrikaanse kampioenschappen, een WK en een Olympische Spelen, maar niet eerder gaf ze tijdens een toernooi een clinic. ‘Wat mij betreft gaan we dit vaker doen, dit is toch hartstikke leuk?’ Jeugdtrainer Norbert Coenen vindt van wel: ‘Trainer van de dames van Kameroen’, lacht hij, ‘dat staat toch goed op mijn cv.’ Naast de clinic is er nog een vast nummer voor de buitenlandse WK-deelnemers. Ze eten allemaal een keer met jonge volleyballers uit hun gastgemeente. En dat is niet de enige activiteit. De Colombiaanse ploeg was al op bezoek bij een kaasboerderij. De spelers uit Brazilië verblijven in Wijchen dat zich heeft omgedoopt tot Copacabana tussen Maas en Waal. In Renkum zijn er pubquizzen, een landenspel en scholen houden lessen over Kameroen. Niet alles is een groot succes, zo was er weinig animo voor het idee om op een scherm wedstrijden van het Afrikaanse land te kijken. ‘Dan kom je er achter dat je mensen niet aan een touwtje hebt’, zegt Pieters. ‘Maar als je niks verzint gebeurt er zeker niks.’ Terwijl dit WK Nuovo juist een kans biedt, die de club niet wil laten schieten. Zoals bij veel volleybalclubs staat ook in Renkum het aantal leden onder druk en corona heeft dat niet makkelijker gemaakt. ‘Die tijd was best pittig’, zegt voorzitter Kalkman. ‘Jeugdleden moet je echt binden aan de club.’ Ze schat dat Nuovo zo’n twintig leden verloor, er bleven er ongeveer honderdtwintig over. ‘Het trekt weer wat aan’, zegt ze. ‘En er is nu aandacht voor volleybal.’ Renkum kreeg deze zomer al zes netsportveldjes, met in hoogte verstelbare metalen netten. Met subsidie van Gelderland werden die in de hele provincie aangelegd. De band met Kameroen geeft de vrijwilligers van Nuovo vooral nieuwe energie. Het plan is om zondag met de leden van de club naar het Gelredome te gaan, Kameroen speelt dan tegen België. Gekleed in het groen, rood en geel van het Afrikaanse land natuurlijk. ‘Als het weer meezit, gaan we op de fiets’, zegt Kalkman. Een succes is #KameRenkum toch al. ‘Dit was de kers op de taart', zegt ze terwijl de speelsters uit Kameroen nog een afscheidsdansje doen. Al hoopt ze dat het de club ook nog wat leden oplevert. ‘Iets meer aanwas, ja, zodat je kan blijven bestaan. Dat zou heel fijn zijn.’||https://www.volkskrant.nl/sport/groepsknuffel-met-volleybalsters-van-kameroen-in-het-gelderse-renkum~b8d82441/
2022-09-28||Makers van true crime lijken soms te vergeten dat het om echte mensen gaat||Ze had niets opgeschreven. Eigenlijk had ze wat willen zeggen over het effect dat de moord op haar broer had gehad op haar moeder. Maar ze keek in de rechtbank in het gezicht van Jeffrey Dahmer, de seriemoordenaar die haar broers dood op zijn geweten had, en ze verloor alle controle. Dertig jaar later zag Rita Isbell op Netflix een actrice naspelen hoe zij vervolgens in bedwang werd gehouden door agenten. ‘Als ik niet beter had geweten, had ik gedacht dat ik het zelf was. Haar haar was hetzelfde, ze had dezelfde kleren aan. Daarom voelde het alsof ik het hele moment weer opnieuw meemaakte.’ Niemand had Isbell verteld dat de serie eraan kwam, laat staan dat dit moment er onderdeel van uitmaakte. Natuurlijk, de makers van Monster: The Jeffrey Dahmer Story waren niet wettelijk verplicht haar te informeren, maar moreel gezien misschien wel. Problematisch genre, dat populaire true crime. Veroordeelde seriemoordenaars worden gespeeld door sexy acteurs, waardoor ze plots sympathiek worden gevonden. Vrijgesproken mensen worden via films of series opnieuw beschuldigd. Slachtoffers worden geportretteerd zonder dat hun familie daarvan afweet. ‘Lieve God,’ schreef iemand onlangs op Twitter. ‘Als ik vermoord word, zorg dan dat er niet óók nog een true-crimeserie over me gemaakt wordt.’ Het is inherent aan het genre, omdat film- en seriemakers de rommelige werkelijkheid in een verhaalmalletje moeten stoppen. En daarbij vergeten ze misschien zelf ook dat het om echte mensen gaat. Hoe meer versies van hetzelfde verhaal – zoals dat van seriemoordenaar Jeffrey Dahmer – er ontstaan, hoe meer het losgezongen voelt van de werkelijkheid. ‘Hoeveel van dit soort series hebben we eigenlijk nodig?’, twitterde een boze neef van Isbell. ‘Waarom zou je ze maken?’ De nieuwe serie over Dahmer pretendeert juist aandacht te hebben voor de slachtoffers en zegt een (racistisch) systeem aan te klagen waardoor de man steeds met zijn misdaden kon wegkomen. Tegelijkertijd mag de kijker lekker gruwelen om een hoofd in een vrieskist. ‘Als je écht nieuwsgierig bent naar slachtoffers, moet je weten dat wij de serie haten. Het is traumatiserend’, liet de neef weten. Maar de verontwaardiging op sociale media is een van de redenen dat Monster, gelanceerd zonder publiciteitscampagne, momenteel dé hit op Netflix is. Toch even zelf kijken, denken we blijkbaar. Het maakt duidelijk dat het niemand écht om de slachtoffers gaat: de makers niet, maar de kijkers evenmin.||https://www.volkskrant.nl/cultuur-media/makers-van-true-crime-lijken-soms-te-vergeten-dat-het-om-echte-mensen-gaat~ba557ec9/
2022-09-28||In het vijfde seizoen van The Handmaid’s Tale wordt de spanningsboog wat geforceerd opgetuigd ★★★☆☆||Het geweldige eerste seizoen van The Handmaid’s Tale, gebaseerd op de gelijknamige dystopische roman van de Canadese schrijver Margaret Atwood uit 1985, dateert uit 2017. In dat eerste seizoen werd het boek vrij nauwkeurig gevolgd: handmaid Offred (Elisabeth Moss) dient in de theocratie Gilead (het VS van de nabije toekomst) een kinderloos stel om nakomelingen te baren. Vanaf het tweede seizoen ontwikkelden de makers eigen verhaallijnen, waarbij de dynamiek om het personage Offred (burgernaam: June Osborne) bleef draaien. Eerst zien we haar als vrouw die haar huis en uiteindelijk Gilead wil ontsnappen, later is zij een wraakengel die het verzet tegen de wrede samenleving mobiliseert. June ging door diepe dalen, met Elisabeth Moss als de perfecte vertolker van deze lijdensweg, omringd door geweldige acteurs die gaandeweg met hun rollen vergroeiden. En ondertussen leek de serie haast een wrang spiegelbeeld van de Amerikaanse samenleving die in de greep van het Trumpisme kwam. Toen June dan in het vierde seizoen eindelijk in Canada arriveerde en haar kwelgeesten Commander Fred Waterford (Joseph Fiennes) en zijn vrouw Serena (Yvonne Strahovski) achter slot en grendel zaten, was dat goed nieuws voor het personage. Tegelijkertijd was het uitdaging voor de makers. June had toch echt een missie nodig, al was het maar als dramatische motor voor nog twee seizoenen. Naar verluidt zal in dat zesde en laatste seizoen aansluiting worden gezocht bij The Testaments, de vervolgroman van Atwood uit 2019 op haar boek uit 1985. Het boek wordt verteld vanuit het perspectief van Aunt Lydia (in de serie zo fenomenaal gespeeld door Ann Dowd) en zal dan toch hopelijk de sleutel tot een passend afscheid van deze wereld leveren. Opgepast voor de spoiler hier, maar Commander Fred werd in de slotscène van het vierde seizoen gruwelijk om het leven gebracht door een stel vrouwen die een rekening met het wrede patriarchaat van Gilead te vereffenen hadden. In het vijfde seizoen vindt June nog steeds geen rust, als een soort veteraan die na de zoveelste tour of duty geen rust in het burgerbestaan vindt. En Serena is langzamerhand macht aan het verzamelen bij een steeds grotere groep volgers, terwijl de Canadezen de Amerikaanse immigranten zat aan het worden zijn. Ondertussen leeft de dochter van June, vervreemd van haar moeder, nog in Gilead als een handmaid in opleiding. In de nieuwe spanningsboog, die in dit vijfde seizoen wat geforceerd wordt opgetuigd, komen June en Serena als wraakzuchtige vrouwen tegen over elkaar te staan. Het acteren is nog steeds voortreffelijk en The Handmaid’s Tale pakt nog altijd visueel sterk uit met onvergetelijke scenes uit een dystopie – met die kenmerkende drone-shots van mensenformaties. In de door Moss geregisseerde tweede aflevering worden in een parallelmontage de schoonheid van een balletvoorstelling in vrij Canada naast de militaire staatsbegrafenis van Commander Fred in Gilead getoond. Onweerstaanbaar fraai, maar ook kitsch. Maar June weet wat haar te doen staat. En wij volgen haar, tot het bittere einde, of in ieder geval tot het slot van seizoen zes.||https://www.volkskrant.nl/cultuur-media/in-het-vijfde-seizoen-van-the-handmaid-s-tale-wordt-de-spanningsboog-wat-geforceerd-opgetuigd~bf1acb48/
2022-09-28||Geen drukverbanden maar tampons voor Russische reservisten: ‘Je moet je eigen spullen meenemen’||Op onafhankelijke Russische sites circuleren videobeelden die het chaotische verloop van de mobilisatie illustreren. Op een verzamelpunt kregen opgeroepen reservisten van een officier te horen dat ze zelf slaapzakken moesten regelen. ‘Je krijgt een uniform en wapenuitrusting, verder heb ik niets’, zegt de officier. ‘Je moet je eigen spullen meenemen.’ Er blijken ook geen medicijnen tegen diarree of drukverbanden (om het bloeden te stelpen) voorhanden te zijn. ‘Vraag je vrouw of moeder maar om maandverband en tampons’, is het advies. ‘Weet je waar je een tampon voor moet gebruiken? Erin duwen als je een schotwond hebt, dan zwelt die op en houdt die het bloeden tegen. Dat weet ik sinds (de oorlog in) Tsjetsjenië’, zegt de officier. In een ander filmpje zegt een opgeroepen reservist dat ze te horen hebben gekregen dat ze meteen naar het front worden gestuurd. ‘Geen training, geen schietoefeningen, geen theorie, niets!’, constateert hij verbolgen. Een vrouw uit Lipetsk vertelde de nieuwssite Nastojasjtsjeje Vremja dat haar man vorige week donderdag om vijf uur ’s ochtends een oproep kreeg. Om 7.00 uur meldde hij zich bij het rekruteringskantoor, om 10.30 uur zat hij al in een bus naar het grensgebied en zondag werd hij doorgestuurd naar het front in de Donbas. De eerste kersverse reservisten zouden al door de Oekraïners krijgsgevangen zijn gemaakt. Op een Oekraïense site waren beelden te zien van een 45-jarige man uit Moskou die naar het front bij Koepjansk was gestuurd, waar hij meteen in handen van de Oekraïners viel. De situatie doet denken aan het begin van de oorlog in Tsjetsjenië in de jaren negentig, toen Moskou ook nauwelijks getrainde soldaten naar het front stuurde. Jonge Russische krijgsgevangenen vertelden dat ze nog maar een paar weken in dienst hadden gezeten en slechts een handvol kogels hadden afgevuurd, voordat ze de hel van Grozny in werden gestuurd. Daar werden de eerste Russische troepen, die totaal niet waren voorbereid op een stadsoorlog, meteen in de pan gehakt. Om te voorkomen dat gedemoraliseerde Russische reservisten gehoor zullen geven aan Oekraïense oproepen de wapens neer te leggen en zich meteen over te geven, heeft het Russische parlement vorige week strenge straffen ingevoerd. Wie zich zonder noodzaak overgeeft, kan 15 jaar strafkamp krijgen. Op dienstweigering staat 10 jaar. Toch vragen militaire experts zich af of het Rusland zal lukken de gaten te vullen die aan de frontlinie zijn gevallen door de zware verliezen die de troepen de afgelopen tijd in Oekraïne hebben geleden. ‘Je kunt niet met vlees tegen ijzer vechten’, zegt een Oekraïense militair expert, die zijn vertrouwen stelt in de westerse wapens die het Oekraïense leger heeft gekregen. Het Kremlin wil volgens onafhankelijke Russische media de komende drie maanden ruim 600 duizend man oproepen, bovenop de eerste ronde van ongeveer 300 duizend reservisten, maar dat lijkt gezien het gebrek aan materieel en de wijdverspreide protesten tegen de mobilisatie onhaalbaar.||https://www.volkskrant.nl/nieuws-achtergrond/geen-drukverbanden-maar-tampons-voor-russische-reservisten-je-moet-je-eigen-spullen-meenemen~bec1dcfc/
2022-09-28||De beste series deze week: komediedrama met de charismatische Mo Amer en een aangename Star Wars-verrassing||‘Ik wil het hebben over Netflixserie Mo, een komediedrama bestaande uit acht korte afleveringen. Mo is gebaseerd op het leven van de bekende Amerikaanse comedian Mohammed Amer. Hij speelt ook de hoofdrol. Zowel het personage Mo als de echte Mo is geboren in Koeweit. Na het uitbreken van de Golfoorlog vlucht hij met zijn ouders naar Amerika. Ruim twintig jaar wacht Mo vervolgens op een verblijfsvergunning. Deze serie gaat over de vraag: wat voor status heb je dan als jong mens in Amerika? Je kunt geen baan zoeken, geen onderwijs volgen, je bent een soort rechteloos persoon. ‘Maar dit is ook het verhaal van een jongen die opgroeit tussen verschillende culturen, religies en talen. Het thuisfront houdt erg vast aan de Arabische familiegeschiedenis en de islam, zelf heeft Mo dan weer een Mexicaanse vriendin die van katholieke huize is. Ondertussen moet hij het zien te redden in metropool Houston, dat doordrenkt is van de Amerikaanse cultuur. In Mo volgen we hem in de fase van zijn leven waarin hij, zoals zo veel immigranten, in een soort wachtkamer zit – wachtend op het moment dat hij een volwaardig burger kan zijn. ‘Die Mo heeft ongelooflijk veel charisma en is dus een leuk personage om te volgen. En dat terwijl de dilemma’s waarvoor hij komt te staan – over wat de buitenwereld van hem verwacht en hoe hij zich staande moet houden in de samenleving – niet mals zijn. Zo zien we in de eerste aflevering dat hij wordt ontslagen in een telefoonwinkel, omdat de eigenaar bang is dat de immigratiepolitie zal binnenvallen. Daardoor moet hij toch weer deels het illegale circuit in. De komedie zit ’m vervolgens in de absurde omstandigheden waarin Mo terechtkomt, en de manier waarop hij zich toch weer overal weet uit te praten. ‘Ik raad aan om aansluitend de Netflix-special Mo Amer: Mohammed in Texas te kijken. Daarin zien we, in het laatste kwartiertje, hoe de van origine Palestijnse Mo voor het eerst Palestina bezoekt, nadat hij zijn papieren dan eindelijk heeft gekregen en de grens over mag. Een ontroerend moment. Bovendien wordt duidelijk dat zijn komedie een serieuze kern bevat; het zoeken naar een identiteit voor Mo het personage én Mo de scriptschrijver is een reële ervaring.’ ‘Ja, ik zag een aflevering van de nieuwe Star Wars-serie Andor, dat op Disney Plus staat. Ik ben zelf niet eens zo’n enorme Star Wars-watcher, ik ben van de Star Trek-generatie, maar ik moet zeggen dat ik deze serie toch wel erg aardig vind. Andor draait om de geboorte van een rebel, die in de eerste aflevering ook als een enorme scharrelaar wordt gepresenteerd. Dat vond ik grappig. Je ziet dat dat Star Wars-universum niet langer om een grote epische strijd draait. ‘In dit geval begint het allemaal op een planeet waar delfstoffen worden gewonnen, een soort industriële planeet vol met raket-kerkhoven. Natuurlijk, denk je dan, in het Star Wars-universum móéten overal oude raketten liggen. Die route naar de onderwereld nemen sciencefictionfilms eigenlijk zelden. Alles is vies en smerig, roestig. Dat aspect vind ik hier juist aardig gevonden. Je kunt deze serie overigens prima zien zonder de volledige mythologie van A tot Z te kennen. Een aangename verrassing, ik blijf dit kijken.’ Five Days at Memorial (★★★★☆) is een serie als een rampenfilm waarin het leed nu eens niet abstract blijft. De charme van Oogappels (★★★★☆) zit hem nog steeds in de vlot geschreven scenario’s. Werkplekkomedie Brooklyn Nine-Nine (★★★★☆) krijgt een fraai slotakkoord in het laatste seizoen.||https://www.volkskrant.nl/cultuur-media/de-beste-series-deze-week-komediedrama-met-de-charismatische-mo-amer-en-een-aangename-star-wars-verrassing~bab98e0d/
2022-09-28||Nations League mag handen dichtknijpen met Nederland, Spanje, Italië en Kroatië in finaleronde||De onverzadigbare winnaar in Cristiano Ronaldo speelde weer eens op bij het vertroebelen van het zicht op een volgende accolade op zijn uitpuilende cv. De aanvoerder van Portugal (37) smeet zijn aanvoerdersband weg en maakte met een pruillip wegwerpgebaren naar ploeggenoten nadat zijn land dinsdagavond in de slotfase op achterstand kwam tegen het sterkere Spanje. Dankzij de 0-1-zege gaat Spanje naar de finaleronde van de Nations League ten koste van Portugal. De positie van bondscoach Fernando Santos, die Portugal in 2016 naar de EK-titel leidde, staat flink onder druk. Het is een indicatie van de gegroeide status van de Nations League, waarvan de halve finales en finale tussen 14 en 18 juni 2023 in Nederland worden afgewerkt. De vier groepswinnaars Nederland, Spanje, Italië en Kroatië zijn de deelnemers aan deze finaleronde. Beoogde stadions zijn de Kuip in Rotterdam en de Grolsch Veste in Enschede. De Johan Cruijff Arena en het Philips stadion zijn in die periode al het decor van optredens van respectievelijk De Toppers en Guus Meeuwis. Huidig bondscoach Louis van Gaal had recentelijk veel kritiek op de Kuip, maar zal dan zijn opgevolgd door Ronald Koeman. Voor de organisatie van de finaleronde van de derde editie van de Nations League, opgezet ter vervanging van oefeninterlands, hadden zich naast Nederland ook België, Polen en Wales gemeld. Zij waren kwalificatiepoulegenoten van Nederland. In januari moet de Europese voetbalbond Uefa de toewijzing officieel bekrachtigen. Maar niemand gaat ervan uit dat het slotakkoord zal worden afgewerkt in een land dat al is uitgeschakeld. Veel voetballers en clubcoaches hebben nog steeds kritiek op dit derde toernooi naast het EK en WK (waarvoor ook kwalificatiecycli moeten worden afgewerkt). De speelkalender is overvol, spelers raken overbelast. Bij Nederland vielen de azen Frenkie de Jong en Memphis Depay met spierklachten uit tijdens het recente duel met Polen. De finaleronde vindt bovendien plaats als veel spelers al een paar weken vakantie hebben. Oranje-aanvoerder Virgil van Dijk was een van de critici maar liet, nadat Nederland zich na de winst op Polen al zo goed als geplaatst had, weten best zin te hebben in de finalewedstrijden voor eigen publiek. Nederland doet voor de tweede maal mee aan de finaleronde. In 2019, onder Koeman, werd na winst in de halve finale op Engeland de finale verloren van gastland Portugal. Ronaldo nam de beker trots als een pauw in ontvangst, het gaf het toernooi direct wat cachet. De superster sprak na afloop over revanche voor het verlies van de finale van het EK 2004 in eigen huis tegen Griekenland. Toch is de Nations League nog altijd onvergelijkbaar qua status met het EK, laat staan het WK. Ronaldo’s frustratie dinsdagavond schuilde hem deels ook in het vertoonde spel tegen Spanje dat weinig hoop biedt voor het nakende WK in Qatar. Maar een eindronde met Europees kampioen Italië, vicewereldkampioen Kroatië en Spanje, dat deze eeuw de meeste eindtoernooien won, als deelnemers naast Nederland maakt dat alsnog veel ogen gericht zullen zijn op Rotterdam en Enschede komende zomer.||https://www.volkskrant.nl/sport/nations-league-mag-handen-dichtknijpen-met-nederland-spanje-italie-en-kroatie-in-finaleronde~b19a3933/
2022-09-28||In het gewelddadige tienerdrama Beautiful Beings zie je IJsland zoals het zelden wordt vertoond ★★★★☆||Je zou het imposante IJslandse coming-of-agedrama Beautiful Beings een on-IJslandse film kunnen noemen. Er is hier nauwelijks plaats voor de ongerepte natuur die in de rijke recente traditie van IJslandse cinema steevast een hoofdrol opeist. Folkloristische of mystieke elementen – vaak gerelateerd aan een dieper verbond tussen mens en dier – zijn zo goed als afwezig. Ze sijpelen hooguit fraai door de kieren van de film, alsof regisseur-scenarist Gudmundur Arnar Gudmundsson wil onderstrepen dat ze wel degelijk aanwezig zijn, maar dat de vier hoofdpersonages van Beautiful Beings geen oog hebben voor idylle of betovering. Balli wordt binnen en buiten school zo verschrikkelijk gepest dat hij een verdwaasde schuchterheid heeft ontwikkeld, de blik standaard van alles en iedereen afgewend. Nadat zijn pestkoppen hem een gebroken neus hebben geslagen en hij een televisie-item is geworden in een uitzending over geweld onder jongeren in Reykjavik (‘weten we wel wat in ze omgaat?’), wordt hij op school benaderd door drie jongens die óók met klappen worden bedreigd. In eerste instantie lijken de drie vrij archetypisch: de grote Konni is de gewelddadige leider, Addi is de gevoelige zonderling, Siggi de meeloper. Maar ze groeien vlot uit tot volwaardige, complexe personages. Gudmundsson wisselt daarbij moeiteloos van perspectief. En hij durft het bovendien aan om zijn tienerensemble te laten zien als slachtoffers van hun omstandigheden én als opmerkelijk onsympathieke daders. Beautiful Beings, eerder deze maand geselecteerd als de IJslandse Oscarinzending, is een verdere verkenning van het pad dat Gudmundsson insloeg met zijn schitterende, internationaal bekroonde debuut Heartstone (2016), waarin twee tienerjongens zich geen raad weten met de liefde die ze voor elkaar blijken te voelen. Ook zij zaten opgesloten in het eigen hoofd, met weinig oog voor de wereld om hen heen. Ditmaal is het isolement waarin Gudmundssons tieners tegen wil en dank verkeren nog wat stappen benauwender en grimmiger. Balli, Konni, Addi en Siggi zijn kinderen zonder kader. Hun ouders zijn met zichzelf bezig, verslaafd, in de gevangenis of dood. Bij Balli thuis – het nieuwe jeugdhonk van het viertal – zijn alle deuren ingeslagen. Balli zelf mist een oog vanwege een luchtbuksincident uit zijn jeugd. Als ze er samen op uit trekken, belanden ze niet in zo’n IJslandse vallei maar op het dak van een fabriekspand, alleen bereikbaar via een lange roestige trap. Geweld zet de toon: Konni bestormt een willekeurig feestje om de boel kort en klein te slaan, onderling onderwerpen ze zich aan een wurgspelletje. Dit is IJsland zoals het zelden wordt vertoond. Het fijnbesnaarde camerawerk van de Noor Sturla Brandth Grøvlen (na Heartstone bevestigde hij zijn talent met onder meer Shirley en Druk) verbeeldt deze wereld ondertussen met grote gevoeligheid en een scherp oog voor detail. Al die beelden bevatten hoop: achter alle verwaarlozing en bandeloosheid schuilt in Beautiful Beings een groot verlangen naar aandacht en intimiteit.||https://www.volkskrant.nl/cultuur-media/in-het-gewelddadige-tienerdrama-beautiful-beings-zie-je-ijsland-zoals-het-zelden-wordt-vertoond~b4e800a1/
2022-09-28||Nederlandse bijstand is de beste van Europa, Roemenië en Bulgarije blijven ver achter||Circa 95 miljoen EU-burgers leven in armoede of op de rand van armoede – dat is 20 procent van de bevolking in de Europese Unie. Die situatie wordt alleen maar schrijnender nu de prijzen voor energie en voedsel omhoogschieten. De Europese Commissie roept de lidstaten op hun sociale stelsels te moderniseren, opdat in 2023 minstens 15 miljoen mensen uit de gevarenzone raken van de armoede. In 2017 gingen de EU-landen akkoord met het versterken van de sociale rechten van burgers – daaronder viel ook de bestrijding van armoede. Het vandaag gepresenteerde overzicht van de Europese Commissie laat echter zien dat alleen iemand in Nederland met bijstand (inclusief aanvullende regelingen en toeslagen) de inkomensgrens haalt om armoede te voorkomen (60 procent van het gemiddelde inkomen in het land). In Luxemburg, Denemarken, Italië en Ierland schommelt de bijstand 10 tot 20 procent daaronder. In Roemenië en Bulgarije zit de bijstand ruim 80 procent onder de armoedegrens. De Europese Commissie beveelt de lidstaten aan hun bijstand te verhogen waar dat nodig is om de norm te halen van 60 procent van het gemiddelde inkomen in het land. De overheidsfinanciën mogen daarbij niet in gevaar komen. De Commissie wijst erop dat de EU bijna 100 miljard euro beschikbaar heeft voor sociale plannen van de lidstaten. Ook het Europese Herstelfonds (750 miljard euro) kan deels ingezet worden voor sociale hervormingen, zoals een betere en snellere werking van de sociale zekerheidsstelsels. Nu maakt tussen de 30 en 50 procent van de mensen die recht hebben op inkomenssteun daar geen gebruik van. De Europese Commissie stelt verder dat de bijstand mensen moet activeren om naar werk te zoeken. Ze roept de lidstaten op de bijstand en andere toeslagen (voor zorg, kinderopvang, openbaar vervoer) niet direct geheel af te schaffen zodra iemand een baan vindt; het verlies van die extra hulp kan mensen ontmoedigen een baan te accepteren omdat zij er dan mogelijk financieel op achteruitgaan. De Commissie wijst expliciet op bestendige financiële steun voor het betalen van de energierekening. Overigens vindt de Commissie dat lidstaten de bijstand niet aan één persoon in het huishouden (vaak de man) moeten verstrekken, maar aan alle volwassenen in dat huishouden. Dat versterkt de positie van vrouwen en jongeren. Sociale zekerheid is een bevoegdheid van de EU-lidstaten zelf. De Europese Commissie kan alleen aanbevelingen doen.||https://www.volkskrant.nl/nieuws-achtergrond/nederlandse-bijstand-is-de-beste-van-europa-roemenie-en-bulgarije-blijven-ver-achter~b69d9e2c/
2022-09-28||Roadmovie Bo biedt een prachtige blik op het desolate  landschap van Georgië ★★★☆☆||Haar leven wordt beheerst door verlies, geheimen en leugens, maar één ding weet de jonge vrouw Bo zeker: in dit verwaarloosde graf op een afgelegen Georgische begraafplaats ligt haar vroeg gestorven vader Wolf, en nu kan hij haar niet meer ontsnappen. Aan het begin van Bo, de eerste film in zeven jaar van Joost van Ginkel, slaat Bo haar tentje op bij Wolfs laatste rustplaats. Ze kruipt in haar slaapzak bij hem onder de sterrenhemel en heeft ook zijn trompet meegebracht – Wolf was een internationaal gevierd jazzmusicus. ’s Ochtends poetst ze aan de rand van zijn graf haar tanden. Samen kamperen lijkt het wel, ook dankzij de bedrieglijke achteloosheid en ietwat kinderlijke stoerheid die hoofdrolspeelster Gaite Jansen voortdurend aan haar personage meegeeft. Heel mooi, hoe Bo opgaat in de ongewone vanzelfsprekendheid van de situatie. Tegelijkertijd wekt Van Ginkel onrust op met korte, door het moment snijdende flashbacks: flitsen van het meisje Bo (Luna Klok), die vrolijk met haar vader (Matthijs van de Sande Bakhuyzen) danst maar machteloos staat tegenover diens psychische lijden. Wat is er gebeurd? Hoe kwam Wolf in Georgië terecht? Voor antwoorden moet de film weg bij dat graf. Die kans dient zich aan in de sombere, zwart geklede gestalte van vrachtwagenchauffeur Levan (een fijn melancholieke Rati Tsiteladze), die regelmatig bloemen op Wolfs graf legt en diens boezemvriend blijkt te zijn. Bo gaat met de man op pad, in de hoop dat hij haar méér over Wolf kan vertellen. Typische roadmovie-scènes vol fraaie blikken op het desolate Georgische landschap levert dat op, waarin de brutale en doortastende Bo tot de zwijgzame Levan probeert door te dringen. Van Ginkel (170 Hz, The Paradise Suite) maakt daarbij de intrigerende keuze om de conversaties tussen Bo en Levan grotendeels te vervangen door beelden: beelden van wat ze elkaar over vroeger vertellen, zouden willen zeggen of juist verzwijgen. Soms worden die beelden herhaald, maar dan net een beetje anders, soms tonen ze dingen die geen van hen heeft gezien. Beelden spreken sterker dan woorden maar kunnen ook makkelijker liegen. Zeker in een film als Bo, die volop profiteert van Van Ginkels kenmerkende gevoel voor visuele expressie én geluid. Jammer dat niet alleen de titelheldin maar ook Van Ginkels scenario onder alle verwikkelingen dreigt te bezwijken: de allerlaatste ontknoping zal menig toeschouwer met een onbevredigd gevoel achterlaten. Alsof je niet met waarachtige personages onderweg was, maar met een stapel plotwendingen.||https://www.volkskrant.nl/cultuur-media/roadmovie-bo-biedt-een-prachtige-blik-op-het-desolate-landschap-van-georgie~b0759717/
2022-09-28||‘Niemand in de film begrijpt wat er met deze vrouw aan de hand is, alleen de kijker doorziet dat’||‘Je moet naar me schreeuwen’, waarschuwt Andrew Dominik vanaf het balkon van zijn hotelkamer in Venetië, waar hij nog even vlug een sigaretje rookt. ‘Ik ben doof.’ Als hij neerploft in z’n stoel, gebaart de 54-jarige Australische filmmaker dat het menens is: of het bezoek naar voren wil buigen, tot vlak bij zijn gezicht. Verontschuldigende blik, omkaderd door de montuurbril: ‘Het wordt almaar erger.’ ‘Als ik regisseer, sta ik meer op zenden dan ontvangen – begrijp je wat ik bedoel?’ Met een grijnslach: ‘Op de set leren mensen vanzelf wel dat ze harder moeten praten. En anders laat ik ze het wel weten.’ ‘Waarom niet? Wat is een realistische film?’ ‘O. Nou, dat is niet de manier waarop ík het zou doen. Maar andere mensen hebben het zo gedaan, toch? Of hebben dat geprobeerd. Maar deze film gaat over de betekenis van Marilyn Monroe. En over hoe ze zich voelt: het is een emotionele film, vergelijkbaar met een muziekstuk. ‘Het is ook niet zo dat ik altijd al een film wilde maken over Marilyn Monroe. Nee, het ging zo: ik las een boek, en dat boek ging over een mishandeld kind. Een meisje dat later de meest aanschouwde vrouw in de wereld wordt, maar nog steeds niet kan omgaan met het feit dat ze als kind ongewild was. Ze mag nu dan gewild zijn, maar ze voelt zich ongewild. En dat boek ging toevallig over Marilyn Monroe. Dus dat is mijn ingang bij deze film: het boek Blonde van Joyce Carol Oates. En uiteraard raakte ik volledig geobsedeerd door Marilyn Monroe, maar altijd door de lens van dat boek.’ Biografische fictie, zo werd het boek van Oates bij het verschijnen in 2000 getypeerd. De Amerikaanse auteur ging aan de haal met het leven van Marilyn Monroe, de ingrediënten voor een vuistdikke roman over de vernietigende kracht van roem en adoratie in de VS. Hoe het kleine meisje Norma Jeane – met een vader die uit beeld is en een moeder die gebukt gaat onder alcoholisme en schizofrenie – na een treurige weeshuisjeugd opklimt van pin-up tot starlet tot ster, waarbij elke stap gepaard gaat met grove exploitatie en een verdere verwijdering tussen de mens Norma en haar nieuwe, zo aanbeden alter ego: de platinablondine Marilyn Monroe. ‘Aan Marilyn? Het was het bóék, het boek van Joyce. Over een onbemind kind dat haar wonden op de wereld projecteert. Ze heeft twee persoonlijkheden, waarvan er eentje heel zichtbaar is: als een vuurtoren die ervoor zorgt dat iedereen haar kan vinden. En de ander is niet in staat om zich te laten liefhebben. Pretty interesting stuff! ‘Bij beroemde mensen neemt die scheiding tussen publiek en privé al snel groteske vormen aan. Maar ik denk dat we het allemaal kunnen begrijpen. Weet je wat Marilyn Monroe zei? ‘Als je beroemd bent, ren je altijd door het onbewuste van andere mensen.’ En ik begrijp wat ze bedoelt, want ik heb vrienden die heel beroemd zijn.’ Zo raakte Dominik bevriend met Brad Pitt tijdens de opnamen van zijn western The Assassination of Jesse James by the Coward Robert Ford, eveneens een film over de Amerikaanse obsessie met roem. Blonde is mede geproduceerd door Pitt en diens bedrijf Plan B Entertainment. Een andere vriend is landgenoot Nick Cave, over wie Dominik de aangrijpende documentaire One More Time with Feeling maakte, nadat de 15-jarige zoon van de muzikant was verongelukt. Cave droeg bij aan de muziek voor Blonde. ‘Mensen reageren op beroemde mensen alsof ze een interactie aangaan met een fantasie. Het is bijna alsof ze die interactie aangaan met zichzelf: de beroemdheid heeft er vrijwel niets mee te maken. Ik denk dat het wel iets weg heeft van verliefdheid: de persoon op wie je verliefd wordt vormt zich – onbewust – naar het beeld van de ideale mens dat je in je meedraagt. En ik geloof dat de meesten van ons sowieso zich niet zozeer verhouden tot de alledaagse realiteit, maar vooral tot verhalen. We maken een verhaal over onszelf: dat is dan wat we meemaken. Volgens mij schuilt daarin ook de essentie van wat het is om mens te zijn.’ ‘Jazeker. Maar het is wat het is. Als het een film was die echt in de bioscopen uitging, was het vervelend (in de VS en Groot-Brittannië krijgt Blonde een beperkte bioscooprelease, in Nederland niet, red.), want dan krijg je allerlei restricties opgelegd bij het adverteren en zo. Maar of het echt uitmaakt bij Netflix weet ik niet: je kunt gewoon kijken.’ ‘Dat gebeurt me altijd: ik cast mensen die op dat moment bij andere mensen niet voor de hand liggen. Ik vond dat ze op Marilyn Monroe leek – nou ja, ik dacht dat ze op haar zou lijken met een blonde pruik op en kleurlenzen. En dat bleek te kloppen. En alleen al toen ze het script voorlas voelde ik het. Ik voelde het écht. Fascinerend. Zoals je het ook kunt voelen als je nu de film ziet.’ ‘Dat moment gaat zo ongeveer over in een menselijk offer. Marilyn Monroe krijgt ál die begeerte van de massa op haar geprojecteerd. En misschien is het niet zo gezond om zozeer het object te zijn van wensen en fantasieën van zo veel mensen, misschien komt er ook psychische schade bij kijken. Het gebeurt vaker dat zulke iconen jong sterven, dus niet alleen bij haar. Marilyn Monroe had alles, in de ogen van de wereld: ze was beroemd, mooi, had de juiste baan, ging uit met coole gasten – alles wat iedereen op Instagram zo graag wil. En ze pleegde zelfmoord! ‘Dus dan is er duidelijk iets mis met wat iedereen wil. Of dat iets Amerikaans is weet ik niet, al denk ik wel dat Amerika schizofrener is dan de meeste landen. Er is een brede kloof tussen wie Amerikanen zíjn, en wie ze wíllen zijn.’ ‘Nee. De film gaat over de betekenis van Marilyn Monroe. Welke behoefte vervult ze? Dat is interessant voor mij. Waarom begeren we haar zo? En wat betekent dat voor de begeerde persoon? Niemand in de film begrijpt wat er met deze vrouw aan de hand is, alleen de kijker doorziet dat. Dat maakt de film een reddingsfantasie: als kijker word je geprikkeld, je wilt haar redden. Die drijfveer zit ook in de biografieën die Gloria Steinem en Norman Mailer over Marilyn Monroe schreven, al verschillen die boeken zeer van elkaar: ík begreep haar, als ík erbij was geweest, had ik haar kunnen redden... Begrijp je wat ik bedoel? Blonde is net zo. Het is een fantasie, een verfilming van een fantasie.’ ‘Het zit er wel in, die daddy stuff... Maar ik denk dat Blonde meer over de moeder gaat. Als je moeder je probeert te vermoorden, als je moeder je dood wenst, dan is er een deel van jezelf dat zal proberen die wens van je moeder te vervullen, als een daad van devotie. Norma denkt dat alles anders zou zijn als haar vader niet afwezig was geweest. Maar het echte probleem is de moeder, denk je niet?’ ‘Ja, dat voelde ik me. Je moet begrijpen: deze film is enkel begaan met Marilyn Monroe, met hoe zij zich voelt. We zien de andere mensen alleen zoals zij ze ziet. De film probeert niet eerlijk te zijn over iemand als Kennedy of Arthur Miller; de film geeft geen fuck om die mensen. Zíj is de film, en ik sta altijd aan haar kant, of ze nou gelijk heeft of niet. We zien alles alleen door haar ogen. En zij behoudt haar onschuld, de hele film lang, van begin tot eind. Want zo kijken we naar het leven, toch? Wij spelen de hoofdrol in ons eigen verhaal, en op een of andere manier zijn we altijd onschuldig.’||https://www.volkskrant.nl/cultuur-media/niemand-in-de-film-begrijpt-wat-er-met-deze-vrouw-aan-de-hand-is-alleen-de-kijker-doorziet-dat~b8fc83b7/
2022-09-28||Hoe geef je als actrice zo’n gefiguurzaagd archetype als  Marilyn Monroe een kloppend hart?||Ze heeft net een zenuwinzinking gehad en ligt huilend op bed; de wangen nat, de ogen gezwollen. Maar dan is daar visagist Whitey, die haar naar de kaptafel leidt. ‘Kom alsjeblieft’, fluistert Norma Jeane hees, ‘laat me niet in de steek.’ Whitey stelt haar gerust terwijl hij haar gezicht poedert: ‘Ze komt wel. Ze is er bijna.’ En plotsklaps transformeert haar spiegelbeeld, als een geestverschijning. Stralende parelmoerteint, wenkbrauwen opgetrokken, verleidelijke glimlach om haar koraalrode mond. Ja hoor, daar is ze: popcultureel fenomeen, sekssymbool, icoon. Ze gooit haar hoofd in haar nek en lacht breeduit. Een kus in de lucht en de transformatie is compleet. Daar is ze, daar is Marilyn Monroe. Het is een van de weinige scènes in de film Blonde (2022) waarin actrice Ana de Armas het icoon ‘Marilyn Monroe’ speelt, de seksbom zoals we die denken te kennen. De vrouw die in The Seven Year Itch haar witte jurk sensueel laat wapperen boven het metrorooster. Zo staan haar contouren in ons popculturele geheugen geëtst. Witblond haar, opwaaiende halterjurk. De oren van Mickey, de baret van Che, de benen van Marilyn. In essentie is Blonde een film over dissociatie. In de verfilming van het boek van Joyce Carol Oates uit 2000 overkomt Norma Jeane Baker (geboren als Norma Jeane Mortenson) zo veel treurigstemmende ellende, dat ze zichzelf in tweeën splitst. ‘Marilyn Monroe’ is hier niet alleen een rol van Norma Jeane, die ene, zeer succesvolle pose, ze is ook een pantser, het kapsel een zilveren helm. ‘Marilyn’ als overlevingsmechanisme. Maar in Blonde zien we meestal Norma Jeane, een fragiel en kwetsbaar meisje dat voortdurend wordt belaagd en opgejaagd. Ana de Armas speelt haar met nerveuze gestiek, een gekwelde frons en grote, schrikachtige ogen, in een poging het ‘icoon’ haar menselijkheid terug te geven. Want hoe speel je haar, hoe speel je ‘Marilyn Monroe’ (de aanhalingstekens staan er bewust)? Het lijkt een schier onmogelijke opgave, om diepgang en geloofwaardigheid te geven aan een vrouw die in het collectieve geheugen een soort stripfiguur werd. Hoe geef je zo’n gefiguurzaagd archetype een kloppend hart? Het is in de recente filmgeschiedenis een keer of twintig gedaan. Van Misty Rowe in de biopic Goodbye, Norma Jean (1976) tot Ana de Armas in Blonde, met daartussenin, onder anderen, Theresa Russell in Insignificance (1985), Mira Sorvino in Norma Jean and Marilyn (1996), Poppy Montgomery in Blonde (2001, een eerdere verfilming van Oates’ roman) en Michelle Williams in My Week with Marilyn (2011). Ze speelden haar dom, sexy, verleidelijk, duivels, tragisch, manipulatief of labiel. Recordhouder Marilyn-rollen is lookalike Susan Griffiths, nu 62, die de blonde seksbom tussen 1990 en 2007 dertien keer speelde, in onder meer Quantum Leap en Pulp Fiction. Maar dat is vooral een kwestie van de juiste kleur haarverf en een zandloperfiguur in een cellofaanstrakke jurk. Toch is een zekere mate van uiterlijke imitatie onvermijdelijk bij een overtuigende Marilyn-vertolking. Het helpt, zegt actrice Karina Smulders (42), die haar bij Toneelgroep Amsterdam speelde in Na de zondeval (2012), een toneelstuk van Monroes ex Arthur Miller. ‘Het is nooit een kwestie van domweg nadoen, natuurlijk; als acteur verhoud je je altijd tot de tekst. Maar zo’n jurk, die pruik, de rode lippen, die doen wel iets, ze helpen je op weg. Soms had ik het gevoel dat ik met die hulpstukken al halverwege was.’ Juist de travestie legt de tragiek van ‘Marilyn’ bloot, omdat die zo nodig is. Smulders: ‘Ik had bovendien een jurk aan waarin ik niks kon, behalve omvallen. Dat helpt ook.’ Wie ‘Marilyn Monroe’ speelt, speelt Norma Jeane en Marilyn, binnenkant en buitenwereld, persoon en persona. In de tv-film Norma Jean en Marilyn (1996) werd dit idee van twee verschillende vrouwen zelfs letterlijk genomen. Daarin speelt Ashley Judd Norma Jeane, het meisje met de gestoorde moeder en de moeilijke jeugd. Dat meisje wordt ontdekt als fotomodel en pin-up, maar als een hoge studiobaas oordeelt dat ze ‘geen noemenswaardige kin heeft’, en een neus als een aardappel, gaat ze onder het mes. En zie, daar is Marilyn Monroe, nu gespeeld door Mira Sorvino. Als Monroe het niet meer ziet zitten, spreekt Norma Jeane haar via de spiegel vermanend toe. Opvallend aan de vitale vertolking van Sorvino – ze werd ervoor genomineerd voor een Golden Globe – is haar hoge Minnie Mouse-stemmetje. Monroes markante stemgeluid is een belangrijke spelingang voor actrices, blijkt. Niet zomaar als karakteristieke gimmick, maar omdat het iets zegt over haar gemoedstoestand, over haar onzekerheid en haar ambitie. Hoe ze haar stem gebruikt onthult iets van haar binnenwereld. Zo modelleerde Monroe haar stem nadrukkelijk naar de wensen van haar verschillende acteercoaches. In de jaren vijftig ontwikkelde ze het herkenbare hese meisjesgefluister; later werd haar stemgebruik natuurlijker. Ana de Armas luisterde een jaar lang naar alle verschillende Marilyns en repeteerde dagelijks twee uur met haar stemcoach. Het levert een klank op die bij haar gekwelde rol klopt: klein, dun en hees, elke syllabe een zucht. Marilyn sprak met veel adem onder haar stem, en die eigenschap wordt vooral door Michelle Williams knap geëvenaard: in My Week with Marilyn spreekt ze afwisselend meisjesachtig fluisterend of champagnebubbeltjesbruisend. Williams won een Golden Globe voor haar vertolking en werd genomineerd voor een Oscar. Haar Marilyn is gelaagd en geraffineerd, met zoekende ogen in een beweeglijk gezicht, waarop elke emotie zich onmiddellijk aftekent. Steeds tast ze het gelaat van de ander af, op zoek naar waardering, bewondering, erkenning. Onder haar sensualiteit schuilt altijd een zweem van kinderlijke verwachting. En ook in deze film zit zo’n moment van transformatie. ‘Shall I be her?’, vraagt Williams aan een flirt. Prompt zakt een heup scheef en is er een schouder bloot. Hoofd in de nek, handkussen in de lucht. Daar is ze. Monroe was kameleontisch, zegt Karina Smulders. ‘Ze paste zich steeds aan andermans verwachtingen aan. Dus ik speelde haar als kindvrouwtje en als femme fatale, en alles daartussen, als iemand die voortdurend van kleur verschiet.’ Wat Smulders zich van haar vertolking goed herinnert, was het specifieke loopje. ‘Ze heeft een opvallende motoriek, staat altijd een beetje onvast, in een klassieke ‘red mij’-pose. Ik creëerde dat door onmogelijk hoge hakken te dragen waar ik nauwelijks op kon lopen.’ De echte Monroe scheen een hak te laten afschaven, waardoor ze vanzelf een wankele tred kreeg, een zwik in haar heupen; een loopje met een knipoog. Wie nu beelden van Monroe terugziet, valt op dat ze een ander tempo heeft dan de rest, alsof ze zich in slowmotion voortbeweegt. Dat werd destijds misschien als verleidelijk gezien, een soort sexy slaapkamerloomheid, maar kan ook een gevolg zijn geweest van haar pillenverslaving. Die dubbelheid laat Williams mooi zien, lui soezend als een kat op de chaise longue, maar met lodderige blik en een troebele stem. Haar Marilyn kan genieten, maar lijdt ook, altijd. Bij Ana de Armas voert dat lijden de boventoon. ‘Marilyn’ is op heel veel manieren gespeeld, maar nog nooit zo breekbaar als nu. Waar haar voorgangers toch ook altijd iets van plezier speelden, van de lol van het verleiden, laat De Armas dat in de regie van Andrew Dominik volledig achterwege. Dat maakt haar interpretatie in Blonde revolutionair, een Marilyn voor het #MeToo-tijdperk. Want was dat ‘plezier’ van seksbom Monroe niet iets dat de wereld graag op haar projecteerde? Als het sekssymbool er zelf van geniet, treft de buitenwereld immers geen blaam. De Armas wil Marilyn haar kwetsbaarheid teruggeven. Maar uiteindelijk is dat natuurlijk óók een interpretatie, zoals elke vertolker in een bepaald tijdvak weer iets anders op haar projecteert. Dat is nog het meest kenmerkend van ‘Marilyn Monroe’, zegt Smulders, en meteen ook haar grootste tragiek: ze is een vrouw gevangen in andermans werkelijkheid. Dat was ze tijdens haar leven, en is ze nu nog steeds.||https://www.volkskrant.nl/cultuur-media/hoe-geef-je-als-actrice-zo-n-gefiguurzaagd-archetype-als-marilyn-monroe-een-kloppend-hart~bdda05c5/
2022-09-28||Europese primeur: Spanje geeft rechten aan lagune om vervuiling halt toe te roepen||Zon, zee en stank. Het vervuilde water van de Spaanse lagune Mar Menor (kleine zee) confronteert badgasten geregeld met een bedorven geur. De binnenzee van 135 km2 ligt aan de kust van Zuidoost-Spanje en wordt door een smalle zandbank van ruim 20 kilometer gescheiden van de Middellandse Zee. Elk jaar trekt de lagune tienduizenden toeristen naar de regio. In 2016 luidden milieubewegingen de noodklok omdat ze zagen dat de ‘de rechten van het ecosysteem’ in gevaar waren. Door slechte riolering, meststoffen en lozingen van mijnbouwafval raakte het water vervuild, waardoor het aantal waterplanten en algen in het water toenam en het meer verstikte door een gebrek aan zuurstof. Massale vissterftes waren het gevolg in oktober 2019 en augustus 2021. Het grootste zeewatermeer van Europa was veranderd in een ‘groene soep’. Nadat het Spaanse congres een wetsvoorstel in juli bijna unaniem goedkeurde, stemde ook de senaat op 21 september in met de speciale bescherming van de lagune. Het initiatief belandde bij het congres na een succesvol wetgevingsinitiatief dat meer dan 600 duizend handtekeningen verzamelde. De campagne overschreed zo ruimschoots de drempel van 500 duizend vereiste ondertekenaars. Door de lagune als rechtspersoon te erkennen, krijgt ze wettelijke voogden die haar belangen behartigen. ‘Je kunt het vergelijken met de voogdij over een minderjarig kind’, zegt jurist Dries Verhaeghe van milieubeweging Dryade. Met zijn stichting komt hij via een juridische weg op voor de natuur en het milieu. ‘Bij deze juridische constructie is het wel opvallend dat iedereen naar de Spaanse rechter kan stappen als de belangen van de lagune worden bedreigd.’ Concreet bepaalt de wet dat de lagune recht heeft op bescherming, bewaring, onderhoud en, indien nodig, herstel. De voogdij over Mar Menor is in handen van drie organen. Vertegenwoordigers van overheidsdiensten en burgers die het wetsvoorstel hebben gepromoot doen voorstellen om de rechten te waarborgen. Politici uit lokale gemeenteraden en afgevaardigden van belangengroepen zetelen in een opvolgingscommissie. Zij verspreiden onder meer informatie over de wet en controleren de naleving van de rechten. Een wetenschappelijk comité met onafhankelijke deskundigen houdt ten slotte de toestand van het ecosysteem in de gaten en adviseert de andere organen. ‘Het ging steeds slechter met de lagune’, vertelt Rosío García. Als lid van de burgerbeweging SOS Mar Menor is ze tevreden dat de regionale trots nu beter beschermd is tegen de vervuiling door intensieve landbouw en omliggende dorpen. ‘Als individuen of bedrijven nu schade toebrengen aan de lagune, moeten zij die vergoeden na een veroordeling’ De Spaanse wet zorgt voor een Europese primeur, maar is geïnspireerd door juridische initiatieven elders in de wereld. In 2014 kende Nieuw-Zeeland het natuurgebied Te Urewera als eerste ter wereld de status van rechtspersoon toe. Daarna volgden onder invloed van de inheemse Maori-bevolking ook de Whanganui-rivier en de Taranaki-berg. Ook in Zuid-Amerika speelden inheemse bevolkingsgroepen een belangrijke rol bij de toekenning van rechten aan de natuur. Zo vermeldt de Ecuadoraanse grondwet uit 2008 expliciet ‘de rechten van de natuur’. Twee jaar later nam Bolivia de ‘Wet van de rechten van Moeder Aarde’ aan. Die wetten zijn niet alleen ecologische statements, maar kunnen wel degelijk een impact hebben. Het Constitutioneel Hof in Ecuador heeft eind vorig jaar mijnbouwplannen van tafel geveegd omdat ze de grondrechten van een bos zouden schenden. Ook in Nederland kwamen de rechten van de natuur al ter sprake. Zo pleit hoogleraar Tineke Lambooy van de Nyenrode Business Universiteit voor de juridische bescherming van de Waddenzee en wil de actiegroep Ambassade van de Noordzee op termijn de Noordzee ‘als een volwaardige politieke speler representeren’. Wat de praktische gevolgen van de rechtspersoonlijkheid voor de Spaanse lagune zijn, blijft afwachten. ‘Het is een nieuwe maatregel en een experiment in Europa’, zegt Verhaeghe. ‘Binnen vijf jaar kunnen we evalueren wat het heeft opgeleverd.’ Rosío García van SOS Mar Menor hoopt ondertussen dat de vervuiling een halt wordt toegeroepen en dat het herstel van de lagune kan beginnen. Volgens haar heeft Mar Menor twintig jaar nodig om te herstellen.||https://www.volkskrant.nl/nieuws-achtergrond/europese-primeur-spanje-geeft-rechten-aan-lagune-om-vervuiling-halt-toe-te-roepen~b2d0777c/
2022-09-28||Opinie: Wordt het nieuwe pensioenstelsel de zoveelste gebroken belofte van een Rutte-kabinet?||Met de Wet toekomst pensioenen wil de regering alle bestaande pensioenen in één keer omzetten: het hele stelsel moet anders, en de pensioenpot van ruim 1.500 miljard euro moet in een korte tijdspanne worden verdeeld tussen miljoenen individuele potjes. Het is een stelselwijziging van het type waarvoor de Nederlandse overheid een voorkeur lijkt te hebben. Het huidige, wat in ieder geval tot voor kort werd beschouwd als ‘het beste pensioenstelsel ter wereld’, kan met een aantal beperkte aanpassingen ook nog goed in de 21ste eeuw functioneren. Helaas prefereert ons kabinet om een beproefd solidair recept in te ruilen voor een stelsel waarvan we alleen op papier denken te weten dat het goed werkt. De hele operatie is met grote juridische onzekerheden omgeven, de wijze van verdeling van de pensioenpot is niet bekend, de rekensystematiek is nog niet klaar en de financiële gevolgen voor de miljoenen deelnemers en gepensioneerden zijn nog onbekend. Dit is informatie die noodzakelijk is om überhaupt tot een afgewogen beslissing en een juridisch houdbare en financieel evenwichtige omschakeling te komen. Desondanks willen de regeringspartijen de pensioenwet nog dit jaar door het parlement loodsen, zonder dat deze informatie bekend is. De ruimte die er zou moeten zijn voor een zorgvuldige en uitgebreide parlementaire behandeling lijkt ingenomen te worden door een overdaad aan overheidscommunicatie, waarbij eindeloos wordt herhaald dat het nieuwe pensioenstelsel eerlijker, socialer, transparanter en evenwichtiger zal zijn dan het oude. Daarbij wordt voorbijgegaan aan het feit dat wat goed klinkt, niet noodzakelijk ook goed werkt. En het is bovendien de vraag of de bewezen goede onderdelen van het huidige, solidaire pensioenstelsel wel behouden blijven in het nieuwe pensioenstelsel. Daar komt nog bij dat de voorgestelde pensioenhervorming een antwoord wil bieden op een probleem van tien jaar geleden. De afgelopen tien jaar was er een groot verschil tussen de rekenrente waarmee pensioenfondsen hun toekomstig rendement moeten inschatten en de werkelijke rendementen die pensioenfondsen haalden. Dit is grotendeels het gevolg van de keuze van de Europese Centrale Bank (ECB) de rentes vanwege politieke redenen kunstmatig laag te houden. Hierdoor was ook de rekenrente laag en konden de pensioenfondsen, ondanks aanzienlijke beleggingsrendementen en een verveelvoudiging van hun pensioenvermogen, de pensioenen niet indexeren. Het nieuwe pensioenstelsel zou in die omstandigheden, met lage inflatie, lage rentes en goede beleggingsrendementen meer ruimte hebben geboden voor indexatie van de pensioenen dan het huidige stelsel. Los van het feit of dat ook niet op een andere manier had gekund, is het relevanter of het nieuwe stelsel ook zal functioneren bij de huidige economische omstandigheden. De rente stijgt, de beurs daalt en de inflatie is nog nooit zo hoog geweest als nu. Alle plannen en berekeningen waarop het nieuwe stelsel is gebaseerd, houden met deze omstandigheden niet of nauwelijks rekening. Er zijn aanwijzingen dat als we het nieuwe stelsel al hadden gehad, dit geleid zou hebben tot substantiële pensioenverlagingen en we geenszins beter af waren geweest. Ook voor de regeringspartijen zou dit reden te meer moeten zijn om uitgebreid de tijd te nemen voor de parlementaire behandeling van het nieuwe pensioenstelsel. De lijst met weinig succesvolle stelselwijzigingen is lang, van de invoering van het toeslagenstelsel tot de invoering van box 3. De problemen die hieruit zijn voortgekomen kosten de overheid en de samenleving miljarden en zorgen voor groot maatschappelijk ongenoegen. Een beslissing over een nog grotere stelselwijziging, die bovendien de inkomenszekerheid van alle huidige en toekomstige gepensioneerden raakt, zou daarom met grote voorzichtigheid en in alle rust moeten worden genomen. Dit zou niet eerder moeten gebeuren dan nadat de precieze verdeelsystematiek bekend is, de juridische onzekerheden afdoende zijn ondervangen en de financiële consequenties voor individuele gepensioneerden zijn doorgerekend. De enkele belofte van de regering Rutte IV dat – zolang zij haar gang mag gaan – alles transparanter, eerlijker en beter wordt, is daarvoor bij lange na niet voldoende. Dergelijke beloften zijn er door de kabinetten Rutte de afgelopen twaalf jaar te veel gedaan – en gebroken.||https://www.volkskrant.nl/columns-van-de-dag/opinie-wordt-het-nieuwe-pensioenstelsel-de-zoveelste-gebroken-belofte-van-een-rutte-kabinet~bff3a6f5/
2022-09-28||Sabotage Nord Stream toont aan hoe kwetsbaar kritische infrastructuur op de zeebodem is||‘De oorlog in Oekraïne dreigt hiermee te escaleren. Dit hele conflict is voor het Westen een balanceeract om er niet direct bij betrokken te raken. We leveren wel wapens aan Oekraïne, maar niet te geavanceerd. We sturen wel luchtafweer, maar geen vliegtuigen. De oorlog lijkt zich nu ook buiten Oekraïne te begeven: op het moment dat er kritieke infrastructuur wordt opgeblazen, dan gaan mensen zich veel zorgen maken. ‘En dit zet ook de schijnwerper op hoe kwetsbaar vitale infrastructuur is, waar de Oostzee maar ook de Atlantische Oceaan vol mee ligt. Er is een ongeschreven regel tussen staten dat je kritieke infrastructuur, zoals pijplijnen en it-kabels onder zee met rust laat. Anders is het hek van de dam. Je kunt ook niet honderden kilometers aan pijplijnen op 70 meter diepte beveiligen. Dus als er zoiets gebeurt, is dat reden tot zorg. What’s next? ‘Het klopt dat er geen gas via Nord Stream geleverd werd, maar er zat nog wel 500 miljoen kubieke meter gas in de pijpleidingen. Het is sowieso zonde dat die nu verloren gaat. En voor deze winter zitten we waarschijnlijk wel goed, maar ergens was er nog de hoop dat Nord Stream 1 ook volgend jaar nog bij zou kunnen dragen aan het vullen van de gasvoorraad, zodat Europeanen niet in de kou zouden zitten. ‘Dat is nu zeer de vraag. Hoewel: één van de twee pijpleidingen waaruit Nord Stream 2 bestaat, is nog heel. Wie weet wat Rusland daar volgend jaar mee van plan is.’ ‘Het is allemaal puur speculatie. Wat we kunnen zeggen is dat sabotage wel zeker is. Denemarken zegt dat onomwonden, andere landen zeggen er rekening mee te houden en ook Rusland gaat uit van sabotage. Polen zegt dat het gaat om sabotage en wijst zelfs naar Rusland. ‘Duidelijk is ook dat de dader een zogenoemde state actor moet zijn: een ander land dus. Het gaat om pijpleidingen op 70 en 88 meter diepte. Nord Stream 1 bestaat uit twee pijplijnen en Nord Stream 2 ook, dus het zijn in totaal vier pijpen waarvan er drie kapot zijn. Dit zijn geen activisten die kattenkwaad hebben uitgehaald. ‘Over wie er achter zit doen allerlei theorieën de ronde. Er zijn veiligheidsexperts die wijzen naar Rusland dat een signaal zou willen afgeven. Gisteren is de nieuwe Baltic Pipe van Noorwegen naar Polen geopend en Rusland zou hiermee kunnen zeggen: ook die pijplijn kunnen we raken. Anderen zeggen dat het een false flag kan zijn: een operatie om een ander land de schuld in de schoenen te schuiven. ‘Sommigen wijzen naar Amerika en Oekraïne, die nooit voorstanders van de Nord Stream geweest zijn. Op deze manier zouden ze Duitsland minder afhankelijk willen maken van Rusland, waardoor ze zich harder durven op te stellen naar Rusland. ‘Maar dat is allemaal uiterst onwaarschijnlijk. Oekraïne kan zo'n operatie vrijwel zeker niet uitvoeren en als ze gepakt worden kunnen ze het wel schudden qua steun van het Westen. Bovendien kwam er al geen gas door de pijpleiding. Dat de VS infrastructuur van een bondgenoot op zouden blazen, is zo mogelijk nog onwaarschijnlijker, al helemaal omdat de VS Nord Stream 2 al met sancties en politieke druk wist te stoppen.’ ‘Landen zullen nooit direct toegeven dat ze er achter zitten. Als in het Verenigd Koninkrijk een voormalige Russische inlichtingenofficier en zijn dochter worden vergiftigd, zal Rusland niet zeggen: dat waren wij. Maar voor de goede verstaander is het wel helder. Internationale diplomatie en sabre-ratlling spelen zich vooral achter de schermen af.’ ‘Ja, dat hoor je ook wel. Er zit vooral methaan in de pijplijnen. Dat is een broeikasgas dat 25 keer schadelijker is dan CO2 voor het opwarmen van de aarde. Maar het is lastig om de impact te voorspellen, het mengt ook met zeewater. En misschien dat het zeeleven er ook last van heeft, maar gas is natuurlijk geen olie. Er zal ongetwijfeld lokale schade optreden, maar we hebben het niet over een catastrofale milieuramp.’||https://www.volkskrant.nl/nieuws-achtergrond/sabotage-nord-stream-toont-aan-hoe-kwetsbaar-kritische-infrastructuur-op-de-zeebodem-is~b4afc88c/
2022-09-28||Werk mee aan de toekomst op dit festival||Technologie beslist voor een groot deel hoe de maatschappij zich ontwikkelt. De snelheid van technologische veranderingen neemt continu toe. De term innovatie is belangrijker dan ooit. Hiermee is technologie niet meer weg te denken uit ons dagelijks leven. Van onze partners en de boodschappen tot tv-series die wij kijken – steeds meer wordt bepaald door internet, smartphones en algoritmes. De keerzijde van deze digitalisering manifesteert zich daarentegen ook met filterbubbels, nepnieuws en privacy-inbreuk. De focus ligt te veel op wat de technologie allemaal kan in plaats van de menselijke behoeften. Bij het Society 5.0 Festival in Amsterdam staat niet de technologie maar de mens centraal. Er wordt aan het individu gedacht, maar ook aan de samenleving in het geheel. Twee dagen lang ben je geen bezoeker maar deelnemer en word je uitgedaagd om te denken, doen en ervaren. Het is niet voor niets een festival voor ontwerpers en wetenschappers, beleidsmakers, storytellers maar ook kunstenaars en tech-nerds. Samen zoeken we naar antwoorden op die ene vraag: hoe kunnen we met behulp van technologie een betere toekomst vormgeven? Het Society 5.0 Festival bestaat uit verschillende ‘area’s’ – thema’s die raken aan de grote crises van dit moment. Hoe veranderen we onze houding ten opzichte van de natuur compleet? Wat kunnen we doen om de democratie te bevorderen? Hoe maken we het internet weer tot een inclusieve ontmoetingsplek? Maar vooral: welke rol kan de creatieve industrie spelen in deze grote veranderingen? Nieuwe ideeën komen van ruim 16 sprekers uit binnen- en buitenland. Een tip van de sluier: de gerenommeerde designcriticus Alice Rawsthorn (The New York Times) zal in een lezing haarfijn uitleggen waarom design een cruciale rol kan spelen in het bestrijden van actuele crises als het klimaat of de coronapandemie. Internet-wetenschapper Geert Lovink vertelt naar aanleiding van zijn veelgeprezen boek Stuck on the platform hoe we het kapotte internet kunnen repareren. Tussendoor kun je bovendien de live-podcast Dear future, I am ready bijwonen, waarin sprekers vertellen over hun persoonlijke bijdrage aan die betere toekomst. In workshops en break-out-sessies ga je ideeën ook samen uitvoeren. Door een verkiezingscampagne te ontwerpen, krijg je bijvoorbeeld beter inzicht in de tekortkomingen van de actuele politiek. Of onderzoek met de futurologen van Studio Monnik wat vertrouwen voor jou betekent. Om een beter beeld te krijgen van onze toekomst, moeten we ons ook bewuster worden van het heden. Daarom kunnen deelnemers mee met een nachtwandeling door Amsterdam. Als het donker en stil is, onderga je de stad op een andere manier, wat weer inspiratie biedt voor verandering. Of luister liggend op een bed in The Student Hotel naar een Future Bedtime Story. Verder zijn er ook dj’s en pianoconcerten aanwezig. Op 12 en 13 oktober 2022 vindt het Society 5.0 Festival plaats in de The Student Hotel te Amsterdam. Reserveer hier alvast je ticket. Het festival wordt georganiseerd door de HvA, Digital Society School en het Centre of Expertise for Creative Innovation, in samenwerking met The Student Hotel en gemeente Amsterdam.||https://www.volkskrant.nl/nieuws-achtergrond/werk-mee-aan-de-toekomst-op-dit-festival~b5adb9d2/
2022-09-28||Lei Lei verbeeldt op eigenzinnige wijze hoe zijn familie zich staande hield in het China van de jaren vijftig en zestig ★★★☆☆||Hoe verfilm je de levensgeschiedenis van je directe voorouders die tegelijkertijd de geschiedenis van hun land is? De Chinese animator en cineast Lei Lei zal het zichzelf hebben afgevraagd toen hij zijn vader Lei Jiaqi en grootvader Lei Ting hoorde praten, over hoe hun gezin zich staande hield in het China van de jaren vijftig en zestig van de 20ste eeuw. Hoe Ting tijdens de Culturele Revolutie in een heropvoedingskamp belandde, hoe de rest achterbleef. Beide mannen komen aan het woord in de essayistische documentaire Ningdu (originele titel: Silver Bird and Rainbow Fish), waarbij de geluidsopnamen van de interviews samengaan met eigenzinnig geschilderde, surrealistische animaties van propagandamateriaal en familiefoto’s. De hoofden van de personages verdwijnen achter kinderlijke kleikopjes, de Grote Sprong Voorwaarts wordt een kleurrijke koortsdroom, terwijl de film – misschien iets teveel – op afstand blijft.||https://www.volkskrant.nl/cultuur-media/lei-lei-verbeeldt-op-eigenzinnige-wijze-hoe-zijn-familie-zich-staande-hield-in-het-china-van-de-jaren-vijftig-en-zestig~b1cb3450/
2022-09-28||Blonde maakt duidelijk hoe ontwrichtend het is om publiek bezit te zijn ★★★★☆||Iedereen wil iets van Marilyn Monroe. Ze is het ideale canvas om theorieën of fantasieën op los te laten. Het hoort bij haar iconische status als actrice, sekssymbool en cultureel fenomeen. Zestig jaar na haar dood – ze stierf op 36-jarige leeftijd aan een overdosis kalmeringsmiddelen – spreekt ze nog altijd tot de verbeelding. Als iedereen aan je trekt, je probeert aan te raken, in te kleuren, wie ben je dan nog? Het is een centrale vraag in Blonde, de Netflix-film van Andrew Dominik, die eerder onder meer Killing Them Softly (2012) en The Assassination of Jesse James by the Coward Robert Ford (2007) regisseerde. Blonde toont Norma Jeane, zoals ze heette, als een vrouw zonder anker. Haar zelfbeeld wordt ernstig beschadigd tijdens haar akelige jeugd en raakt steeds verder gefragmenteerd. Natuurlijk helpt het daarbij niet dat ze een alter ego heeft gecreëerd, de altijd stralende Marilyn Monroe. Blonde is geen biopic. De film is gebaseerd op de gelijknamige roman uit 2000 van Joyce Carol Oates, die zich tal van creatieve vrijheden veroorloofde om in het hoofd van Monroe te kruipen. Het boek bevat onder meer verzonnen dagboekfragmenten, brieven en gedichten. Op soortgelijke wijze, vormgegeven als een subjectief spiegelpaleis, gidst Dominik de kijker langs de mogelijke gedachten en herinneringen van de gekwelde filmster. Wat Blonde duidelijk wil maken, is hoe mensonterend het is om publiek bezit te zijn, hoe ontwrichtend ook, zeker als een stabiele basis ontbreekt. Dominik slaagt daarin glansrijk. Zijn film is een nachtmerrieachtige afdaling in de hel die Monroes leven was: om de haverklap werd ze misbruikt, zowel lichamelijk als geestelijk. Terwijl haar intelligentie en acteertalent chronisch werden onderschat, stapelden de trauma’s zich op. Geen wonder dat ze haar toevlucht zocht in steeds zwaardere medicijnen. Dominik laat er een barokke, vervreemdende stijl op los. Af en toe lijkt het een wedstrijd in merkwaardige camerastandpunten (de scène vanuit de baarmoeder wint), maar het is in elk geval inventief, en vaak meeslepend. In al dat visuele geweld is actrice Ana de Armas het emotionele middelpunt. De Armas is zo goed – een en al zenuwen en fragiliteit en ontreddering – dat je je onwillekeurig zorgen maakt over haar geestelijke gesteldheid. Haar acteerwerk is een tour de force die óf volledige overgave, óf een ongelooflijke techniek behelst – in beide gevallen Oscarwaardig. De visie van Blonde op Monroe is duidelijk: ze was een slachtoffer van haar tijd en haar omgeving. Dat is natuurlijk tegen het verkeerde been van mensen die graag iets anders hadden gezien. Een feministische heldin die kracht uitstraalt, bijvoorbeeld, of gewoon iets vrolijkers – iets waardoor de film je niet misselijk of medeschuldig maakt. Sommige critici beschuldigden Dominik ervan Monroe op zijn manier te hebben uitgebuit, door haar in al haar kwetsbaarheid te tonen. Het ironische is dat Blonde juist gaat over die hang naar toe-eigening. Marilyn Monroe is niet van ons allemaal, laat Dominik op indrukwekkende wijze zien. Blonde toont een Monroe (niet dé Monroe) die simpelweg niet kan voldoen aan onze verwachtingen, omdat ze erdoor aan flarden wordt gescheurd.||https://www.volkskrant.nl/cultuur-media/blonde-maakt-duidelijk-hoe-ontwrichtend-het-is-om-publiek-bezit-te-zijn~b7da16a0/
2022-09-28||Femi laat zien dat je culturele achtergrond zowel een ballast als een goudmijn kan zijn ★★★☆☆||Met de studie van Dennis wordt het niks meer. Vergeten in te schrijven, zegt hij tegen zijn moeder en vrienden. Ze geloven hem niet, want hij heeft het al langer moeilijk. Depressief, verward, niemand die het precies weet – Dennis (Yannick Jozefzoon) is geen prater. Terug bij zijn moeder in Eindhoven, op zijn oude kamer die al half als babykamer is ingericht, probeert Dennis het contact met zijn zwangere vriendin Asha te herstellen. Wat er eerder tussen hen is gebeurd, laat Femi niet zien. Het speelfilmdebuut van Dwight Fagbamila legt niet te veel uit. Fagbamila, in 2016 afgestudeerd aan de St. Joost Academie in Breda, maakte eerder de korte film Babatunde, die hem veel lof opleverde. In die film, over een jongen van gemengde afkomst met een afwezige vader, speelden traditionele West-Afrikaanse ideeën over spiritualiteit en de dood een rol: een overledene kan bijvoorbeeld tijdelijk terugkeren als dat nodig is. Femi biedt een nieuwe, uitgebreidere kijk op hetzelfde verhaal, dat volgens Fagmabila een autobiografisch startpunt heeft, maar verder fictie is. Dennis heeft een Nederlandse moeder en een Nigeriaanse vader die overleed toen hij jong was. Nu hij zelf vader wordt, komt het gemis dat hij altijd probeerde weg te stoppen, onvermijdelijk naar boven. Het levert een zoektocht op met een mystieke kant: Dennis probeert zijn mentale crisis te bezweren met alcohol, maar ook met voodoo. Alsof het volledig vanzelfsprekend is, verbindt Fagbamila een magische wereld met aards realisme. Femi bevat horrorelementen, maar biedt ook alledaagse scènes over cafébezoek. De stad Eindhoven, zelden te zien in Nederlandse films, heeft prachtige filmlocaties te bieden, zo blijkt. Fagbamila laat grauwe straten, leegstaande gebouwen en het PSV-stadion baden in een gloedvol licht. Het is duidelijk dat Fagbamila talent en ambities heeft. Als inspiratiebronnen noemde hij filmmakers als Andrea Arnold en Apichatpong Weerasethakul, de eerste bekend om een grimmig maar poëtisch realisme, de tweede – bij wie Fagbamila een workshop volgde – is altijd op zoek naar het mystieke. Femi wil misschien iets te veel op die voorbeelden lijken, en heeft een te dun verhaal om dat gewicht volledig te dragen. Maar Fagbamila overtuigt wel met zijn portret van een jongen die een deel van zichzelf mist. Dat wordt geholpen door het knap ingehouden, sluimerend agressieve spel van Yannick Jozefzoon, die er een Gouden Kalf-nominatie voor kreeg. Femi laat zien dat je culturele achtergrond zowel een ballast als een goudmijn kan zijn. En dat ook een vader die er niet is, je leven kan beheersen.||https://www.volkskrant.nl/cultuur-media/femi-laat-zien-dat-je-culturele-achtergrond-zowel-een-ballast-als-een-goudmijn-kan-zijn~b7ed4355/
2022-09-28||Nowhere levert het bewijs dat je ook met een versleten concept iets moois kunt maken  ★★★★☆||De vijftiger André (Koen De Bouw) woont in een bouwkeet. Er staan maar een paar meubels in. Naast de keet ligt het pand dat hij voor een kennis aan het opknappen is. Het moet een café worden, al vraag je je af wie er op deze grimmige locatie aan de rand van de stad in vredesnaam naar het café wil gaan. Het Vlaamse drama Nowhere (de aftiteling zet een streep tussen Now en here) bouwt razendsnel een geloofwaardige, melancholieke sfeer op. André is een harde werker die met zijn gedachten elders is. Zijn spartaanse omgeving lijkt een manier om zichzelf te straffen. Dat hij niet zo streng is als hij eruitziet, blijkt wanneer hij een jongen betrapt die probeert in te breken. Er zit onmiddellijk iets vaderlijks in Andrés stem. De jongen, Thierry (Noa Tambwe Kabati), heeft een tamelijk grote mond en beweert dat hij 18 is. André biedt hem de kans het geld dat hij nodig heeft te verdienen met klussen. En zo begint een gezamenlijk traject dat, zoals dat in zulke verhalen gaat, tot verzoening en inzicht leidt. Het aardige van Nowhere is dat de film zich in grote lijnen laat uittekenen (al zitten er nog een paar kleine verrassingen in) zonder dat dat ook maar enigszins een probleem is. De Vlaamse regisseur Peter Monsaert (Offline, Le ciel Flamand) levert het bewijs dat je niet altijd origineel hoeft te zijn om iets moois te maken. Want mooi is de film zeker. Het zit ’m in het knappe spel van Koen De Bouw, die een prachtige rol neerzet als zachtmoedige binnenvetter. In scènes waarin eigenlijk niets uitgelegd hoeft te worden. En in de manier waarop ook minder belangrijke personages volledig overtuigen, zoals Andrés opdrachtgever Nico (Sebastien Dewaele) — zo’n niet echt aangename, maar ook niet door en door vervelende vent, die zichzelf niettemin heel wat vindt. Ondertussen bouwt Monsaert kalmpjes toe naar een hoopgevende finale. Daarmee kiest hij alweer voor een route die vaak onbevredigend uitpakt — te gemakkelijk, te gezocht. Toch is het in dit geval volslagen logisch en oprecht ontroerend. Met Nowhere maakt Monsaert van een versleten concept iets bijzonders.||https://www.volkskrant.nl/cultuur-media/nowhere-levert-het-bewijs-dat-je-ook-met-een-versleten-concept-iets-moois-kunt-maken~b48545a3/
2022-09-28||Het ongedwongen charisma van Roberts en Clooney geeft Ticket to Paradise nog wat sjeu ★★☆☆☆||Fijn hoor, om de geregeld aan elkaar gekoppelde sterren Julia Roberts en George Clooney weer samen te zien, zelfs als Ticket to Paradise weinig voorstelt en het romkompotentieel van het duo grotendeels laat liggen. Georgia (Roberts) en David (Clooney) zijn na 20 jaar nog altijd niet bijgekomen van het verloop van hun korte huwelijk, maar belanden weer in elkaars vuurlinie wanneer dochterlief Lily (Kaitlyn Dever) aankondigt dat ze haar professionele ambities overboord gooit om op Bali te trouwen met een zeewierboer (Maxime Bouttier). Georgia en David vertrekken naar Bali om het huwelijk te verstoren, met alle voorspelbare gevolgen van dien. Godzijdank zorgt het charisma van Roberts en Clooney voor sjeu, in deze lauwe poging om het romantische gehakketak van de klassieke screwball-komedie te combineren met vrijblijvend familiedrama.||https://www.volkskrant.nl/cultuur-media/het-ongedwongen-charisma-van-roberts-en-clooney-geeft-ticket-to-paradise-nog-wat-sjeu~b1a67c31/
2022-09-28||Smile is een weinig originele, maar effectieve Amerikaanse horrorfilm ★★★☆☆||Tover een glimlach op je gezicht en alles komt goed. Dat lijkt het motto te zijn waarmee psychotherapeut Rose (Sosie Bacon) in Smile zich door haar ogenschijnlijk succesvolle leven ploetert, terwijl slapeloosheid en onverwerkte jeugdtrauma’s op de loer liggen. Logisch dat net zij het volgende slachtoffer wordt van een akelige vloek, die op haar overspringt wanneer ze ziet hoe een patiënt breed lachend haar keel doorsnijdt. Nog voordat de titel van deze weinig originele, maar effectieve Amerikaanse horrorfilm in beeld verschijnt, is ook de toeschouwer het lachen vergaan. Cineast Parker Finn, die zijn speelfilmdebuut baseerde op zijn kortfilm Laura Hasn’t Slept (2020), weet duidelijk hoe hij angst- en schrikscènes moet opbouwen. Smile kent een constante onderstroom van onbehagen, waarbij Finn wel erg sterk leunt op de moderne horrorklassieker It Follows (2014).||https://www.volkskrant.nl/cultuur-media/smile-is-een-weinig-originele-maar-effectieve-amerikaanse-horrorfilm~bb6dba76/
2022-09-28||Zo verduurzamen Nederlandse garnalenvissers de keten van schip naar schap||Elke zondagnacht zet de kotter van Daniel Caljouw koers richting de Noordzee of Waddenzee. Meestal keert zijn schip op vrijdagmorgen terug in de haven. De Hollandse garnalen zijn dan al aan boord gekookt en gekoeld. Caljouw leerde het ambacht van zijn vader. “Het mooiste aan dit vak blijft het werken in en met de natuur.” Caljouw wil graag dat volgende generaties het ambacht kunnen voortzetten. “Als garnalenvissers vinden we het belangrijk om verantwoordelijkheid te nemen. Daarom proberen we de hele keten van schip naar schap zo duurzaam mogelijk te maken.” Vis is niet alleen lekker, maar ook gezond: het Voedingscentrum raadt aan om minimaal één keer per week vis te eten. Dat kan zorgen voor een dilemma. Ondanks de steeds betere regelgeving is er op sommige plekken sprake van overbevissing. Dat wil zeggen dat er meer vis wordt gevangen dan er weer bijkomt. Om de oceanen en zeeën beter achter te laten voor volgende generaties, is het cruciaal om te kiezen voor duurzaam gevangen of verantwoord gekweekte vis. Albert Heijn loopt daarin voorop: 92 procent van de vis heeft het MSC- of ASC-keurmerk. De rest is biologisch geweekt of afkomstig van een betrouwbaar verbeterprogramma. De kotter van Daniel maakt deel uit van een vloot garnalenkotters van Cornelis Vrolijk, partner van Albert Heijn. Allemaal voldoen ze aan de regels van het MSC-keurmerk. Dat heeft als doel om overbevissing tegen te gaan en te zorgen dat het overige onderwaterleven niet wordt bedreigd door de visvangst. “De netten waarmee we garnalen vangen hebben bijvoorbeeld een grotere maaswijdte gekregen”, legt Daniel uit. “Daardoor blijven kleinere garnalen in zee achter en krijgen ze de kans om door te groeien. Ook zorgen we ervoor dat niet onbedoeld andere vissen dan garnalen in onze netten terechtkomen.” Daarnaast worden mogelijkheden onderzocht om de vloot op alternatieve brandstof te laten varen en nemen de garnalenvissers het afval mee dat in hun netten belandt. “Zo verdwijnt het uit zee en kan het aan wal gerecycled worden.” Het verduurzamen van de garnalenketen houdt niet op bij de vangst. Tot voor kort werden alle Hollandse garnalen handmatig gepeld in het buitenland, vooral in Marokko. Een technologische innovatie maakt lokaal pellen weer mogelijk: alle Hollandse garnalen van Albert Heijn worden nu machinaal gepeld in het Groningse Lauwersoog. Dat scheelt per lading garnalen al snel 5000 km aan transportkilometers en dus wordt er veel CO2-uitstoot gereduceerd. Extra voordeel is dat de garnalen al enkele dagen na de vangst in het schap liggen, waardoor er een lagere concentratie conserveringsmiddelen mogelijk is. “Dat proef je”, zegt Caljouw. “Het is de echte, pure smaak van de Hollandse garnaal. Die is niet te overtreffen.” Meer weten over duurzame vis bij Albert Heijn? Je leest meer over de duurzame initiatieven op deze speciale pagina.||https://www.volkskrant.nl/nieuws-achtergrond/zo-verduurzamen-nederlandse-garnalenvissers-de-keten-van-schip-naar-schap~b6cbbae0/
2022-09-28||Wat een kopje koffie zegt over de prijsverschillen in Nederland||Lees het verhaal hier.||https://www.volkskrant.nl/nieuws-achtergrond/wat-een-kopje-koffie-zegt-over-de-prijsverschillen-in-nederland~b5a80606/
2022-09-28||Voor Big Tech is de gezondheidszorg big business||Minister Ernst Kuipers reisde begin deze maand samen met het koninklijk paar en een aantal zorgbedrijven naar de Verenigde Staten. Een van de doelen van dit snoepreisje was het uitwisselen van kennis op het gebied van digitale zorginnovatie. De minister postte vol lof en enthousiasme over artificial intelligence en een hologram waarop een arts in één keer alle informatie over een patiënt kan bekijken. Hij roemde Amerikaanse zorgbedrijven die vooroplopen op het gebied van data-uitwisseling. ‘Om de kwaliteit van de gezondheidszorg te verbeteren en de zorg voor iedereen, ongeacht de omvang van zijn of haar portemonnee, betaalbaar te houden.’ Die laatste opmerking is vrij opmerkelijk, want de VS scoort bijzonder slecht als het gaat om gelijke toegang, beschikbaarheid en betaalbaarheid van zorg. Een maandelijkse zorgpremie van 1.000 euro per maand en een eigen risico van 3.000 euro zijn heel normaal en zijn voor velen onbetaalbaar. Bovendien zijn ruim 30 miljoen mensen (10 procent van de Amerikaanse bevolking) onverzekerd van zelfs de meest basale zorg. Maar gezegd moet worden: op het gebied van digitale zorginnovaties loopt de VS, samen met China, voorop. Hoe komt dat? Ten eerste omdat de gezondheidszorg in de VS anders is georganiseerd. Waar die in ons land grotendeels wordt gereguleerd door de overheid, wordt deze in de VS compleet overgelaten aan de markt. Daar is de zorg geen publiek goed of mensenrecht, maar een product. Een kwalitatief goed, maar duur product waar velen aan proberen te verdienen en slechts een aantal van kan profiteren. Ten tweede dankzij de wet verplichte openstelling van patiëntgegevens, de 21st Century Cure Act. Deze wet werd in 2016 aangenomen om de ontwikkeling van medische producten te versnellen en innovatie te stimuleren. Het zal niemand verbazen dat voor deze wet flink is gelobbyd door techbedrijven die tot dan toe aanliepen tegen de gesloten data-opslagsystemen van zorginstellingen. Techgiganten, zoals Alphabet, Apple, Microsoft en Amazone maken een opmars in de gezondheidszorg. Alphabet richt zich op AI-expertise. Apple op het verzamelen van medische data via verschillende wearables. Amazon kocht in juli voor een recordbedrag van 3,8 miljard euro de zorgketen Onemedical, een aanbieder van fysieke en virtuele huisartsenzorg in 22 Amerikaanse staten. Drie jaar daarvoor kocht Amazon al online apotheek PillPack waar medicijnen op recept kunnen worden gekocht. Met monsterkortingen dankzij deals met Big Pharma. Of al deze investeringen de zorg zullen innoveren of ontwrichten zal blijken, maar 1 ding is zeker: Voor Big Tech is de gezondheidszorg big business. De interesse van techbedrijven in de zorg biedt ook kansen. Zij beschikken over de innovatiekracht, de kennis, de kunde en het kapitaal waar het in de zorg zelf vaak aan schort. Zij kunnen het proces van digitalisering een boost geven die we best kunnen gebruiken. Tenslotte zijn ctrl+c, ctrl+v op de toetsenborden van zorgmedewerkers steevast versleten en faxen we nog steeds. Maar waar in de zorg vooral behoefte aan is, is een weinig sexy en vooral simpele koppeling van IT-systemen. Die een stevige basis vormen voor veilige informatieoverdracht en kennisdeling. Met juist een beperkt aantal functies die het belang dienen van patiënten en zorgmedewerkers. Zodat ik als huisarts de notities kan inzien van een medisch-specialist of een wijkverpleegkundige die zojuist mijn terminale patiënt heeft bezocht. Zodat ik haar niet hoef te bellen om deze bevindingen, met de hoorn tussen mijn wang en schouder, over te typen in het huisartsensysteem. Dat vraagt niet per se om innovatie of transformatie, maar om een optimalisatie van bestaande systemen. De meeste zorgverleners zullen daar heil in zien. De vraag is of techbedrijven, en diens investeerders, daar brood in zien. En hoe afhankelijk we daarvan (willen) zijn. De recent uitgezonden documentaire Dodelijke zorg van KRO-NCRV illustreert op indringende wijze wat het gevaar is van eenzijdige afhankelijkheid van zorginstellingen van een commerciële partij, in dit geval softwareleverancier Chipsoft. Chipsoft heeft zichzelf in een onmisbare positie gemanoeuvreerd en strijkt jaarlijks miljoenen euro’s zorggeld op met een winstmarge van 50 procent. Ondertussen kan het bedrijf door niemand worden aangepakt omdat het, hoe moreel verwerpelijk ook, niks doet wat volgens de wet niet mag. Wat we nodig hebben is een wakkere overheid met heldere wetgeving, toezichthouders met waakzame ogen en een minister die bij innovatie het belang van zorggebruikers en zorgverleners voorop stelt. Die bescherming biedt tegen de push en macht van techbedrijven in de gezondheidszorg en voorbij virtual-reality-spiegeltjes en artificial-Intelligence-kraaltjes kan kijken. Danka Stuijver werkt als huisarts. Zij schrijft om de week een wisselcolumn met Harriet Duurvoort.||https://www.volkskrant.nl/columns-opinie/voor-big-tech-is-de-gezondheidszorg-big-business~b24ddcb8/
2022-09-28||Lees hier het Oekraïne liveblog van woensdag 28 september terug||||https://www.volkskrant.nl/nieuws-achtergrond/lees-hier-het-oekraine-liveblog-van-woensdag-28-september-terug~b967447a/
2022-09-28||SCP: ‘Eens deeltijd, betekent voor vrouwen vaak altijd deeltijd’ ||Uit onderzoek van het Sociaal Cultureel Planbureau (SCP) dat woensdag verschijnt, blijkt dat tweederde van de vrouwen niet terugkomt op het aantal uren dat ze werkten voordat ze kinderen kregen. Degenen die wel hetzelfde aantal uren gaat werken, deden dat ook voor hun moederschap al in deeltijd of helemaal niet. Met de komst van kinderen is voor de meeste vrouwen betaald werk dus voorgoed op een lager pitje komen te staan. Volgens SCP-onderzoeker Wil Portegijs is dat het gevolg van de deeltijdcultuur en -structuur in ons land. Zodra er kinderen komen, gaan de meeste vrouwen in deeltijd werken en een klein deel stopt helemaal. ‘De man wordt zo hoofdverantwoordelijke voor het inkomen en de vrouw voor het reilen en zeilen thuis’, aldus Portegijs. ‘En als je dan eenmaal in deeltijd werkt, is het logisch dat op een later moment ook de mantelzorg op jouw bordje komt en het vrijwilligerswerk. Zo blijf je in die deeltijdbaan zitten.’ Het onderzoek verschijnt op het moment dat deeltijdwerk weer volop in de belangstelling staat. Om de nijpende personeelstekorten te lenigen werd vorige week in de Tweede Kamer weer eens gewezen op de vrouwen: als zij meer uren zouden werken, zouden tekorten in sectoren als de zorg en het onderwijs worden opgelost. Nog altijd werken vrouwen gemiddeld slechts 28 uur. Het aandeel van hen met een voltijdbaan is nu nauwelijks hoger dan een halve eeuw geleden. Volgens Portegijs bestaat in die discussie een blinde vlek voor de moeders met oudere kinderen, terwijl zij de grootste groep in deeltijd werkende vrouwen zijn. ‘Het gaat altijd over moeders met kleine kinderen, maar meer dan de helft van de vrouwen die in deeltijd werken, hebben helemaal geen jonge kinderen meer. Daar ligt een enorm arbeidspotentieel dat relatief makkelijk aan te boren is, ook die moeders zelf zeggen dat ze minder druk zijn dan toen hun kinderen klein waren.’ Ook de interventies om de arbeidsdeelname van vrouwen te stimuleren, richten zich uitsluitend op jonge moeders. Zo wil het kabinet de kinderopvang gratis maken en heeft het vorige maand nog het ouderschapsverlof uitgebreid naar 26 weken. Daar is volgens Portegijs niets mis mee, voorkomen dat vrouwen fors teruggaan in hun arbeidsuren is immers beter dan ‘genezen’. ‘Maar voor de oudere moeders van nu heb je daar niks aan, daar ga je de huidige tekorten op de arbeidsmarkt niet mee oplossen.’ Volgens de onderzoeker zouden werkgevers morgen al kunnen beginnen om het gesprek aan te gaan met in deeltijd werkende oudere vrouwen over wat zij nodig hebben om meer uren te werken. Of een voltijdsbonus, zoals het kabinet wil, de doorslag zal geven, betwijfelt ze: hoewel het belangrijk is dat vrouwen er niet op achteruit gaan als ze meer gaan werken (door het verlies van toeslagen) lijken financiële prikkels niet echt te werken. ‘Vrouwen voelen zich na jaren deeltijd niet meer zo verantwoordelijk voor het winnen van de kost.’ Volgens socioloog Mara Yerkes van de Universiteit Utrecht laat het SCP-onderzoek goed zien dat het ‘deeltijdprobleem’ geen eenvoudige oplossing kent. ‘Goede kinderopvang en betaald verlof zijn onvoldoende: beleidsmakers moeten ook nadenken over de langere termijn.’ Het vraagt er volgens de onderzoeker onder meer om dat mantelzorg serieuzer wordt genomen. Waar gratis opvang wordt opgetuigd voor kinderen, wordt die voor ouderen immers steeds verder versoberd. ‘De participatiesamenleving vraagt dat we taken overnemen, maar dat wordt nu vaker gedaan door vrouwen dan mannen.’ Al met al moet volgens Portegijs worden gekozen hoe we werk en zorg in de toekomst willen organiseren. ‘Nu hinken we op twee gedachten’, zegt ze. ‘De maatschappij gaat ervan uit dat er deeltijdwerkende moeders zijn die kunnen mantelzorgen, vrijwilligerswerk doen en om 3 uur op het schoolplein kunnen staan. Maar tegelijk krijgen ze ook het verwijt deeltijdprinsesjes te zijn omdat ze te weinig werken.’ ‘Toen ik moeder werd, ben ik in deeltijd gaan werken. Geen van mijn werkgevers heeft ooit gevraagd of ik meer uren wilde. Het is in mijn baan ook niet echt mogelijk: als ik 40 uur zou willen werken, dan moet ik vijf dagdiensten draaien. Maar ik moet daarnaast ook bereikbaarheidsdiensten in de avonden- en weekenden op me nemen. Ik ben alleenstaand, dus ik vind het toch wel belangrijk dat er iemand thuis is voor de kinderen. Ik kom zelf ook uit een gezin waarin mijn moeder na school klaar zat met thee en koekjes. ‘Ik ben heus wel bereid om meer te werken, maar dan moeten mijn werktijden wel anders worden ingedeeld. En het moet onder aan de streep wat opleveren. Ik heb er geen verstand van, maar op sociale media lees ik dat je toeslagen kwijt kunt raken als je meer gaat werken. Als dat klopt, dan snijd ik mezelf in de vingers. Misschien als de kinderen straks 18 zijn en de kinderbijslag en het kindgebonden budget toch wegvallen, dat ik het wel ga doen.’ ‘Sinds de geboorte van mijn oudste dochter ben ik 28 uur gaan werken, daarvoor werkte ik 36 uur. Dat is voor mij een heel bewuste keuze geweest en nog steeds. Ik wil het opgroeien van mijn kinderen van dichtbij meemaken. De kleine dingen: dat je zoontje op woensdagmiddag uit school komt en vriendjes meeneemt die je leert kennen. Dat je tijd hebt om bij de voetbaltraining te kijken. ‘Ik vind de discussie over deeltijdwerk nogal gepolariseerd. Het is geen kwestie van goed of fout. Iedereen moet doen wat bij hem of haar past. En ik vind het niet alleen mijn taak om een bijdrage te leveren met arbeid, maar ook om mijn kinderen op te voeden. Bovendien draag ik mijn steentje bij: ik doe vrijwilligerswerk bij de hockeyclub en zit in de ouderraad. Mijn partner die fulltime werkt, doet dat allemaal niet. Overigens zijn het vooral moeders die ik die daar zie.’||https://www.volkskrant.nl/nieuws-achtergrond/scp-eens-deeltijd-betekent-voor-vrouwen-vaak-altijd-deeltijd~bd6b65b7/
2022-09-28||Een boodschap van Björk aan Björk: ‘Met mijn songs leer ik mezelf de persoon te worden die ik wil zijn’||De lockdown? Björk (56) had er geen moeite mee. Om twee redenen, zegt ze. ‘IJsland is een eiland. Om verspreiding van het virus tegen te gaan, was de belangrijkste maatregel het sluiten van de grenzen. De horeca hoefde niet rigoureus dicht zoals in de rest van Europa. We waren lang niet zo zwaar getroffen als andere landen. En ik vond het heerlijk dat ik na jaren de wereld over zwerven nu eens gewoon op één plek kon blijven. Ik heb, geloof ik, niet zo’n lange tijd achtereen thuis gezeten sinds ik 16 was.’ Daar komt bij dat Björks dochter, Ísadóra (of Doa) het nest definitief had verlaten. De 19-jarige had haar school in Brooklyn afgemaakt en ging zich verder wijden aan haar eigen film- en muziekcarrière. Björks moeder, Hildur Rúna, was een paar jaar eerder overleden na een lang ziekbed. Er was een nieuwe fase aangebroken in het leven van de IJslandse zangeres, de ongekroonde koningin van de alternatieve pop sinds haar debuutalbum Debut (1993). Een fase die haar alle ruimte liet om zichzelf te warmen aan haar covidbubbel in Reykjavik. ‘Je weet wel, thuis hangen met vrienden, je zelf overgeven aan al die simpele huiselijkheden. Als muzikant vang je daar slechts een glimp van op als je van een vliegveld een stad inrijdt en je de huizen inkijkt.’ Ze noemt haar nieuwe, tiende album, Fossora, dan ook een soundtrack om te clubben in je eigen woonkamer, zoals ze zelf placht te doen tijdens de lockdown. ‘In een klein groepje, want dat mocht, naar een restaurant, om wat te drinken. Vervolgens gingen we vroeg weg en belandden we uiteindelijk bij mij thuis.’ Er volgde meestal een uurtje aan gesprekken en achtergrondmuziek, waarna iedereen even dj mocht spelen. Er schalde techno en gabber door huize Björk tijdens de pandemie. ‘Om half 12 lag ik al in bed. Ik ben dol op zo’n sfeer waarin je je eigen gecomprimeerde feestje kan organiseren volgens je eigen luimen. Ik wil niet dansen tot 3 uur ’s ochtends. Tussen 8 en 10 is veel beter, dan heb je nog volop energie.’ Maar of Fossora daarmee ook een partyalbum is? Er staan samenwerkingen op met het Indonesische duo Gabber Modus Operandi dat traditionele Indonesische klanken vermengt met, juist ja, gabber. Dat zorgt hier en daar voor harde klappen. Maar Björk heeft voor een groot deel de 80 bpm gehandhaafd, het tempo waarop ze tijdens de lockdown op het strand van Reykjavik wandelde. Dan is er de geur van vochtige grond die van het album opstijgt en waar de titel ook naar verwijst. Björk heeft Fossora gekleurd in de aardetinten van zes basklarinetten. Het woord fossora is dan ook verwant aan het woord fossiel, en een verzonnen vrouwelijke vorm van het Latijnse woord voor graver. Op de plaat weven blazers of strijkers melodische structuren die zich almaar herhalen zonder zich veel van een songstructuur aan trekken. Eerder dienen ze als de inbedding van die o zo herkenbare, voortgestuwde, geëxalteerde zang. Daar weer onder zit de hoekige ritmiek waarin elektronische beats en die klarinetten de bas en basis verzorgen. Tekstueel is ook een neiging tot aardsheid te bespeuren: het verlangen naar huiselijkheid in Her Mother’s House of het pleidooi voor meer verbinding in het door trage gabberbeats opgeluisterde Atopos. En het laag-bij-de-grondse gescharrel in de muziek heeft ook met een persoonlijkheidstrekje van Björk te maken. ‘Ik heb de neiging om per album muzikale extremen op te zoeken en me daarin te verliezen. Doordat ik op Utopia, mijn voorgaande album, zoveel fluiten gebruikte had het geen bas, geen bodem. Alles zat in de lucht. Daarna wilde ik helemaal de andere kant op. Het gaat vaak niet dieper dan een kind dat een rood kleurpotlood heeft ontdekt, daar alles mee kleurt tot het verveeld raakt en vervolgens obsessief met blauw aan de slag gaat.’ Maar dat muzikale obsessieve sluit de uitdrukking van een diep gevoeld verlangen naar connectie niet uit. Op Atopos zingt ze dat onze verschillen te irrelevant zijn om de band met elkaar niet aan te gaan en dat we ze vooral niet als excuus moeten gebruiken. Gevolgd door de waarschuwing: ‘If we don’t grow outwards towards love, we’ll implode inwards towards destruction.’ Maar daar leest ze eerder zichzelf de les dan de rest van de wereld. De boodschap van Björk aan Björk. Want, ‘songs schrijven is soms de manier om mezelf beter te leren kennen en geestelijk te groeien. Het is alsof ik mezelf probeer te leren de persoon te worden die ik wil zijn. Mijn manier van zelfverbetering.’ Luister naar Victimhood. Een nummer dat tot stand kwam na het beluisteren van een psychologiepodcast op een van haar strandwandelingen. Björk zingt letterlijk dat ze klaar is om het slachtofferschap van zich af te werpen. ‘Ik leer altijd wat van die podcasts. Ik heb altijd van mezelf geweten dat ik een eeuwige optimist ben. Zo iemand die het op zich neemt om de ander op te vrolijken no matter what. Als het niet lukte, voelde ik me tekort gedaan en gleed in de slachtofferrol.’ Maar ze heeft geleerd dat iemand met een manische vrolijkheid een bron van ergernis kan zijn voor vrienden en familie. ‘Je kunt iemand met een depressie niet opbeuren met: ‘Kom op, alles is fantastisch’. Dat werkt averechts. Dan ben je een optimisme-fascist.’ Ze heeft het vaak genoeg geprobeerd met haar moeder Hildur Rúna, die onder sombere buien leed en in 2018 op 72-jarige leeftijd overleed. Die moeder heeft nu een prominente plek gekregen op Fossora,. Björk zong in 2011 in het nummer Quicksand al over haar moeder, die toen een hartaanval had gekregen en die ze probeerde te behoeden voor de duisternis. Our mothers’ philosophy It feels like quicksandAnd if she sinksI’m going down with her ‘Mijn moeder was eigenlijk een zwartkijker met idealen. Iemand die doelen nastreefde, maar ook zei dat het allemaal toch slecht zou aflopen. En als zij weer eens zo’n negatieve bui had, dan deden we altijd weer een ritueel dansje van argumenten met haar in de rol van pessimist en met mij als optimist.’ De dochter heeft nu twee nummers aan de moeder gewijd, de vrouw over wie Björk zegt dat zij ontzettend veel heeft gehad aan de vrijheden die haar moeder heeft bevochten. Een non-conformist was ze, een hippie-homeopaat die zich van Björks vader liet scheiden toen haar dochter 1 jaar was. Björk: ‘Er werd van haar verwacht dat ze geen enkele ambitie buitenshuis had en huisvrouw zou worden. Maar ze vertikte het en onttrok zich aan het patriarchaat door in haar uppie met twee kleine kindertjes een appartement in een buitenwijk van Reykjavik te huren.’ Sorrowful Soil, dat als ondertitel ‘Een lijkrede voor Hildur Rúna’ meekreeg, was anderhalf jaar voor haar overlijden geschreven. Toen het al duidelijk werd dat ze ‘het laatste hoofdstuk van haar leven’ was ingegaan. Naast de troostende woorden ‘you did well, you did your best’ maakt de zangeres ook melding van een nogal formeel biologische feit: dat ‘een vrouw in haar leven zo’n 400 eicellen aanmaakt maar dat vaak twee of drie daarvan zich uiteindelijk nestelen.’ ‘Dat is geboren uit de associatie die ik had met een bekende, maar curieuze IJslandse folksong waarin het leven van de overleden held heel formeel wordt opgesomd. Niet poëtisch of romantisch, zoals je verwacht, het is meer een lijstje van feitelijke mededelingen als van de Burgerlijke Stand: hij is dan en dan geboren en kreeg zo en zo’n baan. Het klinkt zakelijk en patriarchaal. Ik vroeg me af hoe ik een lijkrede voor mijn moeder zou kunnen maken maar dan vanuit een biologisch matriarchaal standpunt. Ik vond het wel geestig, maar ik heb een vreemd gevoel voor humor dat niemand snapt.’ Ancestress (‘voormoeder’) wordt ‘een grafschrift voor Hildur Rúna’ genoemd. Het heeft de statige, voortschrijdende samenzang van een hymne, begeleid door snaren en bellen. Het is Björks poging om haar moeder op de juiste wijze eer te bewijzen, nadat ze aan de begrafenis tegenstrijdige gevoelens had overgehouden. ‘Mijn onvrede daarmee kwam voort uit het feit dat ik er met een oog van een entertainer naar keek en allerlei tekortkomingen zag. Niet dat mijn moeders begrafenis een perfecte show moest zijn, maar ik wilde dat het was zoals mijn moeder het had gewild.’ En er was nog wel speciaal een priester in de Noorse mythologie – ‘Je weet wel, van Thor en Odin’ – ingehuurd, voor een ceremonie die paste bij haar niet-kerkelijke, non-conformistische moeder. ‘Maar een priester is ook vaak iemand die de overledene zelf nooit ontmoet heeft of niet eens kent en in zijn rede ook maar lukraak dingen aanhaalt uit haar leven. Het had allemaal zo weinig met haar te maken. En dan was de dienst ook nog eens in de kerk. Niet eens in de open lucht, zoals dat zou moeten bij zo’n heidense begrafenis.’ Ancestress was haar manier om de de ceremonie over te doen. Dus zingt ze nu: When I was a girl she sang for meIn falsetto, lullabies with sincerityI thank her for her integrity Of het verlies van haar moeder en het opgroeien van haar dochter haar hebben beïnvloed als songschrijver? ‘Dat is dus eigenlijk zo’n vraag over hoe je beeld van je ouders is veranderd nadat jezelf kinderen heb gekregen, toch? Die spiegeling van je ouders in jezelf en van jezelf in je kinderen. Poeh, ik denk dat ik daar aan één album niet genoeg voor heb. Die bewustwording daarvan is een steeds voortgaand proces. Ik denk dat ik daar pas aan het eind van mijn leven een antwoord op kan geven.’||https://www.volkskrant.nl/cultuur-media/een-boodschap-van-bjork-aan-bjork-met-mijn-songs-leer-ik-mezelf-de-persoon-te-worden-die-ik-wil-zijn~bedee946/
2022-09-28||De Volkskeuken: paddestoelensoep||Energie besparen is het nieuwe koetje-en-kalfje: bij babbelen met buren of collega’s vliegt het radiatorfolie me om de oren, samen met zuinige temperaturen van de HR-ketel, buisisolatie en waterbesparende douchekoppen. ‘Hoe doe jij dat nou met koken? Dat kost toch ook veel gas?’ Nou valt dat wel mee: douchen en verwarmen kosten beduidend meer gas dan koken, maar hee, alle beetjes helpen, dus letten we meer op. Het scheelt sowieso dat we nauwelijks vlees eten: groenten zijn een stuk sneller klaar dan bijvoorbeeld stoofvlees. Volkskeukencollega Loethe tipte eten uit blik al als energiebespaarder. Nu zijn bijvoorbeeld peulvruchten prima uit blik. Ik trek wel ergens een grens: soep. Bliksoep is echt minder lekker dan vers gemaakte soep en ook veel duurder dan soep die je zelf maakt. Het is nu paddestoelentijd. Ik koos de luxere zwammen: oesterzwammen, portobello en koningsoesterzwammen, want die lagen er bij de groenteboer zo mooi bij, maar gewone (kastanje)champignons smaken ook prima. Pluspunt van soep: aan de kom kun je je handen heerlijk warmen. Ingrediënten: 1 sjalot 2 tenen knoflook 1 stengel bleekselderij 50 g boter 700 g gemengde paddestoelen 40 g bloem 1,5 liter paddestoelenbouillon olijfolie 8 takjes verse tijm (of 2 theel. gedroogde tijm) 250 ml slagroom zout, peper Snipper sjalot en knoflook, snijd de bleekselderij in boogjes en fruit ze in een pan in de gesmolten boter. Veeg in die tijd de paddestoelen schoon met een keukenpapiertje, wassen hoeft niet. Snijd de paddestoelen in plakjes. Houd een kwart ervan apart, doe de resterende driekwart bij de sjalot en bak ze 5 minuten, af en toe roerend, mee. Voeg de bloem toe en roer dat er helemaal door. Voeg dan, al roerend, plons voor plons de bouillon toe. Breng aan de kook. Zet de pit laag en laat het zeker 10 minuten zachtjes pruttelen. Doe een sliert olijfolie in een pan, verhit en bak de resterende paddestoelen op hoog vuur tot ze gaar zijn en mooie bruine randjes hebben. Zet de pit weer uit. Bestrooi ze met wat zout en peper en ris de blaadjes van 1 takje tijm erover. Pureer de soep met een staafmixer of in een blender. Ris de rest van de blaadjes van de tijm erover. Proef op zout en peper, roer de room erdoor en proef nog een keer: is het hartig genoeg? Schep de soep in kommen en verdeel de gebakken paddenstoelen erover. Ook lekker met de croutons van Volkskeukencollega Sake.||https://www.volkskrant.nl/eten-en-drinken/de-volkskeuken-paddestoelensoep~b139f8fb/
2022-09-28||Stroom valt uit in heel Cuba, deels door orkaan Ian||Waardoor de storing nog meer wordt veroorzaakt is niet duidelijk. Guerra zegt dat de hele nacht wordt doorgewerkt om de stroom te herstellen. Ook in de hoofdstad Havana is het bijna overal donker, met uitzondering van enkele hotels waar generatoren worden gebruikt. Ian kwam dinsdag als een categorie 3 orkaan aan land aan de westkust van Cuba en zorgde voor veel schade op het eiland. Honderdduizenden inwoners hadden eerder op de dag al te maken met stroomuitval. Meer dan 40.000 mensen waren in afwachting van de orkaan uit hun huizen vertrokken. Het elektriciteitsnet van Cuba ligt vaker plat. Als gevolg van de energiecrisis besluit de regering regelmatig de stroom op een groot deel van het eiland tijdelijk af te sluiten, soms urenlang. Orkaan Ian is inmiddels verder getrokken en komt naar verwachting woensdagavond plaatselijke tijd aan land aan de westkust van de Amerikaanse staat Florida. Mogelijk bereikt de orkaan voor die tijd categorie 4. Op sommige plekken wordt een halve meter aan regenval verwacht. Circa 2,5 miljoen inwoners hebben het bevel of de waarschuwing gekregen te evacueren. De Amerikaanse president Joe Biden heeft dinsdagavond met de gouverneur van Florida Ron DeSantis gesproken om te kijken hoe de regering de staat kan helpen.||https://www.volkskrant.nl/nieuws-achtergrond/stroom-valt-uit-in-heel-cuba-deels-door-orkaan-ian~b10354a1/
2022-09-28||Heel Italië drinkt het water van Viterbo||Dicht bij de hoofdweg bevindt zich een badplaats die in een weidse vlakte ligt. Het water vormt op drie mijl van de meest nabije berg een meertje, aan het uiteinde daarvan ziet men een bron met kracht kokend heet ­water omhoogspuiten. Het stinkt sterk naar zwavel. Aan een kant van deze bron begint een kanaal dat leidt naar twee baden die zich bevinden in een huis dichtbij. Degene die dit huis huurt verkoopt ook modder uit dat meer, en die modder helpt mensen tegen schurft. We troffen er zeer veel honden aan van kardinaal Farnese, die ernaar toe gebracht waren om te baden. Drie mijl verderop bereikten we Viterbo. Het was zo laat, dat we het middag- en avondmaal in één moesten gebruiken. Ik was toen erg schor, in San Lorenzo had ik vanwege de wandluizen gekleed geslapen op een tafel. Donderdag ging ik ’s ochtends andere baden bezoeken die zich niet ver van de stad bevinden. Eerst zie je plaatsen waar baden door verwaarlozing in onbruik zijn geraakt. Het hele terrein ademt een grote stank. Verderop is het paleis van paus Nicolaas. Aan de voet bevinden zich drie warmwaterbronnen. Een ervan dient om van te drinken. Geen enkele stank of geur. Dit water heeft een uitmuntende reputatie en men vervoert er hele ladingen van door heel Italië.||https://www.volkskrant.nl/cultuur-media/heel-italie-drinkt-het-water-van-viterbo~b880b12e/
2022-09-28||De Volkskrant tv-selectie voor woensdag 28 september||RTL 7, 20.30 uur (Actie, Roger Donaldson, 2014) Even lijkt de Koude Oorlog weer helemaal terug. Maar zo glashelder is de actiethriller van Roger Donaldson (Thirteen Days) nu ook weer niet: de slechteriken bevinden zich zowel aan Russische als aan Amerikaanse zijde. Oud-CIA-agent Peter Devereaux (Pierce Brosnan) doet een poging om belastende informatie over een Russische presidentskandidaat te bemachtigen en krijgt niet alleen half Oost-Europa, maar ook zijn eigen CIA achter zich aan. Brosnan is op dreef als spion, maar van de voormalige James Bond mag ook niets minder worden verwacht. NPO 2, 21.00 uur Deze week praat Coen Verbraak in Over leven met filosoof Jurriën Hamer, de schrijver van het boek Waarom schurken pech hebben en helden geluk. Hierin geeft de auteur zijn visie op een van de meest hardnekkige vraagstukken uit de filosofie: hebben we een vrije wil? Net zoals veel van zijn collega’s concludeert Hamer van niet, en dat heeft grote gevolgen – of dat zou het moeten hebben – voor de manier waarop we kijken naar onze wereld en samenleving. Zonder vrije wil krijgt schuld een andere betekenis. Wat betekent dat voor de manier waarop we straffen? NPO 2, 22.39 uur Eerder deze maand maakte Zweden bij de verkiezingen een ruk naar rechts. De anti-immigratiepartij Zweden Democraten haalde ruim 20 procent van de stemmen. Veel Zweden zijn ongerust over de problematische integratie van immigranten in het land en leggen een verband met het toenemende bendegeweld. In Breuklijnen neemt Sinan Can een kijkje in de Stockholmse wijk Rinkeby, waar jongeren uit rivaliserende bendes elkaar naar het leven staan. Can gaat er op pad met de eerste zwarte politievrouw in Zweden en spreekt een vader wiens zoon werd vermoord. Canvas, 22.50 uur In 2003 wist de Amerikaanse start-up Theranos beleggers te verleiden met een prachtig verhaal: de revolutionaire technieken en apparatuur van het bedrijf zou aan een paar druppels bloed genoeg hebben voor een razendsnelle, uitgebreide en betrouwbare bloedanalyse. Tien jaar later was Theranos 10 miljard euro waard, maar toen ontstond er twijfel over de claims van het bedrijf. In zijn documentaire The Inventor toont Alex Gibney de spectaculaire ondergang van Elizabeth Holmes, de baas van Theranos die zichzelf naar Steve Jobs modelleerde. Veronica, 22.50 uur (Actie, Clark Johnson, 2003) Actiethriller over een elite-eenheid van de politie van Los Angeles, die wordt ingezet bij kapingen en andere calamiteiten. Een genrefilm zonder verrassingen, maar vol achtervolgingen, schietpartijen, stoere mannen (Colin Farrell, LL Cool J) en zowaar één stoere vrouw (Michelle Rodriguez). Hoewel S.W.A.T., zelf gebaseerd op de gelijknamige tv-serie uit 1975, als hapslikwegactiefilm geen blijvende indruk leek te maken, verschenen jaren later de direct-to-video-vervolgen Firefight (2011) en Under Siege (2017). Daar werd de basis gelegd voor een nieuwe, succesvolle S.W.A.T.-serie, waarvan dit jaar het zesde seizoen verscheen. NPO 2, 23.39 uur Twee jaar terug werd de 82-jarige Jane Fonda gearresteerd bij een klimaatprotest in Washington. Het was niet de eerste keer: al vier keer eerder werd de actrice bij politieke protesten afgevoerd. In Jane Fonda – Actrice en activist gaat Florence Platarets uitvoerig in op de carrière, relaties en het activisme van de ster. Fonda brak door als sf-stoeipoes in de curieuze film Barbarella en won een Oscar voor de rol van prostituee in de thriller Klute, maar heeft haar feministische opvattingen nooit verloochend. Een bezoek aan Vietnam tijdens de oorlog leverde haar zowel vrienden als vijanden op. BBC 1, 23.40 uur (Drama, Kasi Lemmons, 2019) Cynthia Erivo werd twee jaar geleden genomineerd voor een Oscar voor haar rol als abolitionist Harriet Tubman (1823-1913), een ontsnapte slavin die gedurende haar leven via het Underground Railroad-netwerk honderden slaven wist te bevrijden. Die nominatie was begrijpelijk en terecht: de innemende Erivo, eerder uitstekend in Steve McQueens Widows, maakt van Harriet méér dan de doorsneebiopic die de film zou zijn met een minder begaafde acteur voor de camera. Regisseur Kasi Lemmons (ook co-scenarist) slaagt er in de momenten zonder Erivo niet helemaal in deze geschiedenis volwaardig tot leven te roepen. Wel filmt ze spannende ontsnappingsscènes – en een fijnzinnige Janelle Monáe.||https://www.volkskrant.nl/cultuur-media/de-volkskrant-tv-selectie-voor-woensdag-28-september~bb2e9970/
