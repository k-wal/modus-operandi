2022-09-03||Mysterieuze sterfgevallen Argentinië veroorzaakt door legionellabesmetting||De gouverneur van de streek zei tegen lokale media dat de eerste monsters die het Malbrán-instituut heeft onderzocht een positief resultaat voor deze bacterie hebben opgeleverd. Eerder stond alleen vast dat het niet ging om het coronavirus dat Covid-19 veroorzaakt of influenza. De minister van Volksgezondheid Carla Vizzotti kwam zaterdag naar San Miguel om een toelichting te geven. Ze vertelde dat nog niet alle van de slachtoffers afgenomen monsters zijn geanalyseerd en de diagnose dus nog niet definitief is. In de plaatselijke privékliniek zijn nu elf infectiegevallen, van wie de meeste verplegers, geconstateerd. Hoewel de patiënten antibiotica kregen, zijn vier van hen overleden, mogelijk doordat ze al ademhalingsproblemen of een zwakke gezondheid hadden. Legionella pneumophila is een bacterie die zich vooral vermeerdert en verspreidt via (warm)watersystemen die niet zijn doorgespoeld of gereinigd, maar ook via bijvoorbeeld airco’s. Mensen die de bacterie onder de douche of in de buurt van een sproei-installatie inademen kunnen de zogenoemde veteranenziekte oplopen. De bacterie zorgt vaker voor grote uitbraken. In ons land werden in februari 1999 meer dan tweehonderd mensen ernstig ziek na een bezoek aan de Floriade in Bovenkarspel. Van hen overleden er 32. Ook toen was de oorzaak de legionellabacterie. Die had zich opgehoopt in een brandslang, was in een bubbelbad beland en vervolgens via vernevelde druppeltjes in de longen van passanten terechtgekomen. De uitbraak in San Miguel de Tucumán gaf afgelopen dagen veel opschudding, nadat de plaatselijke autoriteiten de Wereldgezondheidsorganisatie inschakelden. De toestand deed sterk denken aan het begin van de coronapandemie in Wuhan, met een plotse uitbraak van ernstige longontstekingen. Verdacht was ook dat de meeste zieken zelf in het ziekenhuis werkten: een patroon dat kan duiden op een virus dat al rondgaat in de stad, en pas in het ziekenhuis opvalt. Het gebeurt overigens geregeld dat ergens een ziekte uitbreekt waarvoor niet direct een oorzaak wordt gevonden. Sinds de coronapandemie wordt echter sneller aan de bel getrokken bij geheimzinnige ziekte-uitbraken, vooral als er longontsteking in het spel is. Corona kwam in december 2019 aan het licht, toen in Wuhan opeens opvallend veel longpatiënten in het ziekenhuis belandden.||https://www.volkskrant.nl/nieuws-achtergrond/mysterieuze-sterfgevallen-argentinie-veroorzaakt-door-legionellabesmetting~bd931b73/
2022-09-03||Fijn voetballend FC Twente legt de pijnpunten van koploper PSV bloot: 2-1||De ploeg van nieuwbakken trainer Ruud van Nistelrooij was als trotse koploper naar Enschede afgereisd, met vier overwinningen en een trits aan doelpunten (22) tegen Emmen, Go Ahead Eagles, Excelsior en Volendam. Bij de eerste serieuze test in de eredivisie ging het mis. Tegen het fijn voetballende Twente kwamen de pijnpunten bij PSV aan het licht. Net als vorig seizoen oogde PSV vooral defensief kwetsbaar. Opnieuw schoof de ploeg met poppetjes in de achterhoede. Nu stond Ramalho weer centraal achterin en was Jordan Teze rechtsback, terwijl Phillipp Mwene op de bank begon. Het kwam het spel van PSV niet ten goede, al faalde de ploeg als collectief. PSV werd in de eerste helft omver geblazen door de energieke thuisploeg, vooruit gestuwd in een sfeervolle Grolsch Veste. Groot was het contrast tussen de geestdrift van Twente en de apathische houding van PSV. Zo makkelijk als Twente voetbalde, zo stroef verliep het positiespel van de bezoekers uit Eindhoven. Eigenlijk was er van een positiespel nauwelijks sprake. PSV probeerde niet eens op te bouwen. Veel vaker koos doelman Walter Benitez voor een verre trap naar voren in de hoop dat Cody Gakpo zijn duel zou winnen. De gewilde aanvaller besloot deze week na lang wikken en wegen tot minimaal de winterstop bij PSV te blijven, maar kon zich in Enschede niet onderscheiden. Twente - PSV had veel weg van de ontmoeting tussen beide ploegen vorig seizoen. Ook toen raasde de thuisploeg over PSV heen (3-0 na een halfuur). Na rust wist PSV de schade destijds deels te beperken (3-3), al raakte de titel verder uit zicht. Dit keer wist het de zwakke eerste helft niet goed te maken. Vaclav Cerny was de meest in het oog springende speler bij Twente, dat vooral in de eerste helft de ene na de andere vlot lopende aanval produceerde. De rechtsbuiten was twee keer het eindstation. Eerst kreeg hij in het strafschopgebied te veel ruimte van Armando Obispo. Niet veel later profiteerde hij bij een vrije trap van de organisatorische wanorde bij PSV. De ploeg van Van Nistelrooij zette daar in de eerste helft nauwelijks iets tegenover, met Johan Bakayoko en Guus Til als zwakkere schakels in het aanvalsspel. Laatstgenoemde stond na tien minuten in de tweede helft op het punt gewisseld te worden toen hij PSV met een frommeldoelpunt terugbracht in de wedstrijd. PSV toonde zich na rust sowieso van zijn betere kant, al was dat niet heel moeilijk na het vertoonde spel de eerste 45 minuten. Van Nistelrooij bracht Yorbe Vertessen, Mwene en Anwar El Ghazi, die deze week overkwam van het Engelse Aston Villa en zijn debuut maakte. Twente trok zich - al dan niet gedwongen - terug, al bleven echt grote kansen voor PSV uit. Twente knokte zich naar het einde, terwijl PSV met vijf aanvallers op het veld de gelijkmaker probeerde te forceren. Verdediger Ramalho was nog het dichtstbij, met een kopbal op de bovenkant van de lat.||https://www.volkskrant.nl/sport/fijn-voetballend-fc-twente-legt-de-pijnpunten-van-koploper-psv-bloot-2-1~b45b1b14/
2022-09-03||Ajax met goed gevoel de Champions League in na eenvoudige zege op SC Cambuur: 4-0||Ajax is na vijf speelronden nog zonder puntenverlies in de Eredivisie. Komende woensdag is Rangers FC in Amsterdam de eerste tegenstander in de groepsfase van de Champions League. De Schotten, in de play-offs te sterk voor PSV, leden zaterdag een pijnlijke nederlaag tegen Celtic (4-0). De 24-jarige Bergwijn heeft al zes keer gescoord in de eerste vijf competitiewedstrijden. Hij schaarde zich met die prestatie in een mooi rijtje. Henk Groot, Patrick Kluivert en Luis Suárez waren tot zaterdag de enige spelers van Ajax die dat ook ooit lukte. Terwijl veel voetballers van Ajax deze zomer vertrokken naar het buitenland, besloot Bergwijn terug te keren naar de club waar hij een groot deel van zijn opleiding genoot. Goed presteren in de top van de Premier League is geen vanzelfsprekendheid als je bij de beste spelers van de Eredivisie hoort, zo weet hij inmiddels. Bij Ajax in de competitie en in de Champions League en bij het Nederlands elftal op het WK in Qatar kan hij zich opnieuw in de kijker spelen. Na een roerige transferperiode weet trainer Alfred Schreuder inmiddels met wie hij tot aan de winterstop moet presteren. Schreuder zal zo veel als mogelijk spelers tevreden willen houden. Tegen SC Cambuur mocht Davy Klaassen voor het eerst dit seizoen aan een competitieduel beginnen. Een ijverige Mohammed Kudus speelde de gehele tweede helft. Cambuur speelde veel defensiever dan vorig seizoen, toen het met maar liefst 9-0 in de Arena verloor. Vier dagen voor het thuisduel met Rangers FC in de Champions League opende Bergwijn in de 35ste minuut de score. De aanvaller haalde vlak voor rust verwoestend uit en verdubbelde zo de voorsprong. Na een kwartier spelen in de tweede helft kreeg hij rust en een publiekswissel. Devyne Rensch tekende voor de 3-0, door zonder dat hij het wist een schot van Kenneth Taylor te verlengen. Kudus maakte de 4-0, op aangeven van Calvin Bassey. Zo was Cambuur een ideale tegenstander voor Ajax op weg naar het eerste duel in de Champions League.||https://www.volkskrant.nl/sport/ajax-met-goed-gevoel-de-champions-league-in-na-eenvoudige-zege-op-sc-cambuur-4-0~bded8822/
2022-09-03||Lancering Amerikaanse maanmissie Artemis 1 voor de tweede maal afgeblazen, nieuwe poging laat minstens weken op zich wachten||Daarmee is het nog altijd wachten op het begin van het Artemis-tijdperk, waarin er weer mensen moeten terugkeren op het oppervlak van de maan. Artemis is in de Griekse mythologie de tweelingzus van Apollo, zodat in de naam de echo doorklinkt van de maanmissies uit de jaren zestig en zeventig van de vorige eeuw, toen mensen voor het eerst op de maan landden. Bij missie Artemis 3, op zijn vroegst in 2025, zetten de eerste vrouw en eerste persoon van kleur dan voet op het maanoppervlak. Zover is het nog lang niet. Voorlopig moet Nasa eerst maar eens proberen maanraket SLS richting de ruimte te krijgen. Dat is een van de twee hoofddoelen van missie Artemis 1 en had tussen 20:17 uur en 22:17 uur moeten gebeuren. Maar met nog ruim drie uur op de klok, blies Nasa de boel ditmaal zelfs nog eerder af dan bij de eerste poging afgelopen maandag. De ingenieurs van de Amerikaanse ruimtevaartorganisatie slaagden er zaterdag niet in om de raket te vullen met vloeibaar waterstof. Schuldige: een lekkende sluiting bij een toevoerleiding. Maandag leverde een andere lekkende leiding ook al problemen op, maar toen werd dat nog tijdig opgelost en kon men de raket vullen. Dat juist daar problemen optreden, is niet verrassend. De kerntrap van de SLS-raket krimpt bij het vullen met het zeer koude vloeibare waterstof door afkoeling bijvoorbeeld zo’n 15 centimeter. Kabels verbinden is daarom niet zomaar een kwestie van vastklikken. En dat is slecht één van talloze complexe technische uitdagingen rond de lancering. Zaterdag mislukten achtereenvolgens drie pogingen om het nieuwe waterstoflek te dichten, zodat de ingenieurs de missieleiding moesten adviseren niet te lanceren. ‘Dit lek was een stuk groter dan het lek op maandag’, zei missiemanager Mike Sarafin zaterdagavond op een persconferentie. ‘Maandag was het nog beheersbaar. Dit was dat absoluut niet. Zodra er teveel waterstof de lucht inloopt, ontstaat er risico op brand. De hoeveelheden die we zaterdag zagen lagen twee tot driemaal hoger dan de veilige limiet die we daarvoor hanteren.’ Zodoende kwam Nasa ditmaal niet eens toe aan het moment dat eerder roet in het eten gooide: het op temperatuur brengen van de motoren onder de SLS-raket. Maandag mislukte dat bij motor 3, al vermoedden de ingenieurs dat het niet de motor was die dienst weigerde, maar de temperatuursensor. Omdat de lancering ditmaal zo vroeg voor lancering al werd afgeblazen, is nog onbekend of dat probleem nu is verholpen. Nasa had komende week nog twee mogelijke lanceermomenten in de agenda staan. Voor een lancering moeten onder meer de stand van aarde en maan precies kloppen. Desondanks koos de organisatie van die twee data geen gebruik van te maken. ‘We lanceren niet totdat het goed zit’, zei Nasa-directeur Bill Nelson zaterdagavond. In plaats daarvan zal Nasa de raket komende week inspecteren en repareren, eerst nog op het lanceerplatform en later waarschijnlijk in de loods. Dat kost samen minimaal enkele weken. Wanneer de volgende poging volgt om het nieuwe maantijdperk daadwerkelijk in te luiden, wordt op z’n vroegst na het weekend bekend. Eind september lanceren is momenteel nog een optie, maar vermoedelijk wordt het ergens eind oktober. Een afgeblazen lancering is in de ruimtevaart overigens niet zonder meer een geval van onkunde of slechte voorbereiding. Bij dit soort grote en complexe ondernemingen gaat simpelweg weleens iets mis. Het record ‘schrappen’ van een lancering van de Space Shuttle, waarvan de SLS-raket de oude motoren hergebruikt, staat bijvoorbeeld op zesmaal. Pas bij de zevende keer ging het goed. NASA-baas Bill Nelson benadrukte dat veiligheid de hoogste prioriteit heeft, vooral op een testvlucht als deze. Volgens hem moet alles kloppen ‘voordat we er vier mensen bovenop zetten’. ‘Onthoud: we gaan pas lanceren als het helemaal goed is’, zei hij.||https://www.volkskrant.nl/wetenschap/lancering-amerikaanse-maanmissie-artemis-1-voor-de-tweede-maal-afgeblazen-nieuwe-poging-laat-minstens-weken-op-zich-wachten~beb28efa/
2022-09-03||Verstappen in enerverende kwalificatie, en met miniem verschil, naar eerste startplek voor thuisrace in Zandvoort||Verstappens raceweekeinde in Zandvoort was moeizaam begonnen. Hij moest de eerste training vrijdag na zeven ronden afbreken vanwege een kapotte versnellingsbak. In de tweede training kwam hij door balansproblemen niet verder dan de achtste tijd. ‘En in een uurtje kun je dan niet veel veranderen, dus we moesten het er maar mee doen’, zei Verstappen gelaten na die training. Zeker op een relatief kort circuit als Zandvoort, waar de verschillen klein zijn, is elke verloren tijd kostbaar. Het liefst rijden de coureurs op dergelijke banen zoveel mogelijk trainingsronden, om de auto zo goed mogelijk af te kunnen stellen voor de kwalificatie. Een goede uitgangspositie in de wedstrijd is cruciaal, omdat inhalen moeilijk is op het smalle circuit. In de nacht van vrijdag op zaterdag werkte het team van Red Bull hard door, onder meer door andere coureurs Verstappens training over te laten doen in de hypermoderne simulator in de fabriek in Engeland. Zo hoopten ze te ontdekken hoe ze de auto nog preciezer af konden stemmen op het circuit van Zandvoort. Het overwerk was niet voor niets, bleek in de derde training op zaterdag. Verstappen reed zijn ronden aanzienlijk soepeler en was in staat te concurreren met de eveneens snelle Ferrari’s en Mercedessen. Het voorspelde een enerverende kwalificatie. De verschillen tussen de auto’s waren aanzienlijk kleiner dan een week eerder op Spa-Francorchamps, waar Verstappen met afstand de snelste was. Op de bochtige duinenbaan is een hoge topsnelheid aanzienlijk minder belangrijk dan op Spa, waardoor Verstappen niet volop profiteert van het surplus aan vermogen in zijn motor. Het talent van de coureur om zijn auto zo snel mogelijk over het circuit te sturen, wordt daardoor belangrijker. De 110.000 fans in Zandvoort zagen zodoende een van de spannendste kwalificaties van het jaar. Niet vaak waren de drie topteams (Red Bull, Ferrari en Mercedes) dit seizoen zo aan elkaar gewaagd. Verstappen reed meteen in het eerste kwalificatiedeel de snelste tijd. Het leidde tot blijdschap bij de tienduizenden Verstappen-fans op de tribune, die de coureur bij iedere ronde begroetten met een staande ovatie. In het tweede deel, dat kort werd stilgelegd nadat er een oranje fakkel vanuit het publiek op het asfalt was gegooid, was Ferrari-coureur Sainz de snelste. De coureurs veroordeelden het moment na de kwalificatie unaniem. ‘Dom’, aldus Verstappen. De dader werd gearresteerd. In het derde en laatste kwalificatiedeel was een Ferrari-coureur, Charles Leclerc, aanvankelijk andermaal de rapste. Verstappen leek iets meer te worstelen met zijn auto, maar in zijn tweede en laatste ronde kreeg hij het voor elkaar toch wat tijd te winnen. Uiteindelijk was hij een minieme 0,02 seconde sneller dan de Leclerc. Het veroorzaakte een gebulder van de tribunes dat ver buiten het circuit te horen was. ‘Het is echt super om zoveel oranje te zien’, zei een breed lachende Verstappenna de kwalificatie. Hij zou zijn fans zondag zomaar nog eens keer kunnen laten juichen. Vanaf de eerste startplek heeft hij een aanzienlijke kans op de tweede zege op rij op zijn thuisbaan. Vorig seizoen wist hij in Zandvoort ternauwernood de twee Mercedessen voor te blijven die zo'n beetje de gehele wedstrijd bij hem bumperkleefden. Zondag zal het scenario waarschijnlijk hetzelfde zijn, maar dan met twee Ferrari's achter hem. De juiste pitstopstrategie zal doorslaggevend zijn voor succes in de race, beaamden Verstappen en de Ferrari-coureurs in de persconferentie na de kwalificatie. Verstappen heeft daarbij een licht nadeel, aangezien zijn teamgenoot Pérez ‘slechts’ vanaf de vijfde plek start en de Nederlander daardoor niet kan helpen in dat strategische spel. Ferrari-coureur Sainz beloofde alvast dat Verstappen de thuiszege in ieder geval niet cadeau zal krijgen: ‘Hopelijk kunnen we Max de hele race uitdagen.’||https://www.volkskrant.nl/sport/verstappen-in-enerverende-kwalificatie-en-met-miniem-verschil-naar-eerste-startplek-voor-thuisrace-in-zandvoort~be09a982/
2022-09-03||Treinverkeer tussen Lelystad en Dronten tot zeker half september plat vanwege schade door stroomstoring||Bij de stroomstoring kwam er tijdelijk te veel stroom op het netwerk, wat funest is voor kabels en schakelaars. De schade loopt waarschijnlijk op tot in de miljoenen, aldus ProRail. Pas als alle schade in kaart is gebracht, kan de spoorbeheerder zeggen hoelang het herstel gaat duren en wanneer er tussen Lelystad en Dronten wel weer treinverkeer mogelijk is. De stroomstoring ontstond vrijdagmiddag door een kortsluiting en de daaropvolgende brand op het hoogspanningsstation in Lelystad, aldus netbeheerder Tennet. Bij zo’n storing wordt de de stroom normaal automatisch uitgeschakeld, maar het veiligheidssysteem werkte niet. Het gevolg was dat de hoogspanningskabels oververhit raakten, gingen uitzetten en op sommige plekken tot op de grond kwamen te hangen. Ook ontstonden er op meerdere plekken branden. Een van de hoogspanningskabel belandde op een bovenleiding van het spoor bij Swifterbant, een dorp in de gemeente Dronten. Daardoor kwam er een enorme hoeveelheid stroom op de elektriciteitssystemen van ProRail te staan. Het leidde, behalve tot kapotte kabels en schakelaars, ook tot ondergrondse schade aan de relaiskasten. ‘Het kan zijn dat over een afstand van enkele kilometers alle infrastructuur voor de energievoorziening en treinbeveiligingssystemen vernieuwd moet worden’, aldus ProRail. NS liet eerder weten dat er tot en met maandagochtend 05.00 uur bussen zullen worden ingezet tussen Lelystad en Dronten.||https://www.volkskrant.nl/nieuws-achtergrond/treinverkeer-tussen-lelystad-en-dronten-tot-zeker-half-september-plat-vanwege-schade-door-stroomstoring~b46ea02c/
2022-09-03||Frank Drake (1930-2022), de man die decennia zocht naar intelligent, buitenaards leven||Dertig jaar geleden, in 1992, geloofde Frank Drake er heilig in: voor de eeuwwisseling zou de mensheid intelligent, buitenaards leven vinden. De grondlegger van SETI (Search for Extra-Terrestrial Intelligence), die vrijdag op 92-jarige leeftijd overleed, was een en al optimisme, bleek uit zijn boek Is Anyone Out There? Maar vier jaar later, kort na de ontdekking van de eerste planeet bij een andere ster dan de zon, toonde hij zich op een congres over astrobiologie op het Italiaanse eiland Capri een stuk voorzichtiger. Het tekende de bijzonder zachtaardige radioastronoom: vasthoudend, maar wel realistisch. Je kunt overtuigd zijn van het bestaan van buitenaardse beschavingen, maar daadwerkelijk met ze in contact komen is een ander verhaal. Toch wist hij ook op Capri zeker: ‘Vroeg of laat moet het raak zijn.’ De kleine Frank raakte als 8-jarig jongetje geïnteresseerd in het heelal toen zijn vader hem meenam naar het Adler Planetarium in hun woonplaats Chicago. Dat hij tóen al fantaseerde over aliens, vertelde hij thuis maar niet: dat idee paste niet binnen het baptistengeloof van zijn ouders. De gedachte liet Drake nooit los. Na zijn sterrenkundestudie werkte hij als jonge onderzoeker op de Oak Ridge-radiosterrenwacht van de Harvard-universiteit. Tijdens een meting aan het Zevengesternte, in 1957, ontving de schotelantenne opeens een krachtig, repeterend signaal. Drake dacht meteen aan een boodschap van iets buitenaards. Het bleek uiteindelijk om aardse interferentie te gaan, maar Drake wist wat hem te doen stond. Drie jaar later begon hij Project Ozma, de eerste, gerichte speurtocht naar radiosignalen van buitenaards leven. De term SETI (oorspronkelijk CETI, met de C van communicatie) werd in november 1960 bedacht, tijdens een historische bijeenkomst van astronomen, scheikundigen en biologen op het Green Bank Observatory in West-Virginia. Onder anderen Nobelprijswinnaar Melvin Calvin, dolfijnenonderzoeker John Lilly en astronoom Carl Sagan waren erbij. Daar presenteerde Frank Drake ook de formule die hem wereldfaam zou bezorgen. Het idee: als je weet hoeveel bewoonbare planeten er zijn, op welk deel van die planeten leven ontstaat, hoe groot de kans is dat de evolutie daar tot intelligentie leidt, en welke fractie van intelligente aliens radiocommunicatie bedrijven, dan kun je uitrekenen met hoeveel beschavingen je contact zou kunnen leggen. Het is een formule met veel onbekende factoren, dus je kunt er alle kanten mee op. Maar het prikkelde de fantasie: zelfs de meest pessimistische schattingen kwamen uit op enorme aantallen. Na Einsteins E = mc2 is het een van de beroemdste formules in de geschiedenis. Natuurlijk kun je als mensheid ook zélf een boodschap de ruimte in sturen. Drake ontwierp de radioboodschap die in 1974 met de grote Arecibo-schotelantenne op Puerto Rico in de richting van sterrenhoop M13 werd gezonden. Tot ongenoegen van de Britse radioastronoom Martin Ryle, die bang was dat je met zo’n actie een invasie van moordzuchtige aliens over je zou kunnen afroepen. Samen met Carl Sagan werkte Drake ook aan de plaquettes en beeldplaten aan boord van de Amerikaanse Pioneer- en Voyager-ruimtesondes, die informatie bevatten over het leven op aarde en onze plaats in het heelal. Sterrenkundigen hebben inmiddels duizenden planeten bij andere sterren ontdekt en de SETI-projecten zijn – ondanks het ontbreken van bestendige overheidsfinanciering – extreem veel gevoeliger geworden, waardoor ze veel zwakkere boodschappen zouden kunnen oppikken. Een kunstmatig signaal is tot op heden nog nooit gevonden, maar de ‘setizens’, zoals ze zichzelf noemen, blijven onverminderd hoopvol. Zoals Frank Drake dat ook tot aan zijn dood is gebleven. In een TED-talk in 2010 stelde hij nog voor een radioschotel naar de rand van het zonnestelsel te sturen, waar eventuele radiosignalen van verre planeten gebundeld worden door de zwaartekracht van de zon. Drake ging datzelfde jaar, 80 jaar oud, eindelijk met pensioen. Maar één ding wist hij zeker: ‘Met SETI stop ik nooit.’||https://www.volkskrant.nl/nieuws-achtergrond/frank-drake-1930-2022-de-man-die-decennia-zocht-naar-intelligent-buitenaards-leven~b9aa526e/
2022-09-03||Coalitie hakt de knoop door: geen compensatie voor gedupeerde spaarders die geen bezwaar maakten||Dat bevestigen ingewijden naar aanleiding van berichtgeving van RTL Nieuws. Compensatie zou miljarden euro’s kosten en de prioriteiten liggen nu bij het repareren van de koopkracht voor de lagere inkomens. Juridisch komt het kabinet daarmee niet in de problemen, want eerder dit jaar oordeelde de Hoge Raad al dat de niet-bezwaarmakers geen recht hebben op compensatie. Niettemin leefde in een groot deel van de Tweede Kamer de wens om in elk geval voor de ‘kleine spaarders’ nog iets te doen. De coalitie heeft nu een andere afweging gemaakt: alleen de spaarders die wél bezwaar maakten, kunnen rekenen op compensatie. Verantwoordelijk staatssecretaris Van Rij zal dat op Prinsjesdag aan de Tweede Kamer laten weten. Het debat over de spaartaks vloeit voort uit een arrest van de Hoge Raad van 24 december 2021. De hoogste Nederlandse rechtbank oordeelde toen dat de Box 3-belasting, ook wel spaartaks genoemd, strijdig is met het Europese recht. Het Nederlandse belastingtarief is gemiddeld namelijk veel hoger dan het rendement dat de belastingplichtige op zijn vermogen kan behalen. In de periode 2017-2020 hebben miljoenen spaarders daardoor te veel belasting betaald. Ongeveer 40 procent van alle Box 3-belastingplichtigen heeft alleen spaargeld, terwijl de Belastingdienst er sinds 2017 van uitgaat dat elke Nederlander met meer dan 30.000 euro vermogen minstens eenderde van het belastbare bedrag in aandelen of andere beleggingen aanhoudt, waarop het rendement hoger is. Het fictieve rendement waarmee de Belastingdienst rekende in Box 3 lag in 2021 daarom tussen de 1,9 en 5,7 procent, terwijl spaarders 0 procent rendement maakten. Het arrest verplicht de overheid om de gedupeerden te compenseren, maar in een tweede arrest in mei dit jaar beperkte de Hoge Raad de groepen waarvoor de compensatie moet komen tot twee: de mensen die al bezwaar hadden gemaakt tegen hun aanslag (zo’n 60 duizend) of mensen wier aanslag nog niet vaststond (560 duizend). De Belastingdienst moet deze twee groepen nog dit jaar het teveel aan betaalde belasting over de jaren 2017 tot en met 2020 terugbetalen. De vraag die nog boven de markt hing, was wat er moest gebeuren met de 2,8 miljoen Nederlanders die geen bezwaar hadden gemaakt tegen hun aanslagen over 2017-2020 en wier aanslagen voor het kerstarrest al definitief vaststonden. Daarover moesten de Tweede Kamer en het kabinet zich buigen. Staatssecretaris Marnix van Rij (Fiscale Zaken) zou met zijn hand over het hart kunnen strijken en de compensatie alsnog via een specifieke uitzonderingswet kunnen regelen. Tijdens de onderhandelingen over de begroting voor 2023 hebben de regeringspartijen anders besloten. Compensatie van alle spaarders zou de schatkist 7 miljard euro kosten. Dat geld besteden de partijen liever aan de mensen die in de problemen komen door de hoge inflatie. Daar trekt het kabinet 15 miljard euro voor uit. Gedeeltelijke compensatie voor een beperkte groep ‘kleine spaarders’ is politiek en juridisch ingewikkeld: als Kamer en kabinet het al eens worden over de groep die er dan recht op heeft, zullen anderen daar naar verwachting weer juridisch bezwaar tegen maken. Daarom begint het kabinet er niet aan. Het besluit gaat over de spaarders die gedupeerd zijn over de periode 2017-2020. Eerder dit jaar besloot het kabinet wél de belastingaanslag van 1,9 miljoen spaarders over het jaar 2021 te herzien, omdat ook zij te veel belasting betaalden. De meesten kunnen rekenen op een flinke belastingkorting in Box 3. Van de correctie profiteren alle belastingplichtigen die op 1 januari 2021 meer dan 50 duizend euro aan spaargeld en/of (vastgoed)beleggingen bezaten. Die hersteloperatie kost de schatkist eenmalig 3,8 miljard euro. Intussen werkt Van Rij aan het ontwerp van een nieuwe vermogensaanwasbelasting die het werkelijke rendement belast. Die moet per 2025 van kracht worden.||https://www.volkskrant.nl/nieuws-achtergrond/coalitie-hakt-de-knoop-door-geen-compensatie-voor-gedupeerde-spaarders-die-geen-bezwaar-maakten~b02504c6/
2022-09-03||Undercover in Ter Apel: ‘Ik dacht: als het buiten zo mensonterend is, hoe zou het dan binnen zijn?’||||https://www.volkskrant.nl/nieuws-achtergrond/undercover-in-ter-apel-ik-dacht-als-het-buiten-zo-mensonterend-is-hoe-zou-het-dan-binnen-zijn~b3bd3d35/
2022-09-03||Serena Williams werkt vijf matchpoints weg in derde ronde US Open, maar verliest toch en zwaait definitief af||De indrukwekkende carrière van Serena Williams (40) zit erop. Het was de week van het Amerikaanse tennisicoon bij de US Open, waar ze verder kwam dan vooraf verwacht. Maar in de derde ronde moest Williams haar meerdere erkennen in de Australische Ajla Tomljanovic: 5-7, 7-6, 1-6. Zo kwam er een einde aan een machtige loopbaan, waarin Williams 23 grandslamtitels verzamelde en liefst 319 weken de WTA-ranking aanvoerde. In New York, waar ze in 1999 haar eerste van de 23 had gewonnen, zwaaide ze af als ‘de grootste aller tijden’, zoals haar tegenstander Tomljanovic haar na de partij noemde. Gevraagd naar haar toekomstplannen hield Williams een kleine slag om de arm. Het niveau van de wedstrijd was hoog geweest. Wist ze wel zeker dat het tijd was voor een afscheid? ‘Zeg nooit nooit,’ zei Williams plagend tegen het New Yorkse publiek, dat haar drie partijen lang had overladen met adoratie. Uit haar andere woorden bleek dat het toch echt om een vaarwel ging. Tranen vloeiden over haar wangen toen ze als eerste haar ouders bedankte. ‘Dank je papa, ik weet dat je kijkt,’ begon ze over haar vader Richard, die haar als kind de baan opstuurde. ‘Dank je mam,’ sprak ze richting haar moeder Oracene Price, aanwezig op de tribune. Ook haar zus Venus kwam aan bod. ‘Zonder haar was ik hier niet geweest,’ zei Williams. ‘Zij is de enige reden dat Serena bestaat.’ Donderdag hadden de twee zusjes, inmiddels veertigers, nog voor een laatste keer samengespeeld in het dubbeltoernooi. Williams verliet het toneel dat ze jarenlang domineerde in stijl. De Amerikaanse toonde geregeld haar befaamde klasse en kracht. In de laatste game tegen Tomljanovic, de nummer 46 van de wereld, werkte ze vijf wedstrijdpunten weg voor ze haar laatste bal ooit tegen het net sloeg. ‘Ik houd net zoveel van Serena als jullie,’ richtte de Australische zich bijna verontschuldigend tot het publiek in het Arthur Ashe Stadium. ‘Dit is voor mij een onwerkelijk moment.’ Veel werd er bij aanvang van de US Open niet verwacht van Williams. In de afgelopen veertien maanden had ze slechts vier potjes gespeeld, waarvan ze er drie verloor. In de paar toernooien die ze speelde in aanloop naar New York, was ze geen schim van haar voormalige, dominante zelf geweest. Haar eerste partij in New York zou daarom een afscheidsfeest worden, dat Williams zelf betrad in een met diamanten behangen outfit. Oprah Winfrey, Billie Jean King en anderen zetten haar in het zonnetje, voor het geval de partij tegen de Montenegrijnse Danka Kovinic haar laatste zou zijn. Het liep anders. Williams toonde in New York soms een vorm die ergens deed herinneren aan haar hoogtijdagen. De Amerikaanse leek er ook zelf door verrast. ‘Mijn niveau kwam de afgelopen tijd terug,’ sprak Williams, die de laatste weken hard aan haar conditie en spel had gewerkt. ‘Misschien had ik eerder moeten beginnen.’ Het toernooi in New York trok deze week recordaantallen bezoekers door het naderende afscheid van Williams. Vrijdagavond (lokale tijd) probeerde het gros van 23.859 toeschouwers haar naar een overwinning te schreeuwen. Tegen de dappere Tomljanovic bleek het niet genoeg. Williams kondigde haar afscheid vorige maand aan in het modeblad Vogue. Ze ging ‘weg evolueren’ van het tennis, schreef ze in de monoloog met foto’s van haar samen met haar dochter Olympia. In 2017 won Williams in Australië haar laatste grandslamtoernooi. Ze was toen twee maanden zwanger van de nu 5-jarige Olympia. Daarna speelde ze nog vier finales, maar het recordaantal van 24 grandslamtitels van de Australische Margaret Court wist ze niet te evenaren. In haar pensioen wil de Amerikaanse meer tijd gaan besteden aan haar bedrijf, dat risicovolle investeringen doet, aan haar passie voor mode, maar vooral aan Olympia. ‘Mijn carrière is op momenten moeilijk voor haar geweest,’ zei Williams. ‘Er zijn dingen die ik nooit met haar heb kunnen doen.’ Een zucht. ‘Ik heb een mooie toekomst voor de boeg.’ De Amerikaanse speelde proftennis in vier verschillende decennia, won ruim 94 miljoen dollar aan prijzengeld, toonde zich een voorvechter voor gelijke betaling voor vrouwen bij grandslamtoernooien en bracht met haar succes als zwarte vrouw voor meer diversiteit in een voornamelijk witte sport. ‘Ik zie geen toekomst zonder tennis, ik denk dat ik op een of andere manier betrokken ga blijven,’ zei Williams over haar plannen. Wat ze op de dag van haar welverdiende pensioen ging doen? ‘Rusten en tijd doorbrengen met mijn dochter. En waarschijnlijk karaoke.’||https://www.volkskrant.nl/sport/serena-williams-werkt-vijf-matchpoints-weg-in-derde-ronde-us-open-maar-verliest-toch-en-zwaait-definitief-af~b9e4ac75/
2022-09-03||Eeuwenoude roofkunst uit Rome, Griekenland en Egypte in Metropolitan Museum New York in beslag genomen||Volgens The New York Times, die over de beslaglegging bericht, haalden onderzoekers de kunstvoorwerpen de afgelopen maanden tijdens drie huiszoekingen uit het vooraanstaande museum. Hun gezamenlijke waarde is 13 miljoen dollar (ruim 13 miljoen euro). De krant schrijft dat acht van de 27 in beslag genomen voorwerpen rechtstreeks zijn gekocht van de Italiaan Gianfranco Becchina. Hij was de eigenaar van een kunsthandel in Zwitserland, totdat in 2001 aan het licht kwam dat hij kunst illegaal verhandelde. Hoewel het museum de kunst lang daarvoor had aangekocht, stellen experts dat het museum de werken in de afgelopen jaren als roofkunst had moeten beoordelen. De autoriteiten waarschuwen dat veel meer kunst die ooit op illegale wijze verkocht werd, in handen is van particuliere verzamelaars en musea. Het gaat dan onder meer om vervalste documenten van eigendom of andere frauduleuze verklaringen. Het museum zegt in een reactie dat het volledig heeft meegewerkt met het onderzoek van de autoriteiten. ‘De normen voor het verzamelen van kunst zijn in de afgelopen decennia aanzienlijk veranderd en het beleid en onze procedures worden om die reden voortdurend herzien’, aldus het museum. Volgende week worden ceremonies georganiseerd om de objecten terug te geven aan de landen van herkomst.||https://www.volkskrant.nl/nieuws-achtergrond/eeuwenoude-roofkunst-uit-rome-griekenland-en-egypte-in-metropolitan-museum-new-york-in-beslag-genomen~b5be6089/
2022-09-03||Donaties aan grote goede doelen stagneren door lagere opbrengst uit nalatenschappen||De opbrengsten van grote filantropische instellingen (goede doelen) is in 2021 gestagneerd. De 25 grootste zagen hun inkomsten uit particuliere donaties met 0,8 procent dalen naar 755 miljoen euro, blijkt uit een inventarisatie van de Volkskrant. De filantropische instellingen zagen vooral de opbrengsten uit nalatenschappen vorig jaar afnemen. In 2020, toen de sterfte door corona hoger lag, zagen goede doelen inkomsten uit nalatenschappen juist stijgen. De opbrengsten uit vaste donaties vertonen nog wel een lichte stijging. KWF Kankerbestrijding, van oudsher het grootste goede doel, kampte in 2021 met een lichte daling naar 130,9 miljoen euro. Bij de Nierstichting en het Prins Bernhard Cultuurfonds lagen de inkomsten veel lager door het afnemend aantal nalatenschappen. Het laatste fonds fonds leunt sterk op grote erfenissen, waardoor de inkomsten per jaar flink kunnen verschillen. Het Rode Kruis zag zijn inkomsten afnemen, doordat in het coronajaar 2020 de inkomsten eenmalig veel hoger waren. De Dierenbescherming, de stichting Alzheimer en Unicef zagen dankzij nalatenschappen hun inkomsten in 2021 juist fors oplopen. De achterban van goede doelen is vaak trouw, zodat er zelden grote schommelingen zichtbaar zijn. Instellingen die het milieu willen verbeteren hebben wel moeite om donateurs te behouden. De opbrengsten van Natuurmonumenten, het Wereld Natuur Fonds en Greenpeace vertoonden vorig jaar een lichte daling. Ook de traditionele gezondheidsfondsen verliezen enig terrein. Het Longfonds haalde in 2021 slechts 10 miljoen euro op en verdwijnt uit de top-25. De stichting Vluchteling is een nieuwkomer in de lijst van grote goede doelen. Ook de andere organisaties gericht op ontwikkelingshulp – zoals SOS Kinderdorpen en Plan Nederland – zagen hun inkomsten vorig jaar oplopen.||https://www.volkskrant.nl/nieuws-achtergrond/donaties-aan-grote-goede-doelen-stagneren-door-lagere-opbrengst-uit-nalatenschappen~bf82e11e/
2022-09-03||Dertig scheuren in een dijk bij Zegveld: ‘Dit voorjaar zaten ze er nog niet’||Peter Smorenburg (33) wandelt vanuit het weitje de dijk op, een peilstok in zijn hand. ‘Kijk’, zegt hij, ‘dit stuk ligt er nog wel mooi bij. Maar daar verderop, daar zitten de scheuren.’ Als Smorenburg een dijk inspecteert, wat hij geregeld doet als gebiedsbeheerder bij Hoogheemraadschap De Stichtse Rijnlanden, kijkt hij allereerst naar het gras. ‘Dit is een mooie gesloten grasmat’, zegt hij. ‘Dat maakt de dijk erosiebestendig. Als hier water overheen stroomt, spoelt er nauwelijks klei mee. De grasmat is de jas die de dijk beschermt.’ Verder let Smorenburg op de vorm van de dijk, want gekke verzakkingen kunnen wijzen op scheuren. En hij speurt naar verdachte natte plekken bij de teen van de dijk, onderaan het talud. ‘Want als het daar nat is, dan stroomt er water door de dijk.’ Het nieuws over de scheuren kwam een week of twee geleden. Toen hoorde Smorenburg van een rayonmedewerker dat het mis was bij deze dijk langs de Grecht, een wetering die het water uit de polders boven Woerden naar de Oude Rijn brengt. Hij ging zelf poolshoogte nemen en trof inderdaad een extreem droge dijk. Over een lengte van een halve kilometer telde hij vijfentwintig tot dertig scheuren, sommige zo diep dat zijn peilstok – lengte: 1 meter – er volledig in verdween. Smorenburg is niet de enige die zijn dijken nu goed in de gaten houdt. Volgens de Unie van Waterschappen vinden momenteel in tien waterschappen extra dijkcontroles plaats. Dat heeft te maken met de lange droge zomer. Door de droogte kunnen scheuren ontstaan. In het ergste geval begeeft een dijk het. Dat gebeurde bijvoorbeeld in de hete zomer van 2003. Een veendijk in het Utrechtse Wilnis was door de hitte flink uitgedroogd, waardoor ook het gewicht was afgenomen. Toen een stuk dijk rond 2 uur ’s nachts wegdreef, viel de ringvaart haast droog en kwamen de straten van een woonwijk onder water te staan. 1500 bewoners moesten worden geëvacueerd. Vorig jaar bezweek ook een veendijk in het Zuid-Hollandse Reeuwijk. Daardoor liepen enkele weilanden onder water. Oorzaak was ook hier ‘vervorming en gewichtsverlies’ van de dijk, aldus een woordvoerder van het Hoogheemraadschap van Rijnland. Hoewel het toen geen bijzonder droge zomer betrof, wordt de invloed van eerdere droge periodes nog onderzocht. In de dijk langs de Grecht trof Peter Smorenburg zowel scheuren aan die parallel aan het water liepen als scheuren haaks erop. Die laatste zijn het riskantst, zegt hij. ‘Stel dat hier zo’n scheur van 80 centimeter diep zit. Dan kan het water uit de Grecht door die scheur gaan lopen, zo naar de andere kant van de dijk. En als dat water materiaal meeneemt, slijt de scheur snel uit.’ Schrok hij dus van de scheuren? Nee, dat ook weer niet. Er ontstaan wel vaker scheuren. Het betekent niet dat een dijk direct op knappen staat. Bovendien is dit geen veendijk, maar een klei-op-veendijk, een kleidijk met veen in de ondergrond. Die is sterker en droogt minder snel uit. Alleen de snelheid waarmee die scheuren hier zijn ontstaan, verbaasde hem. ‘Dit voorjaar bij de reguliere inspectie zaten ze er nog niet’, zegt hij. ‘We gaan nu onderzoeken hoe dat zit.’ Het neemt niet weg dat het waterschap besloot de dijk met spoed te laten herstellen. Daartoe stuurde hij eerst een schip langs om de dijk met water uit de Grecht te beregenen. Het schip voer een keer of dertig heen en weer om de keiharde kleilaag weer soepel te sproeien, zodat die eenvoudig te bewerken is. ‘Kijk’, zegt Smorenburg terwijl hij zijn peilstok in de dijk prikt. ‘Dit kon vorige week nog niet.’ Ondertussen lijken de problemen elders in het land mee te vallen. Het aantal calamiteiten is op één hand te tellen, meldt een woordvoerder van de Unie van Waterschappen. Zo constateerde Waterschap Hollandse Delta eerder deze zomer flinke scheuren in een kade langs de Keen in de buurt van Strijen, een dorp in de Hoeksche Waard. Die dijk is gerepareerd. Deze week is een dijk in het Brabantse Cuijk beregend om scheurvorming te voorkomen. En daar blijft het vooralsnog bij, aldus de woordvoerder. Toch kunnen de waterschappen niet achterover leunen, zegt dijkexpert Juan Aguilar-López van de TU Delft. Hij waarschuwt dat de klimaatverandering gevolgen zal hebben voor de kwaliteit van de dijken. ‘Extreme weersomstandigheden zullen vaker voorkomen. In de lange droge periodes krijgen scheuren de tijd om groter te worden. En als het daarna heel hard gaat regenen, trekt er veel water de dijk in, waardoor die instabiel wordt.’ Aguilar-López benadrukt het belang van de dijkinspecties. ‘Scheuren kunnen snel ontstaan’, zegt hij. ‘Binnen een paar weken.’ Zelf is hij bezig een methode te ontwikkelen om scheuren sneller te kunnen detecteren. ‘Met glasvezelkabels die temperatuursveranderingen in de dijk kunnen meten. Bij scheuren verandert de temperatuur.’ Langs de Grecht vorderen de herstelwerkzaamheden inmiddels al aardig. Een machinist in een geel graafmachientje – niet te zwaar, want dan verzakt de dijk – graaft op deze zonnige woensdagmiddag de scheuren uit. Vervolgens gooit hij de aarde weer terug in de sleuf, aangevuld met verse klei, die een collega komt brengen met een karretje op rupsbanden. De machinist stampt de grond aan door er een een paar keer hard met de graafbak op te drukken. En dan gaat er graszaad overheen, zodat de grasmat zich kan herstellen. Heeft de dijk straks weer fijn z’n jas aan.||https://www.volkskrant.nl/nieuws-achtergrond/dertig-scheuren-in-een-dijk-bij-zegveld-dit-voorjaar-zaten-ze-er-nog-niet~bc256e9d/
2022-09-03||Serena Williams uitgeschakeld in derde ronde bij ‘afscheid’ op US Open||Williams speelde waarschijnlijk haar laatste wedstrijd, voor een uitzinnige menigte in het Arthur Ashe Stadium, het grootste tennisstadion ter wereld. De voormalig nummer 1 van de wereld speelde deze week al haar wedstrijden op primetime. Telkens werd ze als een ster ontvangen en betrad ze de baan in een glinsterende jurk. Op schermen werden meerdere eerbetonen getoond. Kort na het einde van de wedstrijd schreef US Open ‘woorden kunnen niet omschrijven wat Serena voor ons allemaal betekend heeft’ op Twitter. 23-voudig grandslamwinnares Williams maakte drie weken geleden bekend dat ze toe was aan een nieuwe fase van haar leven. ‘Ik heb nooit van het woord pensioen gehouden. Ik wil jullie vertellen dat ik evolueer, weg van tennis, naar andere dingen die belangrijk voor me zijn. Ik ga genieten van de komende weken’, zo liet ze optekenen door Vogue. Een specifiek afscheidstoernooi noemde ze niet, maar de afgelopen weken werd aangenomen dat de US Open haar laatste toernooi zou zijn. ‘Ik ben daar behoorlijk vaag over geweest, hè? Ik blijf vaag, want je weet het nooit’, zei ze eerder deze week nog. Williams deed al in 1998 voor het eerst mee aan een grandslamtoernooi en was in 1999 al de beste op de US Open. Ze won het toernooi liefst zes keer. Op Wimbledon en de Australian Open was ze zeven keer de beste en Roland Garros schreef ze drie keer op haar naam. Williams wil zich nu onder meer gaan richten op de uitbreiding van haar gezin. ‘Ik moet me focussen op het moederschap, mijn spirituele doelen en eindelijk een andere Serena ontdekken.’ Ze wil ook meer tijd besteden aan haar organisatie Serena Ventures, waarmee ze kansarmen in de samenleving steunt.||https://www.volkskrant.nl/nieuws-achtergrond/serena-williams-uitgeschakeld-in-derde-ronde-bij-afscheid-op-us-open~bbfc1ba1/
2022-09-03||FBI haalde 11.000 documenten en 90 lege mappen uit Trumps woning||Verder werden tientallen lege mappen aangetroffen, waaronder 48 met het opschrift ‘geclassificeerd’. Dit roept de vraag op of wel alle verdwenen documenten boven water zijn gekomen. Een rechter die zich buigt over het verzoek van Trump om een onafhankelijke arbiter (special master) aan te stellen, onthulde de informatie over de inval in Mar-a-Lago in Palm Beach (Florida) vrijdag. Volgens The Guardian geven deze rechtbankdocumenten het beste beeld tot nu toe van wat er in Trumps woning gevonden werd. FBI-agenten haalden 71 lege mappen uit het kantoor van Trump en 19 lege mappen uit een opslagruimte. Naast de 48 lege mappen met het opschrift ‘geclassificeerd’ lagen er ook veertig lege mappen waar ‘gevoelige informatie’ op stond. Waarom deze mappen geen papieren bevatten wordt niet duidelijk. Volgens de Britse krant kan de ‘opzienbarende ontdekking’ erop wijzen dat sommige van de meest geheime Amerikaanse overheidsdocumenten ook na de FBI-inval nog niet zijn teruggevonden. In het persoonlijke kantoor van de oud-president werden zeven documenten met het stempel ‘topgeheim’ aangetroffen. Deze papieren moeten volgens protocollen in overheidsfaciliteiten worden opgeborgen. The New York Times schrijft dat langzamerhand duidelijk wordt hoe belangrijke overheidsdocumenten lukraak tussen andere spullen lagen. In één doos werden naast dertig krantenknipsels uit de periode 2008-2019 ook drie kledingstukken, een boek, elf vertrouwelijke, 21 geheime en 255 overheidsdocumenten of foto’s zonder classificering gevonden. Volgens de Amerikaanse krant lijken zorgen over het ‘overtreden van regels die de nationale veiligheid moeten beschermen’ dan ook terecht. Ook levert de onthulling extra bewijs dat de bewering van Trump dat hij alleen ‘gedeclassificeerde’ documenten in huis had ‘onwaar’ is, schrijft The New York Times.||https://www.volkskrant.nl/nieuws-achtergrond/fbi-haalde-11-000-documenten-en-90-lege-mappen-uit-trumps-woning~b86a22da/
2022-09-03||VS kondigen aan wapens te willen verkopen aan Taiwan, China reageert woedend||Het gaat volgens het Amerikaanse ministerie van Defensie om onder meer zestig anti-scheepsraketten en honderd luchtdoelraketten. Onderdeel van het pakket is ook een radarsysteem ter waarde van 665 miljoen dollar (iets meer dan 665 miljoen euro), dat Taiwan moet helpen om inkomende raketten tijdig te lokaliseren. Als de koop doorgaat, is het volgens persbureau Bloomberg de eerste keer in bijna twee jaar tijd dat zoveel wapens van de VS naar Taiwan gaan. De wapenleveringen bieden Taiwan volgens het Amerikaanse ministerie van Buitenlandse Zaken geen nieuwe militaire mogelijkheden. Wel blijft de ‘verdedigingscapaciteit van Taiwan zo op peil’, stelt het Witte Huis, dat ‘een steeds grotere druk vanuit China’ waarneemt. Sinds het bezoek van de voorzitter van het Amerikaanse Huid van Afgevaardigden, Nancy Pelosi, aan Taiwan heeft China verschillende militaire activiteiten uitgevoerd rondom de eilandstaat. China waarschuwt de Verenigde Staten vrijdag ‘tegenmaatregelen’ te nemen als het de verkoop niet annuleert. Een woordvoerder van de Chinese ambassade in de VS zegt dat het wapenpakket ‘de betrekkingen tussen Washington en Beijing ernstig in gevaar brengt’. Eerder liet China al weten ‘fel tegen de verkoop van Amerikaanse wapens aan de Chinese regio Taiwan’ te zijn. Het Amerikaanse Congres moet nog akkoord gaan met de verkoop van de wapens. De verwachting is dat dit geen problemen oplevert, omdat zowel Republikeinen als Democraten voor het voorstel zullen stemmen.||https://www.volkskrant.nl/nieuws-achtergrond/vs-kondigen-aan-wapens-te-willen-verkopen-aan-taiwan-china-reageert-woedend~b23ebaff/
2022-09-03||In Sri Lanka is het wachten op de volgende clash||Wie wil weten hoe het ervoor staat met Sri Lanka, moet naar Negombo, 40 kilometer ten noorden van de hoofdstad Colombo. Naast de brug over de monding van de lagune, tegenover het vervallen VOC-fort, liggen honderden vissersboten werkeloos aan de kade. Hier en daar hangen mannen verveeld over de reling. De pelikanen en reigers die in de haven op visafval azen, hebben hun heil even elders gezocht. Hier in Negombo, een van de belangrijkste vissershavens van Sri Lanka, is al drie maanden geen boot uitgevaren, zegt K.S.K. Fernando, die twee boten aan de wal heeft liggen. De reden: de brandstof is door schaarste onbetaalbaar. ‘Diesel kostte vroeger 120 roepie per liter, nu 430. En ons rantsoen is verlaagd van 1.000 naar 200 liter per week – te weinig om uit te varen. In deze regio liggen duizenden boten stil. Op elke boot werken 4 tot 6 mensen, dit zitten allemaal zonder inkomen nu. En ander werk is er niet.’ Verderop op de kade zit de 51-jarige visser Fernando (een van de meest voorkomende namen in het overwegend katholieke Negombo) netten te boeten. Ook hij hangt al maanden rond aan wal. En ja, dat betekent dus geen loon, terwijl de prijzen van het dagelijkse levensonderhoud voortdurend stijgen. ‘Vroeger was 5.000 roepie genoeg voor de hele week, nu nog niet eens voor een dag. Veel mensen redden het niet meer. Vanochtend nog is ginds een jongen van de brug gesprongen.’ Dit is de werkelijkheid van Sri Lanka, een maand na de volksopstand die de Zuid-Aziatische eilandstaat op zijn grondvesten deed schudden. De revolte was het gevolg van de zwaarste economische crisis in zeventig jaar, die werd veroorzaakt door de coronapandemie (met een terugval van het toerisme en opbrengsten van overzeese migrantenarbeid als gevolg), stijgende olieprijzen en populistische belastingverlagingen, uitmondend in een acuut tekort aan buitenlandse valuta, een schuldencrisis, tekorten aan brandstof, voedsel en medicijnen en een gierende inflatie van 60 procent. Drie maanden van massale straatprotesten tegen het economisch beleid van president Gotabaya Rajapaksa en zijn machtige, corrupte familie (en vóór democratische hervormingen) culmineerden in juli in de bestorming van overheidsgebouwen in Colombo. Rajapaksa ontvluchtte het land, trad af – net als twee maanden eerder zijn broer, ex-premier Mahinda Rajapaksa – en werd na een partijpolitieke koehandel opgevolgd door vijfvoudig oud-premier Ranil Wickremesinghe, een compromisfiguur die Rajapaksa’s termijn tot 2024 wil afmaken en overall orde op zaken moet stellen, te beginnen met het beteugelen van de protestbeweging. De restauratie is evident in het zakencentrum van Colombo, waar op het grote grasveld bij de zeeboulevard wekenlang het protestkamp van de #GotaGoGama-beweging (hierna: GGG) gevestigd was. Het bestormde presidentiële werkpaleis is weer operationeel. Alleen de vele militairen, de stalen wegblokkades en de schade aan het hekwerk verraden dat op 9 juli tienduizenden demonstranten als een menselijke vloedgolf president Rajapaksa hier wegspoelden uit de macht. Het GGG-terrein is begin augustus bij het bezoek van de Volkskrant al bijna ontmanteld. Enkele tientallen activisten bivakkeren nog in de resterende tenten. Ze zijn vastbesloten te blijven tot ook Wickremesinghe de biezen pakt, want die wordt gezien als een handlanger van de Rajapaksa-kliek en hun Singalees-boeddhistische partij SLPP. ‘Wij zijn nog niet klaar met onze acties’, zegt Ashan (30), een ambtenaar die drie maanden geleden zijn baan opzegde om bij het protest te zijn. ‘Wij willen het hele politieke systeem veranderen, en blijven tot aan onze eisen is voldaan.’ De activisten klagen dat hun leiderloze revolutie is gekaapt. ‘Wij deden ons deel, maar de politici hebben ons verraden – ze brachten Wickremesinghe aan de macht. Maar hij heeft geen mandaat van het volk’, zegt Maureen (44). Ze eisen ontbinding van het parlement en nieuwe verkiezingen. Want het hele corrupte systeem moet op de helling. Maar ze lijken er zelf al niet meer in te geloven. Het hooggerechtshof bepaalde dat ze uiterlijk 10 augustus het terrein moeten verlaten. En enkele dagen later is het zover. Zelfs het moestuintje van de activisten wordt met de grond gelijk gemaakt. Het is het sluitstuk van de hardhandige wijze waarop Wickremesinghe het leger en de politie de orde liet herstellen, sinds zijn aantreden in juli. Wekenlang werden vreedzame activisten opgepakt en mishandeld, onder het mom dat de brede protestbeweging zou zijn geïnfiltreerd door radicalen met linkse politieke agenda’s. ‘Ze maakten mensen bang. We werden al opgepakt als we op een stoel een stukje fruit aten’, zegt een activist over haar tijd in het GGG-kamp. Intimidatie, oordeelde ook de mensenrechtenorganisatie Human Rights Watch in een rapport. Een paar dagen later verzamelen enkele honderden demonstranten zich onder het toeziend oog van de oproerpolitie en stillen bij het treinstation van Colombo voor een protest tegen de ‘overheidsrepressie’. Ze eisen intrekking van de noodtoestand en vrijlating van alle activisten. Een van de demonstranten is de 28-jarige Shatika Anvranga. Hij werd opgepakt omdat hij bij de bestorming van het presidentieel paleis was en is, na 14 dagen in het ziekenhuis, nog maar net hersteld van de hoofdwond die hij na zijn arrestatie opliep. Anvranga heeft geen enkel vertrouwen in de nieuwe president. ‘Het was Wickremesinghe die ons in elkaar liet slaan.’ Ze pakken mensen op zonder reden, zegt Anupa Nandula van de Ceylon Bank Employees’ Union, die bij de demonstratie aanwezig is omdat twee van zijn leden werden gearresteerd nadat ze een selfie hadden genomen bij het paleis. ‘Dit is geen ordehandhaving meer, dit is ideologische oorlogsvoering door de regering.’ Het ergste economische leed lijkt intussen geleden – althans voor even. Twee scheepsladingen olie en een rantsoeneringssysteem met een QR-app (4 liter brandstof per week voor motoren, 20 liter voor auto’s) hebben de dagenlange rijen voor de benzinestations doen slinken, en de stroomonderbrekingen teruggebracht van 10 uur naar 1 uur per dag. Vooral Indiase noodhulporganisaties voerden kunstmest en medicijnen aan, waardoor Sri Lanka de ergste noden – heel conveniënt – even kan lenigen. Op het oog is het straatbeeld in Colombo – afgezien van het nog steeds ongewoon rustige verkeer – weer normaal. De populaire voedselmarkt van Abdul Hameed Street in Hulftsdorp is druk als vanouds. Maar niemand weet voor hoelang. De verlichting is tijdelijk, zegt politiek analist Pasan Jayasinghe van het Center for Policy Alternatives. ‘Ik zeg tegen mensen: als je ergens heen moet, ga dan nu, want over twee weken is de benzine weer op en zijn we ondanks die mooie app terug bij af.’ En de prijzen voor dagelijkse levensmiddelen als brood, linzen en fruit liggen nog steeds drie, vier keer hoger dan voor de crisis. Veel mensen bezuinigen op alles en spreken hun spaargeld aan. Het water staat hen na maanden van tekorten en gekmakende stroomonderbrekingen tot aan de lippen. ‘Tien uur zonder ventilator brengt je hele leven tot stilstand.’ Op de markten van Colombo dringt de malaise zich op. In de fruitstalletjes op de Narahenpita-markt liggen lokale producten als mango’s hoog opgetast, maar appels en ander importfruit ontbreken. Met deze prijzen kopen mensen natuurlijk veel minder, zegt groenteverkoper Chandra. Een winkelend Singalees echtpaar beaamt dat. ‘We hebben allebei een baan, maar dat is voor de dagelijkse boodschappen niet meer genoeg.’ En dus worden er broekriemen aangehaald. Ook door marktkoopman Zawahir (‘ready made sarees, wholesale & retail’) op Malwatta Road. ‘Vroeger verdiende ik 15.000 roepie per dag, nu 5.000. Maar ik kan het mijn klanten niet aandoen de prijzen te verhogen.’ De economische crisis heeft ook haar weerslag op de gezondheidssituatie in Sri Lanka, die altijd goed was. De tekorten aan cruciale medicijnen (bijna alles wordt geïmporteerd) zijn inmiddels wat afgenomen, zegt Vaasam Rathasingham, kinderarts en zegsman van medische vakbond GMOA, maar de crisis kan ook leiden tot problemen op termijn. ‘Onderzoek van Unicef en onszelf wijst uit dat – onder meer door het schrappen van gratis schoollunches – 7 op de 10 gezinnen voedingstekorten hebben, in kwantiteit of kwaliteit, met risico’s op ondervoeding. Wij willen een nationaal noodprogramma, met name voor kinderen en zwangere vrouwen.’ Premier Wickremesinghe wacht intussen nog een titanenklus: het vlottrekken van de economie. Binnen enkele weken moeten er een toekomstplan en een interim-begroting liggen die het IMF ervan kunnen overtuigen de onderhandelingen over een noodpakket af te ronden. Maar zo’n plan – Sri Lanka moet in 2048, als het land een eeuw onafhankelijk is, een succesvolle exporteconomie zijn – vergt allereerst een sanering van de buitenlandse schuld van 51 miljard dollar. Japan is benaderd om een top te arrangeren met alle crediteuren, inclusief China. De IMF-maatregelen zullen er zeker inhakken bij de bevolking, met belastingverhogingen, bezuinigingen en privatiseringen. Als eerste zijn de (lage) elektriciteitstarieven al met 75 procent omhoog gegaan. Umesh Moramudali, invloedrijk econoom aan de universiteit van Colombo, is sceptisch. De noodmaatregelen geven even verlichting, maar de fundamentele zwakte van de economie blijft bestaan, zegt hij. De economie is al decennia kwetsbaar, door slinkende belastinginkomsten, een groeiend handelstekort en wanbeleid, zoals verkwistende bouwprojecten. ‘In 2020 ging het mis: het toerisme stortte in door de pandemie, en vanwege domme belastingverlagingen werd onze credit rating verlaagd. We kregen dus geen geld meer binnen, konden niet meer lenen en onze schulden niet meer afbetalen. In april was al het geld op en viel alle import stil, dus geen brandstof meer, geen medicijnen, powercuts. We hebben jarenlang boven onze stand geleefd.’ Het wordt een heksentoer om het schip te keren, aldus Moramudali. Sri Lanka moet natuurlijk snel de schulden saneren, met instemming van alle crediteuren, westerse banken alsook landen als India, Japan en vooral China. Om in aanmerking te komen voor het reddingspakket van het IMF moet de interim-begroting plannen bevatten om de belastingen te verhogen en subsidies te verlagen. ‘Dat wordt een moeizaam proces vanwege alle corruptie en institutionele barrières, en de internationale omstandigheden werken ook niet mee – met de oorlog in Oekraïne, hoge energieprijzen, enorme inflatie en oplopende rentes. Maar de kern van de zaak is dat je zonder deze hervormingen opnieuw failliet zult gaan.’ Anderen hebben er vertrouwen in. ‘Sri Lanka is een gezegend land, het enige probleem zijn onze leiders’, zegt Malik J. Fernando, ceo van Dilmah Tea en eigenaar van een hotelketen, tijdens een gesprek in een hippe espressobar. ‘De huidige crisis was een perfect storm van eigen makelij, maar een hobbel in het grotere plaatje. Er is begonnen aan een oplossing voor de kernproblemen, zoals de brandstofcrisis. Nu moeten we onze leningen saneren. Wickremesinghe kan dat, hij is de enige competente leider die we hebben. Als we onze zaakjes op orde krijgen en de toeristen keren terug, stromen de miljarden weer binnen.’ Helaas hanteren westerse landen een negatief reisadvies. Fernando: ‘Dat is onzin, Sri Lanka is niet onveilig.’ Premier Wickremesinghe mag dan van gematigden als Malik J. Fernando het voordeel van de twijfel krijgen, de demonstranten die ook na de ontruiming van het GGG-terrein geregeld in Colombo de straat op gaan, laten er geen misverstand over bestaan: als de premier, in hun ogen een bondgenoot van de Rajapaksa’s, niet binnen enkele maanden de economie op poten krijgt en echte politieke hervormingen doorvoert, zal de volksbeweging herrijzen en wordt de hele politieke elite alsnog weggevaagd. Wickremesinghe zit dus in zijn proeftijd, terwijl het effect van zijn noodmaatregelen over enkele weken kan zijn uitgewerkt. Wickremesinghe probeert intussen voor het oog van de wereld de indruk te wekken dat hij de protestbeweging tegemoetkomt. Zo liet hij een wet indienen om de uitvoerende macht van het presidentschap in te perken, waarmee de coup van zijn voorganger Rajapaksa in 2015 ongedaan moet worden gemaakt, een van de eisen van de demonstranten. Ook sprak hij zich in internationale media uit voor een verjonging van het parlement, en hief hij de gehate noodtoestand op. Wat hij doet met de voorgenomen terugkeer van de gevluchte Rajapaksa is de vraag. Maar Wickremesinghes concessies zullen volgens analisten niet helpen, omdat zijn regering draagvlak mist. Deze regering gaat de noodzakelijke hervormingen er niet door krijgen, en dus moeten er nieuwe verkiezingen komen, zegt econoom Moramudali. ‘We hebben een stabiele regering nodig met legitimiteit. We moeten dus als we een akkoord hebben met het IMF zo snel mogelijk verkiezingen uitschrijven, zodat mensen een keuze hebben. Zonder verkiezingen kunnen we straks zomaar een nieuwe opstand krijgen, en dat zal alle hervormingen saboteren.’ Ook politiek analist Jawasinghe dringt aan op nieuwe verkiezingen. ‘Deze regering moet zo snel mogelijk weg, want zij heeft geen mandaat van het volk en staat de politieke vernieuwing in de weg’, zegt hij. ‘Zonder mandaat zal er nooit politieke stabiliteit zijn. Om nog maar te zwijgen van de ontwrichtende crackdown tegen de leiders van de volksopstand, een heksenjacht die de weerstand van de bevolking moet breken.’ Het is een voorproefje van wat zal gebeuren als de door het IMF geëiste economische hervormingen tot verzet gaan leiden, aldus Jawasinghe. Het is dan ook cruciaal dat die hervormingen niet alleen voordeel opleveren voor de hogere middenklasse in de steden, die zo snel mogelijk haar comfortabele levensstijl weer wil oppakken, maar ook voor de gewone werkende Sri Lankanen en de armen. ‘Wickremesinghe zal daar echter weinig oog voor hebben, want dat is een echte neoliberaal.’ Hoe dan ook is Sri Lanka de crisis nog lang niet te boven. En hoe langer de instabiliteit duurt, hoe gevaarlijker het kan worden, want Sri Lanka is een etnisch en religieus verdeeld land. Het feit dat de volksbeweging tegen president Rajapaksa zo breed geschakeerd was, met deelname van zowel de Singalees-boeddhistische meerderheid, Tamils, christenen als moslims, wil niet zeggen dat het zo blijft. ‘Alle etnische en religieuze conflicten in het land, zoals de achterstelling van Tamils en moslims, zijn door de economische crisis even naar de achtergrond gedrukt, maar allerminst verdwenen. En indien nodig spelen politici hier graag de racistische of nationalistische kaart. Er is grote angst dat de crisis oude spoken kan wakker maken’, aldus Jawasinghe. Veel Sri Lankanen wachten niet meer op betere tijden en stemmen met hun voeten. Er is een braindrain gaande van jonge professionals die proberen naar het Westen te komen. Volgens officieuze cijfers vertrokken in de eerste helft van 2022 ruim 113 duizend mensen, bijna vier keer zoveel als het jaar ervoor, en werden er 289 duizend paspoortaanvragen gedaan, drie keer zoveel als vorig jaar. De eerste bootjes met wanhopige migranten zijn ook al gesignaleerd. De Sri Lankaanse marine onderschepte in drie maanden meer dan 1.000 bootvluchtelingen. Enkele honderden wisten Australië te bereiken, om vervolgens te worden teruggestuurd. Als wij in de vissershaven van Negombo aanstalten maken om te vertrekken, houdt de visser Fernando ons nog even staande. We denken even dat hij misschien wat geld wil, want de tijden zijn zwaar. Maar dat is het niet, zegt hij verlegen. Of we niet zijn mobiele nummer willen opschrijven. Wellicht is er een booteigenaar in Nederland die een ervaren visser kan gebruiken, en dan kunnen ze hem bellen. Of iemand met een fabriek of een visafslag. Want hij wil alles doen voor werk, voor een beetje brood op de plank. ‘Alles om maar hier weg te komen.’||https://www.volkskrant.nl/nieuws-achtergrond/in-sri-lanka-is-het-wachten-op-de-volgende-clash~b5c780b4/
2022-09-03||Celstraf met zware arbeid voor 77-jarige afgezette regeringsleider Aung San Suu Kyi van Myanmar||In november 2020 won Suu Kyi’s partij Nationale Liga voor Democratie met een overweldigende meerderheid de verkiezingen, waarop ze werd beschuldigd van fraude. Haar partij ontkent alle beschuldigingen. Suu Kyi werd in februari 2021 afgezet in een coup, die inmiddels is uitgelopen op een bloedige burgeroorlog waarin al duizenden mensen zijn gedood. Ook Win Myint, die destijds het veld moest ruimen als president, werd vrijdag tot drie jaar cel met zware arbeid veroordeeld. Het proces vond achter gesloten deuren plaats in een rechtbank in de hoofdstad Naypyidaw. Suu Kyi gaat al meer dan een jaar van de ene rechtszaak naar de andere, wegens de meest uiteenlopende beschuldigingen, zoals corruptie, verboden bezit van walkie-talkies en overtreding van corona-regels. Volgens haar aanhangers zijn alle aanklachten politiek gemotiveerd. Zware arbeid is een straf die in de regel niet wordt opgelegd aan figuren met een hoog profiel zoals Suu Kyi, maar of de oppositieleider daadwerkelijk met gewone gevangenen in een steengroeve aan het werk zal worden gezet is de vraag. Gevangenissen zouden regels hebben om oudere gevangenen te ontzien, en bovendien houdt de militaire junta Suu Kyi, die in Myanmar nog steeds zeer populair is, liever in strenge afzondering weg van de bevolking. In juni werd ze overgeplaatst naar een isolatiecel. Vorige maand heeft Min Aung Hlaing, het hoofd van de militaire junta die de dienst uitmaakt in Myanmar, de Verenigde Naties laten weten pas overplaatsing van Suu Kyi naar haar woning te overwegen als alle processen tegen haar zijn afgerond. Voordat Suu Kyi vrijkwam en in 2016 regeringsleider werd, zat ze zo’n twintig jaar in huisarrest in Yangon.||https://www.volkskrant.nl/nieuws-achtergrond/celstraf-met-zware-arbeid-voor-77-jarige-afgezette-regeringsleider-aung-san-suu-kyi-van-myanmar~beafde3e/
