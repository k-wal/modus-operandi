2022-09-07||De Volkskrant tv-selectie voor donderdag 8 september||NPO 2, 20.23 uur Reportagemagazine Zembla opent het seizoen met een nieuw hoofdstuk in het pfas-dossier. Het programma dook al eerder in het schandaal van de ‘forever chemicals’ in de Westerschelde; deze chemische verbindingen worden door de natuur nauwelijks afgebroken en zijn schadelijk voor de mens. De Belgische 3M-fabriek die lange tijd chemicaliën in de Schelde loosde werd om deze reden stilgelegd, maar nu blijkt dat het pfas-gehalte sindsdien niet is afgenomen. Zembla volgt het spoor terug naar de oorsprong en doet een ontdekking met grote gevolgen voor Nederland. NPO 3, 20.25 uur Na twee jaar dicht bij huis vakantie vieren mocht er deze zomer weer worden gevlogen. Toch stappen we niet meer zo onbezonnen in het vliegtuig als voorheen: vliegschaamte steekt daar een stokje voor. Het is Keuringsdienst van waarde opgevallen dat vakantieverkopers daar wat op gevonden hebben. Duurzame vakanties, met of zonder vliegtuig, waren afgelopen tijd een trend. Hoe garanderen reisbureaus en touroperators dat onze reis niet ten koste gaat van klimaat of milieu? En als we daar extra voor betalen, bij wie komen die euro’s dan terecht? RTL 7, 20.30 uur (Oorlog, Nicolai Fuglsig, 2018) Een groepje Amerikaanse soldaten (gespeeld door onder anderen Chris Hemsworth en Michael Shannon) krijgt vlak na 9/11 een paar weken de tijd om de Taliban in Afghanistan vleugellam te maken. Daartoe worden ze gedropt in vijandelijk gebied en moeten ze samenwerken met een Afghaanse krijgsheer. Wat de platte, ongenuanceerde omgang met een waargebeurd verhaal betreft, stijgt 12 Strong niet boven andere oorlogsfilms uit. Gelukkig dient debutant Fuglsig het ongecompliceerde testosteronvermaak smakelijk op, waarbij paarden een cruciale rol spelen in de missie. 12 Strong is soms een interessante mengeling van western en oorlogsfilm, met soldaten te paard galopperend over een slagveld, terwijl de Taliban hen met raketwerpers bestookt. Net 5, 20.30 uur/23.00 uur (Avonturenfilms, Breck Eisner, 2005; Andy Tennant, 2008) Twee films uit de tijd dat Matthew McConaughey vooral een mooiboy was: met wat goede wil zou je ze cult kunnen noemen. In Sahara is de acteur een gepolijste Amerikaanse schatzoeker die in Mali een Spaanse arts (Penélope Cruz) ontmoet. Het erna uitgezonden Fool’s Gold is een actiekomedie over de zoektocht naar een 18de-eeuws scheepswrak met een schat aan boord. De film is tot de nok volgestouwd met gebruinde lichamen in zwemkleding, actie op en onder water, flauwe seksuele toespelingen, merkwaardige bijrollen en clichés in alle soorten en maten. TV 5 monde, 21.02 uur (Drama, Claude Berri, 1971) Met zijn vierde speelfilm blikte de Franse regisseur Claude Berri wederom terug op zijn eigen jeugd in de jaren veertig, even liefdevol als nietsontziend. Claude Langmann (als kind gespeeld door Alain Cohen, als volwassene door Berri zelf) groeit op in Parijs in het Joodse gezin van de ambachtelijke bontwerker Henri (Yves Robert). Claude wil dolgraag acteur worden, maar zijn vader ziet dat aanvankelijk niet zitten: hij wil graag dat zijn zoon de zaak overneemt. Het bloed kruipt echter waar het niet gaan kan in deze kroniek. Nederlands ondertiteld. NPO 2, 22.19 uur Een leven met kanker is moeilijk, en een seksleven met kanker haast onmogelijk. Dat blijkt uit de verhalen van drie koppels die in Privégesprekken vertellen hoe hun intimiteit veranderde nadat een van hen kanker had gekregen. Het zijn problemen die in het medische traject niet aan bod komen en in de relatie vaak onbesproken blijven. Joost voelt zich minder man sinds hij door kanker een teelbal moet missen. Nzinga is zo vermoeid dat knuffelen al te veel is. De relatie van Wim en Carla verandert nadat Wim een ingrijpende prostaatoperatie heeft ondergaan. [SERIE] BBC 2, 23.00 uur Dan en Carla (Dylan Moran en Morgana Robinson) zijn aanbeland op een lastig punt in hun relatie. Dan heeft onlangs te horen gekregen dat hij boventallig is en Carla vraagt zich af of haar huidige situatie echt alles is wat het leven te bieden heeft. Tel daar hun flinke leeftijdsverschil bij op, plus het feit dat Carla’s ex-vriendin Maya weer ten tonele is verschenen, en het is duidelijk dat er sprake is van een probleem. De zwart-komische en surrealistische serie Stuck zet de traditionele romkom op z’n kop, met twee ervaren komieken in de hoofdrol.||https://www.volkskrant.nl/cultuur-media/de-volkskrant-tv-selectie-voor-donderdag-8-september~b8b80219/
2022-09-07||Liverpool ziet Napels en sterft met 4-1||Napels zien en dan sterven. Dat geldt zeker voor Liverpool. In het Stadio Diego Armando Maradona, het oude San Paolo, verloor het in 2018 met 1-0, en een jaar later werd het 2-0 voor de Gli Azzurri. Maar dat was niets vergeleken met de afstraffing die The Reds dit keer te wachten stond. De nederlaag in de schaduw van Mount Vesuvius was zo erg dat Jurgen Klopp na afloop zijn excuses maakte aan de meegereisde fans. Met name tijdens de eerste helft stonden de Liverpool-verdedigers erbij als etalagepoppen. Reeds na vijf minuten kregen de gastheren een strafschop toen James Milner hands maakte. De Pool Piotr Zielinski maakte geen fout vanaf de elf meter. Tien minuten later lag de bal weer op de stip, ditmaal nadat Virgil van Dijk op de tenen was gaan staan van Victor Osimhen. De uitblinkende Nigeriaan besloot hem zelf te nemen, maar miste. Het was de tweede keer binnen zeven wedstrijden dat Van Dijk een strafschop had weggegeven, iets dat hem afgelopen seizoenen zelden is overkomen. De sterverdediger is aan een zwak seizoen bezig en dat geldt ook voor de rest van het team. Volgens voormalig Liverpool-speler Danny Murphy is de Oranje-vedette nooit meer helemaal de oude geworden na zijn zware knieblessure. De nummer twee van de Serie A liep uit naar 3-0, dankzij doelpunten van André-Frank Zambo en Giovanni Simeone. Het is lang geleden dat Liverpool met deze stand de rust in ging. En meteen na de pauze viel meteen de 4-0, toen Zielinski zijn tweede treffer scoorde. Een afgang dreigde, maar de Colombiaanse aanvaller Luis Diaz deed korte tijd later iets terug met een fraai schot. Napoli bleef komen en kreeg meerdere kansen, maar wist de Europese recordnederlaag van Liverpool, de befaamde 5-1 tegen het Ajax van de jonge Johan Cruijff in 1966, niet te evenaren. De grote vraag is wat er met Liverpool aan de hand is. Het vertrek van Sadio Mane naar Bayern München heeft de aanval zwakker gemaakt. Mogelijk werkt ook het verlies van de Champions League-finale tegen Real Madrid mee. De ploeg lijkt er emotioneel doorheen te zitten. De 9-0 zege tegen Bournemouth anderhalve week geleden was een korte opleving tussen magere resultaten. Het staat nu zevende in de Premier League. Ajax is komende dinsdag zeker niet kansloos op Anfield, waar Newcastle United en Crystal Palace onlangs bijna hebben gewonnen. Niet alleen Liverpool zit in de problemen. Hetzelfde geldt voor Chelsea waartegen het afgelopen seizoen twee spannende bekerfinales speelde. Eerder op de dag werd de Duitse manager Thomas Tuchel de laan uitgestuurd na een beschamende nederlaag tegen Dynamo Zagreb, dinsdagavond. Beter vergaat het Tottenham Hotspur, dat woensdagavond de terugkeer naar de Champions League vierde met een 2-0 zege op Olympique Marseille, met dank aan twee late doelpunten van de Braziliaan Richarlison de Andrade. Voor de wedstrijd in Noord-Londen werden, om de stemming erin te brengen bij de ruim 57.000 toeschouwers, beelden vertoond van de miraculeuze 2-3 zege op Ajax, drie jaar geleden in de Johan Cruijff Arena.||https://www.volkskrant.nl/nieuws-achtergrond/liverpool-ziet-napels-en-sterft-met-4-1~bf423b3ce4/
2022-09-07||Waterpolosters bij eerste grote test onderuit: geen EK-finale||Soeverein rolde Nederland op het EK in Split door de groepsfase en ook bij de eerste knock-out-wedstrijd, in de kwartfinale tegen Frankrijk, maakten de waterpolosters een ijzersterke indruk. De ploeg die eerder deze zomer een bronzen medaille won op het WK ontpopte zich met overtuigend spel en monsterscores tot de grote favoriet voor de Europese titel. Maar in de Spaladium Arena van Split was Nederland woensdag tegen Spanje (vorig jaar winnaar van olympisch zilver) geen schim van de ploeg die in de poulefase toplanden als Hongarije en Griekenland had verslagen. De waterpolosters speelden slordig, wisten zich geen raad met overtalsituaties en konden de sterke midvoors van Spanje niet in toom houden. Binnen een mum van tijd stond het Nederlands team met 0-2 achter en liep het continu achter de feiten aan. Het was aan keeper Laura Aarts te danken dat er halverwege het duel slechts een 3-5 achterstand op het scorebord stond. Met enkele onwaarschijnlijke, katachtige reddingen hield Aarts haar ploeg in de wedstrijd. Na rust leek Nederland zich te herpakken toen Brigitte Sleeking tweemaal doel trof en haar team op gelijke hoogte bracht; 5-5. De ommekeer bleef uit voor de Europees kampioen van 2018 en in het vierde kwart liep de talentvolle Spaanse ploeg uit naar een 5-8 voorsprong. Even leek het nog spannend te worden toen Vivian Sevenich de 6-8 scoorde en Sabrina van der Sloot een grote kans kreeg op 7-8. De aanvoerder miste echter waarna Spanje in de tegenaanval, na een inschattingsfout van doelvrouw Aarts, 6-9 maakte en de wedstrijd besliste. In de ultieme slotfase scoorden beide ploegen nog één keer. De 7-10 nederlaag kwam als een mokerslag aan bij het Nederlands team dat onder bondscoach Doudesis een nieuwe weg is ingeslagen. Het doel voor dit EK was beter presteren dan op het WK afgelopen juni in Boedapest toen Nederland als derde eindigde. Dat is niet gelukt, vrijdag speelt Nederland opnieuw om het brons.||https://www.volkskrant.nl/sport/waterpolosters-bij-eerste-grote-test-onderuit-geen-ek-finale~b3e96a97/
2022-09-07||‘Rude’ is ingetogen op weg naar de tennistop||Rude, zo spreken de Amerikanen zijn naam uit: Engels voor ‘onbeleefd’. Het past Casper Ruud bepaald niet. De Noor is ingetogen, bescheiden, en als het hem de komende dagen meezit de nieuwe nummer één van de wereld. Hij plaatste zich via een overwinning op de Italiaan Matteo Berrettini (6-1, 6-4, 7-6) voor de halve finale , vrijdag tegen de Rus Karen Chatsjanov. Bij het begin van de US Open was hij een van de vijf kandidaten die kans maakten op de koppositie van de ATP-ranking, samen met Rafael Nadal, Stefanos Tsitsipas, Carlos Alcaraz en Daniil Medvedev. Met Ruud, de nummer zeven van de wereld, werd nog het minst rekening gehouden, maar bij het naderen van de ontknoping is hij een voorname kanshebber. Het is even rekenen: de Noor wordt nummer één als hij de finale haalt, en Alcaraz niet. Als Ruud de Spanjaard treft in de eindstrijd, is de winnaar maandag lijstaanvoerder. Stranden beiden voortijdig dan is Nadal, uitgeschakeld in de vierde ronde, de nieuwe leider. Ruud mag dan (nog) geen grote naam hebben, hij komt niet uit de lucht vallen. Eerder dit seizoen stond hij in de finale van Roland Garros, waar hij in drie sets werd afgedroogd door zijn idool Nadal. Naar diens voorbeeld werd de Noor gravelspecialist. Op het hardcourt kende hij lange tijd meer moeite, vandaar zijn verbazing over zijn succes in New York. ‘Ik heb mijn spel op deze ondergrond de afgelopen seizoenen verbeterd’, sprak Ruud na zijn kwartfinale. De statistieken onderstrepen die bewering. Voor het seizoen 2021 won de 1.83 meter lange Scandinaviër maar 37 procent van zijn partijen op hardcourt, sindsdien steeg het percentage naar 74. Ervaring op de ondergrond heeft hij genoeg. Als tiener trainde hij in de zomer van zijn woonplaats Snarøya buiten op gravel, maar in de koude wintermaanden speelde hij op hardcourtbanen. Ruud wordt bijgestaan door vader en coach Christian, een voormalig proftennisser en lange tijd de beste Noor in het ATP-circuit. Inmiddels wordt hij aan alle kanten ingehaald door Casper, die zijn vader voor het eerst wist te verslaan toen hij een jaar of 15 was. Senior was er niet blij mee. Christian Ruud schopte het tot de 39ste plaats van de wereldranglijst, speelde op de Olympische Spelen van Sydney en haalde eens de achtste finale van de Australian Open. Zijn zoon had in 2020 al een hogere ranking bereikt, en werd in Parijs de eerste Noor die een grandslamfinale bereikte. Op gravel is de jongere Ruud de laatste jaren ongenaakbaar. ‘Mijn spel past beter bij die ondergrond’, zei hij eind vorig jaar tegen The New York Times. ‘Ik speel met aardig wat topspin, waardoor de ballen hoog opstuiten.’ Sinds 2020 behaalde Ruud van alle topspelers de meeste overwinningen, finales en titels op gravel. Vorig jaar maakte hij in Bastad, Gstaad en Kitzbühel indruk met drie toernooiwinsten in evenveel weken. De laatste die dat voor elkaar kreeg was Andy Murray in 2011. Ook op hardcourt lijkt Ruud nu dus zijn draai gevonden te hebben. ‘Het is misschien niet zijn favoriete ondergrond’, sprak zijn vader Christian na de winst op Berrettini, ‘maar hij wordt elke wedstrijd beter.’ In de tweede ronde verloor Ruud nog een set tegen de aan zijn rug geblesseerde Tim van Rijthoven, die hij met moeite afschudde. Vorig jaar verloor hij in de tweede ronde van de latere kwartfinalist Botic van de Zandschulp. Tegen Berrettini speelde Ruud zijn beste wedstrijd van het toernooi. ‘Zijn return is sterk’, analyseerde de Italiaan. ‘Zijn service ook.’ Berrettini had een verbeterde hardcourtspeler gezien. ‘Hij had er voorheen moeite mee als de bal wat sneller op hem afkwam. Hij had meer tijd nodig om zijn kracht te gebruiken, maar dat heeft hij nu aangepast. Vooral met zijn forehand is hij effectief en precies.’ De beroemdste Noor is hij niet, legde Ruud eerder deze week uit aan de internationale pers. ‘We hebben een aardig goede voetballer, mochten jullie nog niet van hem gehoord hebben’, doelde hij op Manchester City-spits Erling Haaland. ‘Hij is de grootste ster die we hebben in Noorwegen. Een hoop mensen kijken naar hem.’ Voor Ruud zal de komende dagen hetzelfde gelden.||https://www.volkskrant.nl/sport/rude-is-ingetogen-op-weg-naar-de-tennistop~b07eb0bff/
2022-09-07||Nu de druk er af is, kunnen de voetbalsters weer een risicootje nemen||Esmee Brugts is niet het type dat iets opeist, zelfs niet als het om de goal gaat die alle Nederlandse voetbalsters wel hadden willen maken. Anderen raakten paal en lat, zij maakte wel het doelpunt dat Nederland naar het WK bracht, maar ze wees meteen naar Stefanie van der Gragt. Zonder haar aanwezigheid voor de goal was haar voorzet er nooit in gevlogen. Van der Gragt wees op haar beurt weer terug. Die voorzet was ook wel erg goed, vond ze, en lastig voor een keeper. Nee, ook zij ging die 1-0 tegen IJsland echt niet claimen. Zo stonden ze daar naast elkaar, de routinier en het aanstormende talent, stralend elkaar de hemel in te prijzen. Net als alle andere speelsters waren ze ruim na de gewonnen wedstrijd nog steeds euforisch over het behaalde resultaat. Na een moeizaam jaar en een rot-EK kan de blik weer op de toekomst worden gericht. Ruim een week had Andries Jonker om het WK te halen, een klein jaar heeft hij om in Australië en Nieuw-Zeeland goed voor de dag te komen. ‘Ik ben ongelooflijk blij dat dit gelukt is’, zei Jonker na de wedstrijd. ‘Nu is de druk eraf. Ik heb natuurlijk teruggegrepen op de gevestigde orde, maar er komen echt een paar talentvolle meiden aan.’ De winst, waardoor play-offs worden ontlopen, geeft hem de tijd om te experimenteren en dat gaat hij ook doen. ‘Nu kan ik spelers kansen geven, kijken wie het beste team vormen en zien welke speelwijze het best bij ons past.’ Daarmee zet hij de deur nog verder open dan zijn voorganger Mark Parsons al had gedaan. De Engelsman haalde in het jaar dat hij aan het roer zat al veel nieuwelingen bij de selectie, maar die zette hij vooral in de basis als hij daartoe gedwongen was. Esmee Brugts (19) speelde totnutoe vooral kwartiertjes en halfuurtjes, die naar meer smaken. Perfect is het allemaal niet – lang niet alle voorzetten waren goed, zei ze dinsdag zelfkritisch – maar iemand met haar lef werd het afgelopen jaar vaak gemist. Het wordt spannend om te zien of zij echt de concurrentie aan kan gaan met haar grote voorbeeld Lieke Martens (29). De linksbuiten, in 2017 wereldvoetballer van het jaar, was het afgelopen jaar veel geblesseerd. Ze ontbrak ook tegen IJsland en moet zich nu bij haar nieuwe club Paris Saint-Germain opnieuw zien uit te vinden. Op het middenveld valt Damaris Egurrola (23) – de Spaans-Amerikaanse Groningse die door Parsons werd overgehaald voor Nederland te kiezen – steeds op door haar goede invalbeurten. Ze is een rustiger type, qua persoonlijkheid en in het veld, dan Sherida Spitse (32) en Jackie Groenen (27), maar juist daarom een welkome aanvulling. Kunnen Fenna Kalma en Vivianne Miedema samen spelen, werd gevraagd aan Miedema zelf en Jonker voor de wedstrijd tegen IJsland. Natuurlijk kan dat, antwoordde de spits, die bij haar club als nummer 10 speelt. De bondscoach had er nu nog geen zin in, maar sloot niet uit dat hij het straks zou proberen met de topscorer van de eredivisie én de topscorer aller tijden. En dan is er nog de speelwijze. Jonker koos niet alleen voor de voetbalsters die zich in het verleden al bewezen hadden, ze kregen een vertrouwde tactiek erbij: 4-3-3, Nederlands, snel druk zetten, aanvallend. Er moest natuurlijk ook gewonnen worden. Onder Parsons, die zich vaak aanpaste aan de tegenstander, klaagden de speelsters over de speelwijze. Nu waren ze enthousiast over de manier waarop er tegen Schotland en IJsland gespeeld werd, uitgaand van eigen kracht. ‘Wij Nederlanders willen dat graag’, zei Jonker begripvol. ‘Dat past ook bij deze meiden.’ Het leverde bovendien wat op. Zowel tegen Schotland als IJsland lieten de speelsters zien dat ze nog steeds kunnen voetballen en veel kansen kunnen creëren uit open spel. In beide wedstrijden werd het na de rust ook weer ouderwets slordiger, stroperig en vooral ongevaarlijker. Dat heeft misschien met fitheid te maken. Jonker stipte meteen na zijn aanstelling al aan dat daar aan gewerkt moet worden. Maar het nadenken over een andere tactiek is ook begonnen. Tegen IJsland ging hij, noodgedwongen, eerst met twee spitsen spelen en in de slotfase met drie verdedigers. ‘Ik was ongelooflijk blij dat ze dat konden’, zei hij. Het is een risico want onder Parsons raakte de ploeg tactisch het spoor bijster, maar door de late winst op IJsland kan Jonker zich dat ook veroorloven. ‘Daar moeten we nu over nadenken: wat past het beste? Daar ga ik ook wel mee aan de slag.’||https://www.volkskrant.nl/sport/nu-de-druk-er-af-is-kunnen-de-voetbalsters-weer-een-risicootje-nemen~b66d8bd7/
2022-09-07||Jarenlang vertilden de bagageafhandelaren zich, maar werkgevers en inspectie deden niets||Werknemers van bagage- en vrachtafhandelaars op Schiphol moeten inderdaad sjouwen, maar het tilwerk is vaak te zwaar, blijkt uit onderzoek van de NOS en Nieuwsuur. Zij spraken met circa dertig koffersjouwers die op Schiphol werken of werkten. Een aanzienlijk deel heeft aan het zeulen en tillen gezondheidsproblemen overgehouden. Hoewel de medewerkers op Schiphol werken, zijn ze niet in dienst van de luchthaven. Vliegmaatschappijen moeten namelijk zelf regelen dat koffers in en uit de vliegtuigen worden geladen. Daarvoor kunnen ze terecht bij zeven afhandelingsbedrijven die op Schiphol actief zijn. Uit het onderzoek blijkt dat op z’n minst vijf bedrijven al jaren weten dat het werk tot fysieke overbelasting kan leiden. In interne documenten staat dat medewerkers stelselmatig het maximale tilgewicht overschrijden, dat medewerkers met lichamelijke problemen kampen en dat het niet verstandig is dit werk jarenlang te blijven doen. Jawel, de Arbeidsinspectie controleert of de arbowetten worden nageleefd. Dat doet ze preventief in riskante sectoren als de bouw, maar ook reactief. bij klachten van werknemers, ondernemingsraden of vakbonden. Dat gebeurde ook in 2000 op Schiphol, toen de inspectie signalen had gekregen dat het werk van de bagage-afhandelaars niet aan de gezondheidsnormen voldeed. De afhandelingsbedrijven beloofden beterschap. Er werden plannen van aanpak gesmeed en tilmachines aangeschaft. In 2010 werd de samenwerking volgens een inspectie-woordvoerder ‘bijna met een feest afgesloten’. In de twaalf jaar erna vonden weliswaar nog twee onderzoeken op Schiphol plaats – een nadat vakbond FNV melding had gedaan van onderbetaling en een vanwege blootstelling aan ultrafijnstof – maar de inspecteurs controleerden niet of de gemaakte afspraken wel werden nageleefd en de tilapparatuur niet ergens stond te verstoffen. Daarover had de vakbond immers niet aan de bel getrokken. Natuurlijk, achteraf vraagt de inspectie zich af of ze niet nog eens langs had moeten gaan. ‘Maar naar ons idee hadden we goede afspraken gemaakt met nette bedrijven’, stelt de woordvoerder. ‘Dat vertrouwen is nu wel beschaamd.’ De inspectie krijgt al langer het verwijt dat ze tandeloos zou zijn. Zo haalde het KRO-NCRV-onderzoeksplatform Pointer boven water dat slechts 80 procent van de meldingen over misstanden in de uitzendsector, zoals illegale tewerkstelling, werd onderzocht. Ook de Rekenkamer oordeelde deze zomer dat inspecteurs onvoldoende getraind zijn in het herkennen van arbeidsuitbuiting en dat er onvoldoende met binnengekomen signalen wordt gedaan. De oorzaak wordt vaak gezocht in capaciteitsgebrek, al ontkent de inspectie dat dit bij Schiphol een rol speelde. Na de kredietcrisis werd er bij de Arbeidsinspectie, zoals bij veel andere overheidsdiensten, flink bezuinigd. Mede daardoor nam het aantal inspecties af en vertrok gespecialiseerd personeel. Met miljoeneninvesteringen wist het vorige kabinet de capaciteit bijna weer op orde te krijgen. Maar daarmee zijn de problemen nog niet opgelost. Zo zijn er volgens de Rekenkamer ook strengere sancties en betere regionale samenwerking nodig. Afgelopen vrijdag heeft de inspectie voor het eerst weer een controle uitgevoerd op Schiphol. Het is nog niet bekend of dat zal leiden tot boetes voor de afhandelingsbedrijven of de eis om de werkwijze te veranderen. De FNV heeft inmiddels een meldpunt geopend voor medewerkers met klachten als pijn in de nek, armen, gewrichten en knieën. Daar waren woensdagavond al 127 meldingen binnengekomen. De FNV onderzoekt of ze een collectieve rechtszaak kan beginnen tegen de betrokken bedrijven. Vakbondsbestuurder Joost van Doesburg verwacht dat zo'n zaak zal aantonen dat de bedrijven niet aan hun zorgplicht hebben voldaan. Wat hem betreft is dat genoeg reden voor Schiphol om meer verantwoordelijkheid te nemen. Daar is de luchthaven ook zelf van doordrongen, zegt een woordvoerder van Schiphol. ‘Dit ziet er niet fraai uit. Mensen zijn niet bij ons in dienst, maar ze werken wel op ons terrein.’ Schiphol gaat de komende weken onderzoeken of het de markt van afhandelaren meer kan reguleren. ‘Volgens EU-regelgeving moeten luchthavens minstens twee afhandelaren hebben, zodat er concurrentie is. Maar het hoeven er geen zeven te zijn. Wij willen in het vervolg minder bedrijven, en we willen dat ze zich aan een aantal veiligheids- en duurzaamheidseisen houden.’ Eind dit jaar zal de luchthaven met een voorstel daartoe komen.||https://www.volkskrant.nl/economie/jarenlang-vertilden-de-bagageafhandelaren-zich-maar-werkgevers-en-inspectie-deden-niets~b13e6dc1/
2022-09-07||Groei economie eurozone onverwacht sterk, Nederland koploper EU ||Bij een eerdere schatting werd een vooruitgang van 0,6 procent gemeld. Volgens Eurostat was Nederland binnen de lidstaten van de Europese Unie koploper wat betreft economische groei. In het eerste kwartaal van dit jaar ging de economie van het eurogebied met 0,7 procent vooruit. De economie van de gehele EU liet in het tweede kwartaal een plus van 0,7 procent zien, na een groei van 0,8 procent in de voorgaande periode. De economie van Nederland groeide met 2,6 procent in het tweede kwartaal. Daarmee stond ons land dus bovenaan de EU-ranglijst. Ook Roemenië en Kroatië deden het goed. In Polen kromp de economie juist met 2,1 procent. In de Baltische landen ging het eveneens om krimp. Duitsland, de grootste economie van Europa, toonde een minieme groei van 0,1 procent. Volgens Eurostat werd de economie vooral geholpen door hogere consumentenuitgaven. Wel vrezen steeds meer economen dat de economie in een recessie zal belanden door de hoge inflatie en sterk gestegen energieprijzen. De inflatiecrisis zet de koopkracht van huishoudens zwaar onder druk, waardoor mogelijk steeds meer mensen de hand op de knip houden om geld te besparen. De Europese Centrale Bank (ECB) gaat donderdag de rente verder verhogen om zo de inflatie aan te pakken. Mogelijk gaat het om een renteverhoging met driekwart procentpunt. In juli verhoogde de ECB de rente met een half procentpunt. De centrale bank komt ook met nieuwe prognoses voor de economie en inflatie.||https://www.volkskrant.nl/economie/groei-economie-eurozone-onverwacht-sterk-nederland-koploper-eu~b0a83a4c/
2022-09-07||Het is verstandig, te midden van alle paniek, dat de EU ingrijpt in de gasprijs||Ruim een half jaar na het begin van de oorlog in Oekraïne heeft de Europese Unie dan toch besloten om in te grijpen op de gasmarkt. Of althans: Commissievoorzitter Ursula von der Leyen stelt drastische maatregelen voor, in de hoop dat die vrijdag door de energieministers worden overgenomen. Als het aan de commissie ligt, komt er een maximale prijs voor de inkoop van Russisch gas, worden woekerwinsten van energieproducenten afgeroomd en wordt na het gasverbruik ook het elektriciteitsgebruik teruggebracht. Het is een reactie op de astronomische stijging van de gasprijzen afgelopen zomer. In de maanden na de inval van Rusland in Oekraïne steeg de gasprijs fors, maar pas vanaf 1 juli ging hij steil omhoog. De ene na de andere burger, het ene na het andere bedrijf wordt daardoor bij het vaststellen van nieuwe tarieven geconfronteerd met een verdrie- of verviervoudiging van de maandlasten. Dat is voor velen ondraaglijk. Wie met een roze bril naar de huidige hoge gasprijzen kijkt, ziet tijdelijke aanpassingsproblemen, tijdelijke verschillen tussen aanbod en vraag die leiden tot heftige, maar kortstondige prijsexplosies. Die ziet vooral dat Europa de afhankelijkheid van Rusland snel – sneller dan verwacht – aan het verkleinen is, door enerzijds het energieverbruik terug te brengen en anderzijds zwaarder te leunen op de import van vloeibaar gas en de eigen energieproductie. Die zal zeggen: even op de tanden bijten, mensen, er zal vanzelf een nieuw evenwicht ontstaan, waarna de prijzen zullen dalen. Sterker, nu de gasvoorraden voor de winter op peil zijn en bedrijven en consumenten spaarzamer zijn met energie, is de daling misschien al begonnen. Wie pessimistischer is aangelegd, ziet een ongekend hoge inflatie die zich als een houtworm in de economie vreet. Die ziet burgers die hun rekeningen niet meer kunnen betalen, wat tot grote maatschappelijke onrust zal leiden, die ziet bedrijven failliet gaan omdat de kosten exploderen, wat onherstelbare schade aan de economie zal aanrichten. Charles Michel, voorzitter van de Eurogroep, schaarde zich vorig weekend in het tweede kamp. Hij sprak over ‘een catastrofe’ en pleitte voor rigoureuze ingrepen in de gasmarkt. Nederland is hier vanaf het begin van de oorlog in Oekraïne tegen geweest. De Nederlandse kabinetten hebben sinds het begin van deze eeuw altijd op de vrije markt vertrouwd, en dat vertrouwen is lang onaantastbaar gebleven. Te lang. Een hoge gasprijs hoeft niet direct een ramp te zijn, mits die wordt gedreven door rationele overwegingen, en niet, zoals nu, door pure paniek, de angst om in de winter in de kou te zitten. In tijden van grote emoties werken markten niet goed, zeker niet als het om een primaire levensbehoefte gaat. Het is dus verstandig dat Europa nu ingrijpt.||https://www.volkskrant.nl/columns-opinie/het-is-verstandig-te-midden-van-alle-paniek-dat-de-eu-ingrijpt-in-de-gasprijs~bacb0598/
2022-09-07||Jacob Rees-Mogg, de nieuwe Britse energieminister, deed de klimaatopwarming eerder af als ‘alarmisme’ ||Met het vertrek van Boris Johnson leek er ook een einde te zijn gekomen aan de politieke carrière van een andere excentrieke bestuurder, Jacob Rees-Mogg. ‘Ik koester niet de wens onder een andere premier te dienen’, meldde de politicus die vanwege zijn traditionele voorkomen ook weleens ‘de eerbiedwaardige afgevaardigde voor de 18de eeuw’ wordt genoemd. Enkele dagen later stond deze tijdreiziger samen met collega-minister Nadine Dorries op Downing Street om zijn steun te geven aan de nieuwe Britse premier Liz Truss. Deze steunverklaring heeft zich uitbetaald. Dinsdagavond is hij, tot ieders verrassing, aangesteld als minister van Bedrijfsleven, Energie en Industrieel beleid. Met het oog op de energiecrisis en het daarmee samenhangende klimaatbeleid is dit momenteel een van de belangrijkste ministersposten. Binnen de milieubeweging heeft de benoeming tot zorgen geleid omdat Rees-Mogg heeft gewaarschuwd voor ‘klimaatalarmisme’. Aan de andere kant van het klimaatdebat gaat de vlag uit bij de voorstanders van schaliegaswinning. Op klimaatgebied zijn de Britten redelijk ambitieus. De regering-May had bepaald dat het Verenigd Koninkrijk in 2050 klimaatneutraal moet zijn, een streven dat door haar opvolger Boris Johnson werd bevestigd. In de afgelopen jaren hebben de ‘groene Conservatieven’ veel invloed genoten achter de schermen, onder meer dankzij de eco-miljonair en politicus Zac Goldsmith en de vrouw van Johnson, Carrie Symonds. Graag wezen de Conservatieven erop dat Margaret Thatcher het probleem van zure regen eind jaren tachtig reeds op de politieke agenda had gezet. Met de aanstelling van Rees-Mogg op deze sleutelpost lijkt er sprake te zijn van een kentering. De 53-jarige vader van zes kinderen is niet bepaald onder de indruk van de klimaatcrisis. Naar aanleiding van een pessimistisch IPCC-rapport zei hij acht jaar geleden dat maatregelen om door mensen veroorzaakte opwarming te stoppen pas over honderden of duizenden jaren effect zouden hebben. Hij voegde eraan toe dat hij een liefhebber is van langetermijnbeleid maar dat dat in dit geval onrealistisch is. Recenter heeft de Mogg zich sceptisch uitgelaten over de klimaatambities. De kosten zouden te hoog zijn en het doel sowieso niet haalbaar. Hij is een voorstander van het boren naar olie en gas in de Noordzee, is geen liefhebber van windmolenparken (want ‘horizonvervuiling’) en staat welwillend tegenover fracking. Onder Johnson was de omstreden schaliegaswinning in de ban gedaan, maar met het aantreden van Truss zijn er weer perspectieven. Nood – het warm houden van huizen – breekt nobele ambities. Er bestaan ook twijfels over belangenverstrengeling. Rees-Mogg, die als 11-jarige de beurspagina’s in de kranten spelde en op dezelfde leeftijd voor het eerst een aandeelhoudersvergadering toesprak, is mede-oprichter van Somerset Capital. Dit succesvolle fonds heeft door de jaren heen geïnvesteerd in fossiele brandstoffen, onder meer in Russisch gas. Hoewel Rees-Mogg sinds hij in de regering plaats mocht nemen geen partner meer is, wordt hij nog wel met de firma geassocieerd. Enkele jaren terug kwam zijn zakelijke achtergrond ook al ter sprake nadat Somerset Capital een vestiging had geopend in Dublin. Het leek alsof het fonds met het oog op de Brexit een voet in de Europese interne markt wilde houden. Dat zorgde voor opschudding, daar Rees-Mogg een Brexiteer is. Net als zijn wijlen vader William, de eigenzinnige oud-hoofdredacteur van The Times die in 1993 een rechtszaak had aangespannen tegen het EU-verdrag, gefinancierd door Zac Goldsmith’s vader James. Door de jaren heen heeft Rees-Mogg zich ontpopt als een politieke brekebeen. Na de brand de Londense Grenfelltoren beweerde hij dat de bewoners het advies van de autoriteiten hadden moeten negeren om binnen te blijven. Ten tijde van de coronacrisis suggereerde Rees-Mogg iets soortgelijks, dat mensen de opgelegde maatregelen natuurlijk niet al te letterlijk hadden moeten nemen. In het lockdownfeestjes-schandaal is hij Johnson trouw gebleven. Hij nam zijn oudste zoon Peter dinsdag mee naar Downing Street om de vertrekkende premier uit te zwaaien. Desondanks is deze katholiek die lijkt te zijn weggelopen uit romans van Evelyn Waugh of P.G. Wodehouse altijd een cultheld geweest binnen de Conservatieve Partij. Op partijcongressen plegen zich lange rijen te vormen om de eloquente en voorkomende politicus te horen spreken. Hij schitterde als Leader of the House, degene die binnen de regering verantwoordelijk is voor de agenda van het Lagerhuis. Niemand in de Britse politiek weet meer over de constitutionele geschiedenis dan ‘the Mogg’. De kracht van Rees-Mogg, die het afgelopen jaar staatssecretaris voor Brexit-kansen was, zit hem in zijn charme, waarmee hij vriend en vijand kan inpalmen. Zo nu en dan krijgt hij daarom steun uit onverwachte hoek, zoals onlangs van Johnny Rotten. In een televisieinterview stelde de oud-zanger van The Sex Pistols vast dat Rees-Mogg een zekere beschaving terugbrengt in het politieke debat dat steeds ruwer en onbeschofter is geworden. Wat de gepensioneerde punker betreft mag Rees-Mogg best premier worden. Dat zal niet snel gebeuren, maar in de Engelse politiek lijkt niets meer onmogelijk.||https://www.volkskrant.nl/nieuws-achtergrond/jacob-rees-mogg-de-nieuwe-britse-energieminister-deed-de-klimaatopwarming-eerder-af-als-alarmisme~b06dc78e/
2022-09-07||Zwierig Ajax laat weinig heel van Rangers en heeft zijn hoognodige goede Champions League-start ||Ajax – Rangers voltrok zich op de vroege avond, die gevuld was met voetbal van een verkwikkend gehalte vrolijkheid. Zeker voor rust. Zwierig spel vertoonde Ajax, de ene keer met korte tikjes, dan weer met lange passes, van vleugel naar vleugel. Altijd met diepgang, variaties in tempo en druk naar voren. Met lust om het naar topvoetbal hunkerende publiek te bedienen. En dan lukte lang niet alles. Het was vooral een kwestie van modern spel. Beweging, overal. Snelheid. Loopvermogen. Schots en scheef getikt keek het elftal van Giovanni van Bronckhorst toe hoe de bal telkens een ommetje maakte langs kansloos uitgeschoven benen. Er gebeurde gewoon te veel voor Rangers, in een te hoog tempo, in een te kleine ruimte. Een rechtsback, Devyne Rensch, die vrij voor de doelman belandt. Aanvallers die van rechts naar links zwerven, van de voorhoede naar het middenveld en verder terug. Verdedigers trekken mee naar voren. Jurriën Timber, gekozen tot voetballer en talent van het jaar, is waarlijk een kleine veldheer. Begaafd, technisch, gedurfd, snel, één keer spelen. Hup, tik. Uitgaan van eigen kwaliteiten. Het was een fijne wedstrijd voor bijvoorbeeld Steven Berghuis, die soms moeite heeft als het spel in defensief opzicht veel van hem vraagt, maar die met dat fijne linkerbeen het spel kundig verdeelt als hij ruimte krijgt. Ajax trad aan met zeven Nederlanders in de basisploeg, van wie de meesten meegaan naar het WK. Natuurlijk, Ajax heeft veel meer geld dan PSV, maar de spelopvatting was ook totaal anders dan twee weken geleden, toen PSV thuis verloor van Rangers en de Champions League miste. Spelopvatting is gratis, al is het makkelijker als er miljoenen te besteden zijn om de tactiek een lift te geven. PSV was angstig. Ajax deed net of er helemaal geen tegenstander was, alsof Rangers gewoon een team uit de eredivisie was. Een soort FC Groningen, maar dan in het blauw gekleed. Anders dan op sommige gewone werkdagen waren scherpte en motivatie optimaal, leidend tot het vertrouwen om te domineren. Bij rust stond het 3-0 en dat was in zekere zin jammer voor de wedstrijd, die na rust een luchtig spel was met hier en daar een oprisping. De vraag was vooral of Ajax de openingszet van vorig seizoen, de 5-1 in Lissabon tegen Sporting, kon evenaren of overtreffen. Ajax was nieuwsgierig om te ontdekken hoe ingespeeld de ploeg is, na drukke tijden op de transfermarkt. Aanvoerder Dusan Tadic had het treffend gezegd in Het Parool: ‘Je moet elkaar kunnen vinden met je ogen dicht. Nu is het soms moeilijk om elkaar te vinden met ogen open.’ Tadic was daarvan het lichtende voorbeeld. Nu weer voetballend vanaf rechts, waar Antony is vertrokken. Hij is alleen een totaal ander type. Nog veel ging mis, maar het spel van de aanvoerder wordt langzaamaan beter. Van een echt nieuw Ajax was overigens geen sprake. In de basisploeg van trainer Alfred Schreuder stonden slechts twee aankopen van deze zomer: Steven Bergwijn en Calvin Bassey. Zeven nieuwelingen zaten op de bank. Antony en topschutter Haller, die vorig seizoen elf keer scoorde in de Champions League, zijn de belangrijkste vertrekkers, met Lisandro Martinez dan, maar die is uitstekend vervangen door Calvin Bassey. Het leuke aan voetbal is ook het opportunisme. Een week geleden spuwde menig supporter zijn gal op Mohammed Kudus en Edson Alvarez, stakers voor één dag, in navolging van Antony, mannen die naar het buitenland wilden. De een, Kudus, omdat hij bij Ajax geen kans kreeg. De ander, Alvarez, omdat hij bij Chelsea een veelvoud kon verdienen en van de Premier League wilde proeven. Ajax liet ze niet vertrekken. En zie, want zo is voetbal ook: de trein dendert door, ze willen naar het WK, niemand heeft baat bij gemok op de bank. Alvarez kopte de 1-0 binnen, na een hoekschop van Berghuis, en het volk zong hem hartverwarmend toe. Kudus kreeg verrassend de voorkeur boven Brian Brobbey, die het als spits behoorlijk had gedaan. Schreuder wilde meer beweging, een spits die kort kan draaien en balvast is. De Ghanees joeg de 3-0 geweldig binnen, diagonaal, in de kruising. De 2-0 was van Berghuis met een schuiver, al was de bal nooit het doel ingerold als Sands die niet van richting had veranderd. Na rust waren nog genoeg hoogstandjes te zien. Steven Bergwijn maakte de 4-0, voordat hij met kramp uitviel. Ajax heeft zijn goede start, die ook nodig is, met Liverpool-uit als volgende wedstrijd.||https://www.volkskrant.nl/sport/zwierig-ajax-laat-weinig-heel-van-rangers-en-heeft-zijn-hoognodige-goede-champions-league-start~b71c7e88/
2022-09-07||Wetenschappers zeer kritisch over de Defensienota: ‘We zien geen enkel bewijs van een leercurve’||Dat bleek tijdens een technische briefing woensdag in de Kamer. Professor Isabelle Duyvesteyn (Universiteit Leiden) noemde de tekortkomingen van de Defensienota, die begin deze zomer gepubliceerd werd, ‘problematisch’. ‘Het gaat over zeer grote investeringen en grote veranderingen in het internationale domein.’ Duyvesteyn heeft met haar Leidse collega Niels van Willigen en Jaap de Wilde van de Rijksuniversiteit Groningen op verzoek van de defensiecommissie van de Kamer de Defensienota onderworpen aan de zogeheten ‘wetenschapstoets’. Dat vloeit voort uit de Compatibiliteitswet uit 2016, bedoeld om de kwaliteit van nieuwe wetten te bevorderen. Behalve over het ontbreken van bovengenoemde elementen, lieten de wetenschappers zich ook kritisch uit over het ontbreken van ‘nauwere verbanden’ tussen de defensienota en andere nationale veiligheidsdocumenten (zoals de nationale veiligheidsstrategie uit 2019) én de doelen van de Navo en de Europese Unie. Duyvesteyn: ‘Defensie opereert niet alleen, maar in een nationale en internationale context. Hoe linken de investeringen daaraan en aan de doelen van die organisaties? Dat vereist een bredere analyse.’ Volgens Jaap de Wilde is de nota vooral ‘laten we verder gaan met wat we al deden. Maar wat is de verbinding tussen je middelen en je diplomatieke ambities?’ Duyvesteyn: ‘Er zijn in het verleden een heleboel keuzen gemaakt. Juist op dit moment is het heel belangrijk om die keuzen nog eens tegen het licht te houden’. Zij prees de Verkenningen uit 2009 als een studie waarin Defensie wel een doorwrochte analyse had gemaakt en verschillende scenario’s en modellen voor de krijgsmacht op een rij had gezet. ‘We zien in de nota niet enig bewijs van een leercurve. Maar je kunt van je fouten leren, en van je ervaringen. In de nota is niet duidelijk omschreven hoe er een evaluatieproces op gang zou moeten komen om een vinger aan de pols te houden.’ De kritiek van de wetenschappers kwam een dag nadat de Commandant der strijdkrachten (CDS) Onno Eichelsheim goedgemutst de ‘mooie defensienota’ toelichtte in de Kamer. ‘Met die 5 miljard (verhoging van het defensiebudget, red.) kunnen we een heel eind komen, en ik denk dat ik als CDS ook gezegend ben dat ik daar invulling aan kan geven. Dat is in het verleden nog weleens anders geweest.’ Eichelsheim erkende dat de afstemming met andere departementen, inclusief Buitenlandse Zaken, beter had gekund (‘een persoonlijke les’) en dat het document in het begin door defensie zelf is opgesteld, ‘al hebben we ons wel rekenschap gegeven van alle documenten die er waren’. Volgens Eichelsheim ligt de nadruk ligt op technologische vernieuwing en versterking van de operationele ondersteuning en gevechtskracht. Defensie wil de bestaande samenwerking met Duitsland, Frankrijk, het Verenigd Koninkrijk, België, Luxemburg en Noorwegen verdiepen. Verzoeken om intensieve partnerschappen van landen langs de oostflank zoals als Roemenië en de Baltische staten, worden afgewezen, zei de CDS. ‘Ik denk dat we ons moeten beperken tot die landen die voor ons geografisch maar ook cultuur-wise…’ Vervolgens brak hij zijn zin af en stelde hij dat hij niet wilde zeggen dat die landen qua cultuur niet dicht bij Nederland liggen. De keuze voor versterking van ‘zaken die we al hebben’, zoals luchtverdediging, komt volgens Eichelsheim omdat Nederland dit relatief makkelijk en snel kan uitbreiden, en zo ook lacunes vult die binnen de EU en Navo bestaan. Toen hem werd gevraagd waarom niet meer is ingezet op zware gevechtseenheden, ondanks de vraag van de Navo daarom, zei Eichelsheim dat deze keuze is gemaakt ‘omdat de middelen nu eenmaal eindig zijn’. Hij erkende dat hierover binnen de Navo ‘ongemak’ bestaat. In Europa woedt al meer dan zes maanden een grote grondoorlog. Eichelsheim zei begin maart tegen de Volkskrant dat deze oorlog ‘geen gamechanger’ is van ‘o, nou moet ik de krijgsmacht anders gaan inrichten’. Hij is er nu wel voorstander van dat munitie ook nationaal geproduceerd wordt. ‘De industrie zal in staat moeten zijn om bij te plussen op het moment dat dat noodzakelijk is – wat mij betreft ook nationaal. (...) Als er een moment is waarop je aandelen moet nemen in de defensieindustrie dan is het nu.’||https://www.volkskrant.nl/nieuws-achtergrond/wetenschappers-zeer-kritisch-over-de-defensienota-we-zien-geen-enkel-bewijs-van-een-leercurve~bc3a09a6/
2022-09-07||Poetin dreigt alle gascontracten met Europa te verscheuren: Rusland vaart een oosterse koers||Poetin ging nog een stap verder door te stellen dat Rusland ‘nog niets heeft verloren en niets zal verliezen’. Daarmee ging hij voorbij aan de duizenden Russische militairen die zijn omgekomen in Oekraïne en berekeningen van zijn eigen ministerie van Economie, dat in een deze week gelekt rapport rekening houdt met een recessie tot 2030. Met zijn toespraak sloeg Poetin dreigende taal uit richting zowel het Westen als de eigen bevolking. Hij zei dat er sprake is van ‘een zekere polarisatie’ in Rusland, maar dat die uiteindelijk goed is voor het land. ‘We zullen ons ontdoen van alles wat onnodig en schadelijk is en van alles wat ons ervan weerhoudt vooruit te gaan.’ Met nieuwe dreigementen probeerde Poetin de solidariteit van westerse landen met Oekraïne te breken. Hij zei dat alle gascontracten met Europa verscheurd kunnen worden. Europa zou dan bevriezen als de wolvenstaart uit een Russisch sprookje, zei Poetin – in het sprookje komt een wolf vast te zitten doordat zijn staart vastvriest in een wak, waarna mensen uit hun huizen komen om de wolf af te tuigen (het dier overleeft, maar verliest zijn staart). Ook trok Poetin de graandeal in twijfel die ervoor zorgt dat Oekraïne weer graan kan exporteren. Poetin stelde dat Oekraïne te veel graan naar welvarende landen exporteert in plaats van naar ontwikkelingslanden. De Verenigde Naties stellen juist dat de hervatting van de Oekraïense export de graanprijzen over de hele wereld naar beneden hebben gedreven. De Russisch-Oekraïense graandeal, die via de VN tot stand is gekomen, moet in november worden verlengd. Het vierdaagse forum in Vladivostok waar Poetin sprak (thema: op weg naar een multipolaire wereld), is bedoeld om te laten zien dat Rusland nog bondgenoten heeft, ondanks de invasie van Oekraïne. Het jaarlijkse economisch forum in Sint-Petersburg was in juni uitgelopen op een Russisch onderonsje door het wegblijven van de meeste buitenlandse gasten. In Vladivostok wist Poetin zich te omringen met de juntaleider Min Aung Hlaing uit Myanmar, de premiers van Armenië en Mongolië en de voorzitter van het Chinese parlement. De premiers van India, Maleisië en Vietnam stuurden een videoboodschap. ‘Hoe graag je Rusland ook wil isoleren, het is onmogelijk’, zei Poetin. ‘Je hoeft alleen maar naar de kaart te kijken.’ Hij maakte duidelijk dat Rusland definitief een oosterse koers is ingeslagen. Hij sprak van ‘onomkeerbare’ en ‘tektonische’ verschuivingen in de wereld, waarbij het oosten er beter vanaf komt dan het westen. De meeste Zuidoost-Aziatische landen noemde Poetin ‘verantwoordelijk’ en ‘betrouwbaar’, omdat ze geen sancties tegen Rusland hebben afgekondigd. Rusland hoopt vooral op toenadering tot China. De Russische ambassadeur in China zei woensdag dat Poetin en de Chinese president Xi Jinping elkaar binnenkort ontmoeten. De twee presidenten zouden elkaar volgende week donderdag of vrijdag treffen in de Oezbeekse stad Samarkand tijdens de eerste buitenlandse reis van Xi sinds het begin van de coronapandemie.||https://www.volkskrant.nl/nieuws-achtergrond/poetin-dreigt-alle-gascontracten-met-europa-te-verscheuren-rusland-vaart-een-oosterse-koers~b9195b36/
2022-09-07||Twee Iraanse vrouwen ter dood veroordeeld voor het opkomen voor rechten van lhbti’ers||Het in New York gevestigde Center for Human Rights in Iran (CHRI), dat dit nieuws naar buiten bracht, roept de internationale gemeenschap op het vonnis te veroordelen en de onmiddellijke vrijlating van het tweetal te eisen. Justitie in Iran maakte op 6 september zelf bekend dat de 31-jarige Zahra Sedighi-Hamedani en de 24-jarige Elham Choubdar in de provincie West-Azerbeidzjan ter dood zijn veroordeeld wegens ‘het verspreiden van corruptie op aarde’. Dat is een vage term uit het wetboek van strafrecht, waarmee allerlei vormen van ongewenst gedrag kunnen worden aangeduid. Uit eerdere berichten en ook officiële mededelingen was al duidelijk geworden dat met name Sedighi-Hamedani werd verdacht van het ‘propageren van homoseksualiteit’. Op sociale media liet zij zich geregeld uit over de rechten van lhbti’ers, en ze had meegewerkt aan een BBC-documentaire over lhbti-rechten in Iraaks Koerdistan. Over Choubdar is minder bekend, maar haar zaak was samengevoegd met die van Sedighi-Hamedani. Volgens het CHRI is ook Choubdar een lhbti-activist. ‘De doodstraf is bedoeld om andere lhbti-activisten af te schrikken’, aldus CHRI-directeur Hadi Ghaemi in een verklaring. Iran is een van de zes landen in de wereld waar op seks tussen mensen van hetzelfde geslacht de doodstraf staat. In het Iraanse wetboek van strafrecht worden de verschillende seksuele handelingen soms plastisch beschreven. Zo is er een wetsartikel over ‘tafkhiz’: met de penis tussen de benen of billen van een andere man wrijven. Bij een vierde veroordeling kan ook dit leiden tot de doodstraf. Voor andere seksuele vergrijpen, zoals gelijkgeslachtelijk zoenen, het dragen van kleding van het andere geslacht of het tegen elkaar leggen van vulva’s (‘musaheqeh’) volstaan zweepslagen. Homoseksuele geaardheid als zodanig is niet strafbaar. Volgens artikel 639 van het wetboek van strafrecht staat op lhbti-activisme een gevangenisstraf van maximaal tien jaar. Sedighi-Hamedani werd in oktober vorig jaar aan de Iraans-Turkse grens gearresteerd door de veiligheidsdienst van de Revolutionaire Garde. Zij had in Turkije internationale bescherming willen zoeken. In juli dit jaar publiceerde het aan de Garde gelieerde persbureau Tasnim een video over de arrestatie van de vrouw en enkele andere personen. Zij zouden zijn opgepakt wegens ‘het promoten van homoseksualiteit, gokken en fraude’, alsmede het ‘goedpraten van verboden seksuele relaties’ en er melding van maken op internet. In de mededeling van 6 september rept justitie verder van ‘mensenhandel’. Volgens het CHRI is Sedighi-Hamedani tijdens haar hechtenis gemarteld. Ook zou zijn gedreigd haar twee jonge kinderen van haar af te nemen. De vrouw kreeg geen advocaat te spreken. Iran is het land waar de doodstraf naar rato van de bevolkingsomvang het vaakst wordt opgelegd en uitgevoerd (in absolute getallen staat China bovenaan de lijst). De straf kan worden opgelegd voor uiteenlopende vergrijpen, zoals godslastering, drugshandel, terrorisme en ‘het verspreiden van corruptie op aarde’. Meestal gaat het om drugsmisdrijven. Een onbekend aantal mannen is ter dood gebracht omdat ze homoseks hadden gehad. De Iraanse overheid maakt in de strijd tegen homoseksualiteit ook gebruik van de conversietherapie (‘homogenezing’) en van – al dan niet gedwongen – geslachtsveranderende operaties, die in Iran veelvuldig worden uitgevoerd. Ayatollah Khomeini erkende in 1987 in een fatwa het bestaan van transgenders en hun recht op een geslachtsveranderende operatie. Dit heeft echter niets te maken met liberale opvattingen over genderidentiteit, integendeel. Volgens de officiële, door de islam geschraagde opvatting kunnen er idealiter maar twee geslachten bestaan: man en vrouw. Voelt en/of gedraagt iemand zich niet conform het eigen lichaam, dan moet er desnoods medisch worden ingegrepen om de eenheid van lichaam en geest te herstellen.||https://www.volkskrant.nl/nieuws-achtergrond/twee-iraanse-vrouwen-ter-dood-veroordeeld-voor-het-opkomen-voor-rechten-van-lhbti-ers~b9343b0d/
2022-09-07||Bij de KWF-collecteweek komt niemand meer weg met de smoes dat ze geen kleingeld in huis hebben||Na twintig minuten van vooral dichte deuren weet de 10-jarige Marre genoeg. Zo schiet het natuurlijk niet op met het collecteren. Dus sleurt ze haar moeder Eva Nagtzaam mee het terras op in Breukelen, waar halfvolle wijnglazen hoop bieden dat er wat te halen valt voor de twee collectanten. Voor het derde jaar op rij haalt de in het onderwijs werkzame Nagtzaam samen met haar kinderen geld op voor KWF. Dit jaar gebeurt dat zonder collectebus: het grootste goede doel van Nederland (130,9 miljoen euro aan particuliere giften vorig jaar) doet hem als eerste in de ban. In plaats daarvan gaan 80 duizend vrijwilligers deze week langs de deuren met een rood bord met daarop een QR-code en de slagzin van KWF: ‘Tegen kanker, voor het leven’. De streepjescode nieuwe stijl is niet meer weg te denken uit het dagelijks leven. Je kunt er op het terras je bestelling mee plaatsen en op de vrijmarkt rukt de QR-code op als vervanger van contant geld. De persoonlijke QR-code op het bord van Nagtzaam, waarmee ze kan zien hoeveel mensen hebben overgemaakt, brengt de donateur bij een overboekingsscherm van KWF waarop standaard 5 euro staat ingevuld. In Breukelen heeft niet iedereen door dat dit bedrag kan worden aangepast. Vanwege de noodzaak tot afstand houden experimenteerde KWF al in coronatijd met digitaal collecteren. Een proef van vorig jaar in 24 steden, bleek een succes. In Rotterdam werd 36 duizend euro opgehaald, 15 duizend euro meer dan in het jaar ervoor. De QR-code maakt ook korte metten met de aloude smoes dat iemand geen kleingeld in huis heeft. Tijdens de collecteweek is dit jaar ‘100 procent QR’ het devies. Al blijkt dat nog even wennen, merken ook Marre en haar moeder in Breukelen. Bijna niemand op de terrassen in het oude centrum kan de vragende blik van het vrolijke meisje op inlineskates met de roze veters weerstaan. Alleen werken de telefoons, en anders het mobiele internet, niet mee. ‘Moet ik er een foto van maken?’, zegt een blonde vrouw met een grote zonnebril. ‘Je moet je telefoon verder weg houden’, gebaart haar partner, behept met iets minder geduld dan de twee collectanten. Een oudere man in een felgekleurde polo maakt Nagtzaam en haar dochter deelgenoot van zijn frustratie over de ING-app. ‘Ik moet steeds opnieuw inloggen.’ Nagtzaam heeft als wijkhoofd zes collectanten onder zich die elk langs zo’n tachtig voordeuren gaan. Haar buurvrouw Monique, die eerder op de middag in hun eigen straat op pad is geweest, legt de lat hoog: ze heeft 102 euro met de QR-code opgehaald. Nagtzaams eigen collecte verloopt een stuk moeizamer. ‘Nee zeggen mag ook’, zegt ze bij een huis waar zich een echtelijke twist ontspint over wel of niet doneren. Verderop wil een oudere heer in blauwe bloes net het onkruid in zijn voortuin te lijf gaan. Hij weet wat hem te doen staat als Nagtzaam uitlegt dat hij ‘een soort foto’ van de QR-code moet maken. Helaas blijkt zijn toestel met extra grote toetsen niet over een camera te beschikken. ‘Het is voor de kankerbestrijding’, roept hij door de voordeur naar zijn vrouw. Die biedt uitkomst met haar mobiel. ‘Zullen we gewoon weer 2 euro doen?’ Veteraan Ellen de Clerck – als collectant begonnen als tiener in 1974 – is benieuwd hoe makkelijk oudere donateurs afscheid kunnen nemen van de collectebus. Wie in Cuijk collecteren zegt, zegt De Clerck. ‘Als het september wordt, zeggen mensen: niet met Ellen praten, anders vraagt ze of je wil collecteren.’ Kanker is niet meer uit haar leven weg te denken: haar moeder en zus overleden eraan, zelf kreeg ze nier- en vervolgens baarmoederkanker. ‘Het is een shitziekte, en dan zeg ik het netjes.’ De Clerck (65) zal het geluid van een gevulde bus best missen – het rinkelende kleingeld wil nog weleens aarzelende donateurs over de streep kan trekken. ‘Het is toch nostalgie.’ Maar aan het einde van een collecteweek heeft ze straks nooit meer de bussen van al haar collectanten bij haar thuis staan, met elk gemiddeld 200 euro erin. Collectanten lopen zonder kleingeld ook geen risico meer op straat. Daarbij wordt het afstorten bij banken steeds duurder, stelt KWF. De collectebus is ingehaald door de moderne tijd, net als eerder de telefooncel en de praatpaal langs de snelweg. Daar moet je niet te sentimenteel over doen, vindt hoogleraar filantropie Theo Schuyt (VU). ‘We gebruiken ook geen postduif meer.’ Het belangrijkst is volgens hem dat het collecteren in de essentie hetzelfde blijft: persoonlijk contact voor een goed doel, of dat nu kanker, Oekraïne of de kerk is. ‘En dat staat nog steeds als een huis.’ In Breukelen maken Nagtzaam en haar dochter met iedereen persoonlijk contact. ‘Ik heb gisteren ook al gedoneerd, maar grietjes als jij stelen mijn hart’, zegt een man tegen Marre. Die heeft inmiddels besloten dat collecteren toch het snelste gaat als mensen ook hun portemonnee kunnen trekken, al blijft haar moeder het met de QR-code proberen. ‘Je kunt het met je telefoon doen én los geld geven’, zegt Marre tegen de terrasbezoekers. Heel de QR-strategie van KWF ligt in duigen, maar overal komen er biljetten tevoorschijn. Na een uurtje collecteren maakt Nagtzaam het verzamelde cashgeld (45 euro) over aan KWF – toevallig precies evenveel als ze deze avond via de QR-code hebben opgehaald.||https://www.volkskrant.nl/nieuws-achtergrond/bij-de-kwf-collecteweek-komt-niemand-meer-weg-met-de-smoes-dat-ze-geen-kleingeld-in-huis-hebben~b08e15e7/
2022-09-07||Oekraïne schakelt bruggen uit: Russen moeten als ratten in de val komen te zitten||De Antonovsky-brug, de belangrijkste brug bij Cherson, was de laatste dagen het doelwit van de zoveelste Oekraïense artillerie-aanval met Amerikaanse wapens. Op een video, gemaakt vanaf een veerboot, zijn twee zware explosies op de brug te zien, waarna er enorme rookwolken opstijgen. Het Oekraïense leger zegt de laatste dagen onder meer Russische tanks en tientallen soldaten bij de brug onder vuur te hebben genomen. Oekraïne wil elke poging van het Russische leger om de rivier de Dnipro over te steken hoe dan ook dwarsbomen. Want de Russische troepen in Cherson, die zich op de westelijke oever van de rivier bevinden, mogen niet worden bevoorraad. Isoleer de Russen, knijp ze af en dwing ze tot overgave of aftocht, dat is kort samengevat de Oekraïense strategie bij het offensief in het zuiden, dat vorige week in alle hevigheid is losgebarsten. Ook bij een andere strategische brug, zo’n 19 kilometer van Cherson bij het dorp Darivka, heeft de Oekraïense artillerie toegeslagen. Op maandag vrijgegeven satellietbeelden is te zien dat de pontonbrug die de Russen naast de brug hadden gebouwd in het midden vol is geraakt. Zeer waarschijnlijk door Amerikaanse Himars-raketten. Aan beide kanten van de rivier liggen delen van de pontonbrug in het water. ‘Wil je een brug verwoest hebben, vraag dan het Oekraïense leger om raad’, twitterde het blog Glasnost Gone, dat elke dag uitvoerig bericht over de acties van het Oekraïense leger. De bruggenstrategie is cruciaal voor het welslagen van het belangrijkste offensief van het Oekraïense leger sinds de invasie in februari. De verbindingen over de Dnipro vormen namelijk een kwetsbare plek in de Russische verdediging van de stad. Als de bruggen worden verwoest, raken de naar schatting 20 duizend Russische militairen in en rond Cherson geïsoleerd. De eenheden kunnen dan moeilijk vanaf de oostelijke oever worden bevoorraad. Om die bevoorrading nog moeilijker te maken, worden de logistieke bases van de Russen al wekenlang bestookt met hypermoderne Himars-raketten. Dat de Oekraïners de bruggen bij Cherson tot belangrijk doelwit hebben gekozen, werd eind juli voor het eerst duidelijk. Toen bleek dat de verwoestende aanvallen met de Amerikaanse raketten, die een bereik hebben van 70 kilometer, een grote bedreiging begonnen te vormen voor de Russische eenheden in de stad. Zeker drie bruggen, waaronder de Antonovsky-brug, raakten volgens de Britse inlichtingendiensten zwaar beschadigd. De Oekraïners gingen echter niet zover om de strategische verbindingen compleet weg te vagen. Het leger hoopt de bruggen namelijk, als het lukt om Cherson in te nemen, te gebruiken bij nieuwe offensieven in het zuiden. Het Russische leger beweerde aanvankelijk dat de Himars-aanvallen niet succesvol waren en dat de bruggen weer zouden worden opgelapt. Dat laatste bleek onmogelijk, doordat de Oekraïense artillerie de bruggen bleef bestoken. Begin augustus waren twee bruggen zo zwaar beschadigd dat ze niet meer bruikbaar waren voor zware militaire voertuigen. Behalve om de Antonovsky-brug ging het om de brug bij Nova Kachovka, ten noordoosten van Cherson. Het Russische leger reageerde door vlakbij de beschadigde bruggen pontonbruggen aan te leggen. Ook zetten de Russen veerponten en andere vaartuigen in om hun bevoorrading te hervatten. Nu het offensief in hevigheid toeneemt, nemen de Oekraïners de pontonbruggen vrijwel dagelijks onder vuur. Zo werd volgens Kyiv begin deze week een pontonbrug ten westen van Nova Kachovka vernietigd. In dit gebied heeft het Russische leger zeker drie pontonbruggen en veerponten in gebruik genomen. Ook konvooien die bij de oever lang moeten wachten om de Dnipro over te steken, zijn kwetsbaar nu de belangrijkste bruggen zijn uitgeschakeld. Zij worden regelmatig aangevallen. Het Russische leger heeft voorlopig afgezien van plannen om de beschadigde bruggen te herstellen. ‘Dat heeft toch geen enkele zin’, zei het waarnemend hoofd van het pro-Russische bestuur in Cherson, Kirill Stremoöesov, dinsdag tegen het Russische persbureau Tass. Bovendien is het volgens hem niet nodig. ‘Wij hebben onze eigen mogelijkheden om over te steken. Deze acties hebben geen enkel effect op onze speciale militaire operatie’, zei hij, doelend op de gevechten in Oekraïne die door het Kremlin geen oorlog worden genoemd.||https://www.volkskrant.nl/nieuws-achtergrond/oekraine-schakelt-bruggen-uit-russen-moeten-als-ratten-in-de-val-komen-te-zitten~bd1f0ca5/
2022-09-07||In Biddinghuizen verwijderen boeren zelf de omgekeerde vlaggen, met lichte tegenzin||Zitten ze dan, bak koffie erbij, shaggie in de mondhoek. Vier mannen die van aanpakken houden, verzameld in de boerenloods van loonwerker Martin Schoot Uiterkamp (36). Straks zullen ze met twee verreikers naar Biddinghuizen rijden, waar ongeveer 130 omgekeerde vlaggen aan lantaarnpalen hangen. Die vlaggen gaan er nu af. Niet dat deze mannen moeite hebben met omgekeerde vlaggen. Nee zeg, integendeel. Half juli lagen dezelfde vlaggen, gloednieuw nog, hier in dezelfde loods, klaar om opgehangen te worden. Akkerbouwer Leon Eijbrink (30), nu ook aan tafel, was er toen ook bij. ‘De politie zwaaide vriendelijk naar ons’, zegt hij. ‘Ze staken de duim omhoog.’ En toch gaan ze de vlaggen nu verwijderen, zij het met lichte tegenzin. ‘Onze problemen zijn niet opgelost’, zegt Schoot Uiterkamp, die eerder ook meedeed aan de blokkade van een distributiecentrum van supermarkt Lidl. ‘Maar we hebben een goed gesprek gehad en dit was de uitkomst. Daar houden we ons aan.’ Als de koffie op is, zet hij een cowboyhoed op en neemt plaats achter het stuur van zijn verreiker. Niet veel later rijdt hij het erf af, met Eijbrink in de bak aan het einde van de telescooparm. De andere verreiker volgt. De omgekeerde driekleur groeide de afgelopen maanden uit tot symbool van het boerenverzet. Niet alleen verschenen de vlaggen aan boerderijen en op boerenerven, maar ook aan bruggen, viaducten en lantaarnpalen. Hele plattelandsgemeenten werden ermee volgehangen. Overheden worstelen nog altijd met de ongevraagde versieringen. Dat een groepering op zo’n grote schaal bezit neemt van de openbare ruimte leidt tot ongemak. Want is de straat niet van ons allemaal? Toch besloten veel bestuurders de laatste maanden niet in te grijpen, soms uit angst dat de vlam in de pan zou slaan. Begrijpelijk ook. Medewerkers van een bedrijf dat deze zomer protestvlaggen verwijderde in Winterswijk werden geïntimideerd, waarna de gemeente besloot de vlaggen voortaan te laten hangen. De burgemeester van het Gelderse Oldebroek kreeg te maken met bedreigingen en intimidatie, nadat ze de omgekeerde driekleur had laten verwijderen. ‘Iemand schreef dat ik me maar met een vlag moest opknopen aan een lantaarnpaal’, zei ze tegen de Volkskrant. In de gemeente Dronten, waar Biddinghuizen onder valt, bleven incidenten uit. Maar er was wel onvrede, zegt burgemeester Jean Paul Gebben, niet in de laatste plaats bij hemzelf. ‘Die vlaggen hangen aan gemeentelijk bezit’, zegt hij. ‘Lantaarnpalen zijn hier in beginsel niet voor bedoeld.’ Gebben kreeg bovendien enkele klachten binnen van inwoners die zich ergerden aan de omgekeerde vlaggen. Ook wist hij dat veteranen het pijnlijk vonden om de driekleur op z’n kop te zien hangen. Zo had Marco Kroon, drager van de Willemsorde, de omgekeerde vlag een ‘belediging voor militairen’ genoemd. De burgemeester, die niet uitsloot dat de boel kon escaleren, besloot een poging te wagen de betrokkenen in zijn gemeente om de tafel te krijgen. En dat lukte. Op een avond zat hij met een wethouder, een paar boeren en veteraan Paul van Tintelen (62) aan de keukentafel van Martin Schoot Uiterkamp. Van Tintelen: ‘Ik heb verteld dat ik als militair onder meer ben uitgezonden naar Joegoslavië en Afghanistan, en dat ongeveer twintig collega’s onder de vlag zijn teruggebracht naar Nederland. Die vlag betekent nogal wat voor ons. Het doet me pijn als mensen er respectloos mee omgaan.’ Gebben: ‘Vervolgens vertelden de boeren hoe het voortbestaan van hun bedrijven in gevaar was. Waarop de veteraan zei dat hij dat allemaal niet wist.’ Schoot Uiterkamp: ‘De boeren die ik had uitgenodigd hebben allemaal een ander probleem met de overheid. De een vertelde over de stikstofnormen, een ander over de verziekte markt.’ Van Tintelen: ‘Ik was vooraf behoorlijk zenuwachtig over dit gesprek. Maar de boeren zeiden al snel dat ze met die vlaggen nooit iets kwaads bedoeld hadden. En dat ze bereid waren tot een compromis.’ Gebben: ‘Uiteindelijk kwamen ze overeen dat de vlaggen bleven hangen tot de Tweede Kamer terug was van het zomerreces. Op 6 september zouden ze de vlaggen dan zelf verwijderen. Dat is toch mooi? Als je in gesprek blijft en begrip voor elkaar toont, kun je veel problemen oplossen.’ En dus rijden er op deze dinsdag twee verreikers Biddinghuizen binnen. Schoot Uiterkamp schuift de telescooparm van zijn machine uit, waardoor de bak tot net onder de lamp komt. Daar knipt Eijbrink met zijn tang twee tiewraps los. De vlag mikt hij op de vloer. De bak zakt. De machine rijdt naar de tweede paal. Bak omhoog. Knip, knip. Bak omlaag. Enzovoorts. Per vlag hebben ze nog geen minuut nodig. Na een klein uur treffen de twee teams elkaar bij het winkelcentrum. De klus is geklaard. De mannen vertellen elkaar over de toeterende auto’s en de middelvingers die opgestoken werden. ‘Ik heb nog vlaggen uitgedeeld’, zegt de 22-jarige Ben van Steenoven. ‘Die kunnen mensen thuis ophangen.’ De andere vlaggen zal Schoot Uiterkamp een dag later naar een boer met land langs de A6 brengen, waar ook verwijderde vlaggen uit andere dorpen in Flevoland naartoe zijn gebracht. Daar zullen ze de komende tijd – op hun kop – de langsrazende automobilisten tegemoet wapperen. Veteraan Paul van Tintelen maakt zich er vooralsnog niet druk om. ‘Nu hangen de vlaggen op particuliere grond, dus dat is een ander verhaal’, zegt hij. ‘Bovendien kom ik niet dagelijks op de A6. Ze hangen uit mijn zicht. En als ik me er binnenkort toch aan begin te storen, dan ga ik het gesprek wel weer aan.’||https://www.volkskrant.nl/nieuws-achtergrond/in-biddinghuizen-verwijderen-boeren-zelf-de-omgekeerde-vlaggen-met-lichte-tegenzin~bfd7b739/
2022-09-07||Het weerbericht voor donderdag 8 september: kletsnat||En buiengebied vanuit het zuiden veroorzaakt op veel plaatsen een kletsnatte donderdagochtend. Vooral in de oostelijke helft van het land kan het daarbij onweren. In Noord-Nederland begint de ochtend nog droog, maar ook daar volgt in de tweede helft van de ochtend regen en kan het in de middag nog enige tijd plenzen. Vanuit het zuiden wordt het op steeds meer plaatsen droog en breekt de zon door. Wel komen er in de middag nog lokale buien tot ontwikkeling, mogelijk met onweer. Op veel plaatsen wordt het maximaal 20 graden. In Zuid-Nederland kan het kwik, met voldoende zon, oplopen naar 22 graden. De wind is matig en waait uit het zuidwesten. Ook in de avond en de nacht naar vrijdag is er kans op buien, vooral in de westelijke delen van het land. Vrijdag volgen er opnieuw buien. De felste, met onweer en windstoten, in het westen. Het wordt opnieuw circa 20 graden. Het weekend begint met een wisselvallige zaterdag. Er trekken buien over het land en de zon laat zich niet veel zin. Zondag lijkt een droge dag te worden met regelmatig zon. Het kwik komt dan met 21 tot 23 graden weer wat hoger uit. Begin volgende week kan het landinwaarts weer ruim 25 graden worden.||https://www.volkskrant.nl/nieuws-achtergrond/het-weerbericht-voor-donderdag-8-september-kletsnat~be9dc25f2/
2022-09-07||Geen gedicht en toch een gedicht||‘Ik was aan het werk in Strijensas, een kleine gemeenschap diep in de Hoeksche Waard, toen ik dit zag’, schrijft Joke Land. ‘Het raakte mij. Een noodkreet? Of was het om iemand in Strijensas wakker te schudden? Of een bericht aan een overledene in de hoop dat die het vanuit de hemel toch zou zien? Ik stuurde het door aan mijn prille verkering en hij reageerde net zo geraakt. ‘Ach, wat lief van de graffitischrijver, en van jou om mij dit te sturen’, was zijn berichtje. Geen gedicht en toch een gedicht.’ Het deed de vraag rijzen hoe kort poëzie wel niet kan zijn? Eén woord, is dat ook mogelijk? Volgens Ellen Heitling wel. Zij stuurde deze foto, met de toelichting: ‘De pony's hebben het naar hun zin achter het...’||https://www.volkskrant.nl/cultuur-media/geen-gedicht-en-toch-een-gedicht~b635ccd1/
2022-09-07||De wammes in je broek||Hella Koffeman: ‘In mijn jeugd hadden onze buren een hond die Wammes heette. Wammes was min of meer de enige hond die wij tot dan toe kenden. Wanneer iets of iemand rook naar natte hond, wisten wij dan ook niet beter dan die geur kortweg aan te duiden met wammes. Dit woord raakte ongemerkt ingeburgerd in ons gezin. Jaren later bleek dat mijn man inmiddels dacht dat wammes een bestaand Nederlands woord was voor nattehondenlucht. Toen hij eens drijfnat van de regen op zijn werk aankwam en eenmaal gezeten achter zijn bureau opmerkte dat hij ‘de wammes in zijn broek had’ werd er ietwat vreemd opgekeken door zijn collega’s.’||https://www.volkskrant.nl/cultuur-media/de-wammes-in-je-broek~b9eb5c50/
2022-09-07||Pink Moon-regisseur Floor van der Meulen: ‘Mijn film komt voort uit de angst dat je ouders zullen sterven’||Het moet toch wel de meest Nederlandse scène in een recente Nederlandse film zijn: die waarin Iris (Julia Akkermans) en haar broer alvast stickers plakken op de te verdelen inboedel van hun vader, in Pink Moon. Een vader die zijn 75ste verjaardag wil vieren met euthanasie, ook al is hij nog gezond. Onze praktische, liberale en weinig ceremoniële volksaard op film gevat. En uiteraard zijn er dan die paar spullen waarop allebei de kinderen hun sticker kleven. Tijdens de vertoning op het Tribeca Film Festival in New York, waar de speelfilm van Floor van der Meulen (33) eerder deze zomer in wereldpremière ging, werd er hard om gelachen. En na afloop waren er de vragen voor de filmmaker: gaat dat écht zo, of is het verzonnen? ‘‘Ja echt’, zei ik dan. En niet alleen als er iemand doodgaat: ook als we scheiden gaan wij Nederlanders stickeren. Het is iets oer-Hollands, dat merk ik wel nu ik mijn film in andere landen laat zien. In Mexico vroeg een jongen er na afloop ook naar: hoe zit dat met die stickers? Maar de humor van de scène kwam goed over: zo’n vete tussen broer en zus is ook iets universeels. En natuurlijk waren er vragen over de juridische kant, zeker in New York: mag dit zo bij jullie? Euthanasie wordt daar toch wel gezien als een heel Nederlands gegeven.’ ‘Nou nee, eigenlijk niet, denk ik. Eerder over een voltooid leven, wat toch iets anders is dan euthanasie. En de film is verteld vanuit het perspectief van Iris: het is haar beleving en haar reactie op de wens van haar vader. Een coming-of-ageverhaal van een vrouw van begin 30, die moet loskomen van haar familie.’ Wie de filmcarrière van Van der Meulen overziet, zou kunnen concluderen dat die alle kanten op schiet. Afgestudeerd aan de Willem de Kooning Academie in Rotterdam met een poëtische kortfilm, daarna alom talkshowgast met haar NPO-documentaire Paradijsbestormers, waarin ze als een van de eerste Nederlandse televisiemakers dieper doordrong tot Syriëgangers en hun naasten. Vervolgens winnaar van de prijs voor beste korte Europese film met 9 Days: From My Window in Aleppo, geregisseerd met Thomas Vroege en Issa Touma. Terug naar de fictie met haar televisiedrama In vrijheid, met een Gouden Kalf voor actrice Nazmiye Oral. Dan een lange documentaire over de allerlaatste noordelijke witte neushoorn, The Last Male on Earth. En nu haar speelfilmdebuut, over leeftijdgenoot Iris. ‘Hmm. Eerder vandaag wees een journalist me erop dat al mijn werk gerelateerd is aan vergankelijkheid, sterfelijkheid en de dood. Meer dan ik zelf besefte, eigenlijk. En waar dat dan vandaan komt? Daar heb ik niet meteen een antwoord op. Een bepaalde fascinatie voor geweld zit er wel in, zowel bij documentaires als in fictie: dat wat we elkaar aandoen. De onmogelijkheid om de ander te doorgronden ook. ‘Meer dan die andere films, die ook wel over sterfelijkheid of vergankelijkheid gingen, is Pink Moon gestoeld op een persoonlijke angst van me: dat je ouders zullen sterven. Als kind droomde ik er al over dat ze er niet meer waren, echte angstdromen die vaak terugkeerden. En toen ik de 30 passeerde, realiseerde ik me ineens: shit, ze worden oud. Dat je zoals Iris in de film je vader nog wilt doorgronden, voor hij je ontglipt. Wie is die man? Wat als die vader er ineens uit blijkt te willen stappen? Zo ontstond het idee voor een film. ‘Via mijn producent kwam in contact met de scenarist Bastiaan Kroeger, dat klikte meteen. Bastiaan heeft een soortgelijke relatie met zijn vader, ook zo’n zwijgzame en wat ondoorgrondelijke man. Het is een hele generatie denk ik.’ ‘In mijn geval wel. Ik heb een vrij aanwezige en dominante moeder, niet op haar mond gevallen. Dat is ook wel waarom mijn vader voor haar is gevallen, heeft hij me eens gezegd.’ Na de plotselinge dood van Rutger Hauer, die ze in gedachten had voor de vaderrol en aan wie ze het script van Pink Moon al had gestuurd, ging de rol naar Johan Leysen, de Vlaming met het gelaat van een Romeinse keizer in de herfst van zijn leven. ‘Als je een Nederlandse acteur van in de 70 zoekt, is de pool niet zo heel groot. Johan heeft iets vastbeslotens over zich, er valt niet aan te tornen. Het is een moeilijke rol: die vader evalueert nauwelijks. Hoe blijf je dan toch enigszins sympathiek? En dan dat geleefde gezicht van hem, met die helderblauwe ogen. Ogen die leven uitstralen. Tijdens het draaien stond Johan soms lijnrecht tegenover het personage dat hij speelt.’ ‘Als we draaiden en ik riep cut, liep hij zo weg van de set. Vond ik hem even later buiten, rokend. En mompelend tegen zichzelf: godverdomme, wat een klootzak, waarom doet-ie dat nou? Zo heb ik hem een paar keer betrapt. Johan heeft zelf ook kinderen. Hij kon de keuze van zijn personage niet begrijpen. Daar zie je dus ook aan hoe fenomenaal Johan is als acteur: hij kan een rol spelen die volkomen tegen zichzelf ingaat.’ ‘Nee, ik denk het niet. Ik kom net terug uit Mexico, daar heeft men wel echt een heel andere relatie met de dood dan wij. Dood betekent daar niet meteen weg. Je kunt nog wat praten of drinken met de geesten van je voorouders, heel normaal is dat. Niet dat het bij ons per se slecht is, maar de begrafenissen of crematies die ik heb meegemaakt, vond ik vaak totaal ongemakkelijk, met die plak cake en zo’n draaiboek. Dat is ook typisch Nederlands: dat we het zo helemaal structureren, om maar niet in de emotie te verdwijnen. Mijn schoonfamilie is Surinaams, daar verloopt een begrafenis heel anders: iedereen komt in het wit, er wordt gezongen.’ ‘Heerlijk hè? Zo fijn! We hebben wel met het idee gespeeld hoor: zou ze een vriend hebben? En zo niet, is ze dan zielig? Is dat dan hoe je naar haar kijkt? Maar dan dacht ik: bullshit, alsof je zonder relatie geen fijn leven zou kunnen hebben. Dat is ook zo’n beeld dat we met z’n allen hebben gecreëerd, dat vrouwen van in de dertig zonder man zielig of wanhopig zijn. ‘Het grappige is: pas nadat ik zelf films was gaan maken, realiseerde ik me hoezeer dat perspectief van de vrouw ontbrak. Het verandert nu wel hoor, gelukkig. Al zijn het nog steeds vaak van die dienstbare rollen. Of dan zie je weer die ene hysterische vrouw. Maar nu zeg ik ‘hysterische vrouw’ en tegelijk denk ik: vrouwen hébben ook emoties. Waarom bestempelen we dat eigenlijk als hysterisch? En bij een man niet? ‘Je kunt je er als vrouw ook schuldig aan maken: vrouwelijke filmmakers zijn net zo goed opgegroeid met al die films van mannen en die male gaze. Het kan zijn dat je ook met die blik kijkt of regisseert, zo diep zit het. Ik ben er op gaan letten, als ik films kijk. Komen alleen de billen van de vrouw in beeld of ook die van de man? ‘De billen van Scarlett Johansson in dat openingsshot van Lost in Translation, dat is heel erg male gaze. Maar zou je het daarom dan niet mogen doen? En wat als dat beeld betekenis heeft voor het verhaal dat Sofia Coppola wil vertellen? Er zit een pijpscène in Pink Moon waar heel wisselend op wordt gereageerd. Sommige vrouwen vinden het enorm vrouwonvriendelijk, andere vrouwen zeggen: yes! Het is ook niet vies of vernederend, maar gewoon iets waar vrouwen ook plezier in kunnen hebben. Vrouwen pijpen, dat dóén ze. Dus ik dacht, als vrouwelijke filmmaker: dat moet gewoon in die film van mij.’ ‘Ja, vorig jaar in The Worst Person in the World en Hytti Nro 6. Heel goeie vrouwelijke personages. Interessant dat we hier allemaal mee bezig zijn, dacht ik toen ik ze zag. Bij het coming-of-agegenre denk je aan tieners, terwijl ik het idee heb dat tegenwoordig dertig pas het coming-of-agemoment is. Als ik die films zie denk ik ook: misschien was er eerder ook gewoon niet zo veel aandacht voor het vrouwelijk perspectief, voor vrouwen die hun stem laten horen. Het is wel interessant dat zowel The Worst Person in the World als Hytti Nro 6 door een man is gemaakt.’ Van der Meulen schiet in de lach. ‘Dat er een generatie mannen is die zich goed in vrouwen kan verplaatsen? Dat tonen die films wel aan voor mij. En hopelijk komen er nu ook films van vrouwen die een interessant en gelaagd mannelijk personage neerzetten, dat zou ook mooi zijn.’||https://www.volkskrant.nl/cultuur-media/pink-moon-regisseur-floor-van-der-meulen-mijn-film-komt-voort-uit-de-angst-dat-je-ouders-zullen-sterven~b35873e2/
2022-09-07||Opbouwende kritiek voor de afbreekfunctie||Misschien is het de oplettende lezer opgevallen dat er dit jaar soms rare afbrekingen in de krant staan. Zo eindigde een regel in een artikel over Baudets basisscholen met ‘renaissan-’, gevolgd door een gapend wit gat; op de volgende regel stond ‘ce-scholen’. Ergens anders eindigde een regel op ‘Champions Lea-’ en stond er ‘gue-wedstrijd’ op de regel erna. Dat ‘ce-’ of ‘gue-’ had makkelijk een regeltje omhoog gekund, denk je dan. Het is een eigenaardigheid van het nieuwe systeem dat de Volkskrant sinds eind vorig jaar gebruikt voor de papieren krant. Het herkent het koppelteken niet als geschikt afbreekpunt – en dat is niet handig. Wat dat ‘league’ betreft: net als in het Engels telt dat woord ook in het Nederlands maar één lettergreep en is het dus überhaupt niet afbreekbaar. De online-Van Dale zegt er expliciet ‘niet: le·a·gu·e’ bij, om te laten zien op welke plekken je dit woord allemaal níét mag afbreken. De afbreekfunctie houdt zich aan de taal waarin een tekst is geschreven. Een gevolg is dat het systeem in een Nederlandse tekst een Engels woord als ‘Facebook’ foutief afbreekt als ‘Fa-cebook’, naar analogie van bijvoorbeeld ‘facet’. En bij de illegale afbraak van ‘The Ti-mes’ lijkt een woord als ‘snoeimes’ als voorbeeld te dienen. Maar er gebeuren wel meer gekke dingen. Zo kan het dat het woord ‘bé-tje’ per ongeluk de krant haalt. Een vorm van geautomatiseerde hypercorrectie: woorden als ‘autootje’ verliezen hun dubbele klinker zodra ‘tje’ op de volgende regel belandt (‘auto-tje’), dus bij het woord ‘beetje’ denkt ons systeem blijkbaar dat we een kleine ‘bé’ bedoelen. En er zijn meer woorden waarbij het systeem niet de juiste lettergrepen herkent: ‘be-ste’, ‘scher-prechter’, ‘stu-klopen’. Soms staat de splitsing op een op zich logische maar toch onjuiste plek: ‘grands-lamtoernooi’ (‘lam’ herkent-ie, ‘slam’ niet’), ‘publiek-strekker’ (goed idee voor bij lange theatervoorstellingen). Wat dan wel weer goed gaat, is een opvallende afbreking als ‘bio-scoop’, waar je op basis van de uitspraak wellicht ‘bios-coop ’ zou verwachten. Bij sommige uit het Grieks of Latijn afkomstige woorden is de afbreking wel gebaseerd op uitspraak en niet op etymologie; zie ‘pa-norama’, dat – ver na het overlijden van de laatste Oude Griek – is samengesteld uit pan (geheel) en horama (schouwspel), aldus Van Dale. Zolang een afbreking taalkundig juist is, is het vooral een kwestie van smaak; de ene eindredacteur of corrector stoort zich meer aan lelijke afbrekingen dan de ander. (Literaire) uitgeverijen doen er vaak niet moeilijk over; in veel romans staat gewoon een streepje waar de regel ophoudt, ook al levert dat afbrekingen op als ‘hippopotomonstrosesquippedaliofo-bie’.||https://www.volkskrant.nl/cultuur-media/opbouwende-kritiek-voor-de-afbreekfunctie~b7780bba/
2022-09-07||Is je date echt een gaslightende, ghostende, narcistische ‘serial dater’, of...?||Cesar Majorana schreef deze week een heerlijke column in de VPRO Gids over wat hij ‘zelfhulptaalmisbruik’ noemt. ‘Taal die ooit bedoeld was voor gebruik binnen de muren van de psychologiepraktijk is ontsnapt’, zegt hij. ‘Neem gaslighting, het systematisch liegen en ophouden van een schijnwerkelijkheid. Een term die nu zo synoniem is geraakt met liegen dat duizenden tieners denken dat ze door hun ouders zijn gegaslight over de tandenfee.’ Zulke zwaarbeladen termen vallen inderdaad om de haverklap, vooral waar mensen hun beklag doen over daten en de liefde. Appt iemand niet metéén terug? Die is keihard aan het ghosten. Is iemand niet genoeg met jou bezig? Een klassieke narcist! James Greig schreef hierover eerder dit jaar een lezenswaardig artikel in Dazed, getiteld ‘Love bombing, gaslighting, and the problem with pathologising dating talk’. Greig benadrukt dat een begrip als love bombing (iemand eerst bedelven onder aandacht, om die persoon vervolgens te manipuleren) verwijst naar een reële manipulatiestrategie. Vaak worden zulke termen echter al te makkelijk gebruikt. Dat is problematisch, omdat de ander hierbij veel te veel intentionaliteit wordt toegeschreven – terwijl degene die zijn beklag mag doen alles maar ‘overkomt’. Je doet dan al snel aan slachtofferdenken, en de pendant daarvan: demoniserend daderdenken. Greig herinnert ons eraan dat mensen soms doodgewoon grillig en onvoorspelbaar zijn – ze vinden je eerst leuk, daarna niet meer. Zo iemand is niet automátisch een toxische serial dater. ‘Al dat grove taalgeschut in de mix van onze alledaagse gesprekken voelt alsof je roerei klutst met een honkbalknuppel’, schrijft Majorana raak. Graag zou ik daarom hierbij de honkbalknuppelcheck willen introduceren. Gebruik je een Heel Groot Woord? Is het een psychologisch en moreel oordeel? Check dan: ben ik misschien gewoon een eitje aan het klutsen?||https://www.volkskrant.nl/cultuur-media/is-je-date-echt-een-gaslightende-ghostende-narcistische-serial-dater-of~b673c75a/
2022-09-07||Rijk koopt 2.000 flexwoningen, maar heeft nog geen locatie om ze neer te zetten||De hoop van minister Hugo de Jonge van Volkshuisvesting is dat er door de aanbesteding van het Rijksvastgoedbedrijf goedkoper en sneller extra woonruimte wordt gecreëerd. Door een grote bulkorder gaat de prijs per woning immers omlaag en kan de productiesnelheid juist omhoog omdat steeds dezelfde standaardwoning wordt gemaakt. ‘Door deze bestelling hopen wij vooral dat woningen sneller van de fabrieksband rollen’, licht een woordvoerder van De Jonge toe. Gemeenten en woningcorporaties kunnen zich vervolgens intekenen om de bestelde flexwoningen op hun grondgebied te krijgen. Maar juist die locaties vinden is lastig, erkent de vereniging van woningcorporaties (Aedes) in een reactie. Niet alleen omdat er fysiek weinig bouwgrond is in Nederland, maar vaak ook omdat omwonenden jarenlange bezwaarprocedures starten tegen de komst van een (tijdelijk) nieuwe woonwijk. Bouwlocaties voor flexwoningen zijn zeer schaars, waarschuwde ook het Planbureau voor de Leefomgeving in juli. Minister De Jonge zegt in een verklaring echter dat er inmiddels ‘afspraken zijn gemaakt met medeoverheden om versneld extra prioriteit te geven aan het beschikbaar stellen van locaties en het gereedmaken voor bebouwing daarvan’. Eerder dit voorjaar is vanuit het ministerie van Binnenlandse Zaken bovendien een taskforce opgericht om gemeenten te helpen om bouwlocaties sneller gereed te krijgen, onderstreept de woordvoerder van De Jonge. ‘Maar of dat gaat lukken voor deze flexwoningen, zal nog moeten blijken’, erkent hij. De vereniging voor woningcorporaties, Aedes, zegt dat de corporaties echt wel van plan zijn om de tweeduizend flexwoningen van het Rijk over te kopen zodra ze gereed zijn. Maar een woordvoerder laat ook weten dat er ‘nog geen zicht is’ op waar ze komen te staan. Het Rijk biedt een garantieregeling voor ‘als er iets misgaat', zegt de woordvoerder van Aedes. De Jonge is die regeling nog aan uitwerken, maar zijn doel is dat corporaties of gemeenten niet in de financiële problemen komen als er bijvoorbeeld ‘geen vervolglocatie kan worden gevonden voor de flexwoningen na de eerste exploitatietermijn’. De bouw van flexwoningen staat hoog op het prioriteitenlijstje van het kabinet. Het zijn tijdelijke huizen die snel ergens opgebouwd kunnen worden, zoals containerwoningen. Ze worden vaak toegewezen aan mensen die met spoed een huis zoeken, bijvoorbeeld omdat ze gescheiden zijn. Het kabinet wil ook vluchtelingen die in Nederland mogen blijven versneld huisvesten in flexwoningen. Tienduizenden van deze zogenaamde ‘statushouders’ zitten nu nu vast in de asielopvang omdat er geen woning voor hen beschikbaar is. Tot en met 2024 wil het kabinet dat er 37.500 flexwoningen worden gebouwd. Bouwers en corporaties hebben eerder twijfels geuit of dit wel gaat lukken vanwege het gebrek aan bouwlocaties. Ook de financiële risico’s vormen een drempel. De Jonge hoopt dat laatste probleem met zijn garantieregeling weg te nemen.||https://www.volkskrant.nl/nieuws-achtergrond/rijk-koopt-2-000-flexwoningen-maar-heeft-nog-geen-locatie-om-ze-neer-te-zetten~be350abc/
2022-09-07||Archeologen vinden skelet zonder linkervoet: bewijs dat men in de oertijd voor gehandicapte medemensen zorgde||Volgens de Australische archeologen die het skelet opgroeven is de voet zelfs chirurgisch geamputeerd. Dat zou bewijzen dat jagers-verzamelaars duizenden jaren geleden al in staat waren tot complexe medische ingrepen. Maar in Leiden is osteoarcheoloog Rachel Schats daarvan niet helemaal overtuigd. ‘Die voet is echt wel weg. En deze persoon heeft het zeker weten overleefd’, zegt ze, na inzage in het onderzoek. ‘Maar dat dit ook echt een chirurgische amputatie was, acht ik niet bewezen.’ De boodschap is wat Schats betreft dan ook een andere: lang geleden brachten mensen het al op om voor elkaar te zorgen, als dat nodig was. Dat gaat in tegen de opvatting dat rondtrekkende jager-verzamelaars zieken en gehandicapten achterlieten. ‘Hoe die voet ook verdwenen is, deze persoon zal niet meer in staat zijn geweest om alle rollen te vervullen die van hem of haar werden verwacht’, zegt Schats. ‘Dat bewijst dat er zoiets als naastenliefde was.’ De archeologen, onder leiding van Adam Brumm van de Griffith Universiteit in Queensland, vonden het skelet zonder voet in een grot in Oost-Kalimantan. Of het een man of een vrouw was, is onzeker. Vast staat dat de dode zo’n 31 duizend jaar geleden leefde, in een tijd dat in Europa de neanderthalers werden verdrongen door moderne mensen en men in Frankrijk, Spanje en Indonesië de vroegste grottenkunst schilderde. De overledene zal de linkervoet als kind of puber zijn kwijtgeraakt en daarna nog zes tot negen jaar hebben geleefd, hinkelend of ondersteund door een stok. Dat er sprake zou zijn van een amputatie, maken de opgravers op uit het feit dat het resterende bot verder nauwelijks is beschadigd. Wat Brumm betreft toont het skelet ‘het hoogstaande niveau van medische expertise ontwikkeld door vroegmoderne jagers-verzamelaars in het tropische regenwoud van de late steentijd’, schrijft het team in Nature. Schats vindt dat toch een beetje archeologisch visserslatijn. ‘Zoals ze het nu opschrijven, klinkt het in elk geval leuker.’ Toch zal de voetloze onmiddellijk na zijn trauma zijn verzorgd, denkt ook Schats. ‘Ongetwijfeld waren er anderen in de buurt om deze persoon van voedsel te voorzien, de wond te verbinden en misschien met kruiden te verzorgen. In de Middeleeuwen overleefde men verwondingen zoals dit zelden.’ Hoewel de Australiërs beweren dat de wond probleemloos heelde, wijst bottenexpert Schats erop dat het achtergebleven scheenbeen er behoorlijk aangevreten uitziet. ‘Dat lijkt me een overblijfsel van een infectie’, oordeelt ze. Het gebeurt vaker dat archeologen skeletten tegenkomen met ontbrekende ledematen. Doorgaans is echter niet goed te zeggen of het kwijtraken al bij leven gebeurde, of pas later. Bekend is wel dat men in de late steentijd deed aan schedelboring oftewel ‘trepanatie’, een ingreep waaraan veel traditionele beschavingen geneeskrachtige werking toeschrijven. De vroegste schedels met deels dichtgegroeide gaten erin zijn zo’n achtduizend jaar oud. Vast staat wel dat men de voetloze Indonesiër aan het eind van zijn of haar leven liefdevol ten grave droeg. De dode werd niet zomaar achtergelaten in een grot, maar in een speciaal gedolven graf gelegd, blijkt uit de opgraving.||https://www.volkskrant.nl/nieuws-achtergrond/archeologen-vinden-skelet-zonder-linkervoet-bewijs-dat-men-in-de-oertijd-voor-gehandicapte-medemensen-zorgde~b80215ae/
2022-09-07||Het wonderbaarlijke voorval met de motorrijder in de nacht ||Eerst zagen we een glanzende zwarte helm, daarna ogen. Ogen groot en wit als volle manen. ‘Kunnen jullie me helpen??’ We stonden zelf al uren te wachten op hulp. Auto kaduuk, Rijkswaterstaat sleepte hem met een lichtshow van de snelweg, en nadat Peet de Wegenwacht de wagen naar de garage had doorverwezen, speurden we naar de berger die ons zou afvoeren van dit verlaten tankstation. ‘Moet u niet verder?’, vroegen we, want we wisten nu wel hoe druk de Wegenwacht was. Geen sprake van, zei Peet. Veel te donker hier. De berger kwam niet. In plaats daarvan tegen middernacht de motorrijder. Vrouw, zwart, in shock. Na wat gestamelde aanlopen kwam het eruit: ‘Ik had iemand achterop en die ben ik kwijt.’ Nu keken ook wij als naar een geest. Maar in mij schuilt een zustercomplex dat opgloeit bij zieke huisgenoten, splinters of andere doe-het-zelfoperaties, zo ook bij weggewaaide passagiers en ik voelde een noodzaak tot onmiddellijk handelen. Check. Man kwijt. Actie. Onze auto schakelde niet meer. Lopen langs nachtelijke snelweg, niet slim. We keken naar Peet. En die wist natuurlijk wat en hoe. Het was al een avond van onderwerping aan De Vakman, een avond van bescheidenheid en bewondering voor de automonteur. Niet alleen vanwege technisch kunnen, ook de aardige, pretentieloze en montere daadkracht van Peet en zijn collega-bergers deed ons verzuchten dat we gewoon veel meer Wegenwacht nodig hebben. Ook op andere trajecten in politiek en samenleving. Waar het hopeloos vastloopt: stuur geel-blauwe vakkundigheid als reddingsbrigade. Terwijl de vrouw stamelde over het gebeurde en gevreesde – ‘We trokken met 135 op, toen was hij er nog’ en ‘hij is dood … hij is vast dood’ – belde Peet met de langverwachte berger. Peet was zelf motorrijder en begreep eerder wat er aan de hand was: vriend was weliswaar kwijt, maar had een eigen motor bestuurd. De berger stond met zijn kraanwagen met alarmlichten achter een stilstaande auto midden op de snelweg. Een motorrijder was erin geslaagd zonder ongelukken het hele verkeer stil te leggen. ‘Iemand onwel geworden’, meldde Peet. Of die motorrijder dan nu even zijn vriendin kon bellen? Mijn hulp kwam niet veel verder dan gezusterlijk met onze motorvrouw een sigaret opsteken, daar ging toch geruststelling vanuit. Beter werkte de aankomst van de politie met haar vriend, de held die met zijn motor een hele snelweg had bedwongen zodat hij kon oversteken naar de bestuurder die – met epilepsie of een hartaanval? – was gestrand. Het werd een lange avond die belangrijke lessen in zich droeg. De eerste moraal van dit verhaal: we hebben karrevrachten met mensen als Peet nodig. Vaklui die capabel en toegewijd hun opdracht vervullen. En twee: realiteit verslaat fictie als het om wonderlijke wendingen gaat. Van die gebeurtenissen die, als je ze als schrijver had verzonnen, tegen je zouden zijn gebruikt, zo ongeloofwaardig. Toen de motorrijder met lichtsignalen vanaf de vluchtstrook al het opkomende verkeer ‘als een harmonica’ had weten te stoppen, kon hij naar de auto rennen. Hij trok het portier open en zag achter het stuur een man. Niet onwel. Integendeel. De bestuurder zat er naar volle tevredenheid en lepelde een soepje naar binnen.||https://www.volkskrant.nl/columns-opinie/het-wonderbaarlijke-voorval-met-de-motorrijder-in-de-nacht~bb107191/
2022-09-07||Zouden regeringen er beter aan doen de energieprijzen ook bij crises aan de markt over te laten?||In 2009 spraken de G20-landen af een eind te maken aan het subsidiëren van fossiele brandstoffen. Het voordeel – het laag houden van de energiekosten voor consumenten – woog niet op tegen de vele nadelen: stijgende begrotingstekorten, inefficiënte verdeling van economische goederen, klimaatverandering en grotere ongelijkheid doordat vooral hogere inkomensgroepen van de subsidies profiteren. In 2020 waren de subsidies op fossiele brandstoffen (olie, gas en kolen) niettemin opgelopen tot 6.000 miljard (6 biljoen) dollar – 6,8 procent van het wereld-bbp. Hieronder vielen zowel de directe subsidies (het leveren van fossiele brandstoffen onder de kostprijs) als indirecte subsidies (financiële steun aan mijnbouw- en energiebedrijven en fiscale kortingen). Daarom kwam het thema vorig jaar hoog op de agenda van de zogenoemde COP26, de klimaatconferentie in Glasgow, waar 197 landen plechtig beloofden de subsidies af te bouwen. Als de prijzen van gas, stroom en benzine overgelaten zouden worden aan de markt, was dit een prikkel om te besparen en duurzame alternatieven te zoeken. Westerse landen keken vooral verwijtend naar ontwikkelingslanden en opkomende landen als India, Brazilië, Peru, Mexico en Nigeria, waar regeringen de prijzen van brandstoffen bewust laag houden. In die landen zijn die subsidies voor veel mensen nog een zaak van levensbelang, omdat ze anders in de kou zitten, niet kunnen koken of hun middelen van bestaan – een tuktuk, brommer of vrachtautootje – kwijtraken. Hogere energieprijzen kunnen tot sociale onrust leiden, of zelfs een massale volksopstand of een coup. Maar nu is alles veranderd. De regeringen van de westerse landen zijn door de oorlog in Oekraïne van hun geloof gevallen. Niet de markt, maar de politiek moet de prijzen bepalen. Prikkels doen er niet meer toe. Iedereen heeft boter op zijn hoofd. Als fossiele brandstoffen niet worden gesubsidieerd, vrezen bestuurders electoraal van de kaart te worden geveegd. Het is voor de burgers hier nog geen zaak van leven of dood, zoals in de derde wereld, maar leidt wel tot toenemende armoede onder lagere inkomens. Zelfs Brussel – de kampioen van de vrije energiemarkt – denkt nu aan een prijsplafond. Nederland was er al vroeg bij en verlaagde op 1 april de accijns op de benzineprijs al met 20 procent, want een land van ‘blijde rijders’ is een groot goed. Verder wordt gedacht aan vermindering van de energiebelasting, een eenmalige energietoeslag en de tijdelijke btw-verlaging op energie. De nieuwe Britse premier Liz Truss maakt het helemaal bont. Die heeft als welkomstdouceurtje de energieprijzen bevroren, hetgeen betekent dat een gigarekening van 150 miljard euro wordt doorgeschoven naar toekomstige generaties. De paradox is dat subsidies op de energiekosten voor het grootste deel terechtkomen bij de mensen met bovenmodale en topinkomens – degenen die hoge prijzen eigenlijk wel kunnen betalen. Zij rijden de grootste auto’s en hebben de grootste huizen. Regeringen zouden er beter aan doen de energieprijzen ook bij crises aan de markt over te laten. En als er gecompenseerd moet worden, dan moet dat door hogere uitkeringen en lastenverlichting voor de mensen met de laagste inkomens. Ook al blijven die bij de verkiezingen meestal thuis.||https://www.volkskrant.nl/economie/zouden-regeringen-er-beter-aan-doen-de-energieprijzen-ook-bij-crises-aan-de-markt-over-te-laten~b86668ba/
2022-09-07||1.675 kinderen - een update. ‘Hij heeft een laptop nodig. Zoiets kunnen we dus niet betalen’||Het is bijna een jaar geleden dat toeslagenslachtoffer Karin van Opstal vertelde over haar uit huis geplaatste kinderen, en het vermoeden uitsprak dat er mogelijk honderden kinderen van toeslagenslachtoffers uit huis waren geplaatst. De honderden kinderen bleken er eerst 1.115, toen 1.675. Nederland was geschokt. Kamerbrede verontwaardiging en de slachtoffers mochten aanschuiven in elke talkshow. Deze zomer was het eerste goede nieuws dat het Ondersteuningsteam van 30 procesbegeleiders inmiddels twee kinderen weer naar hun ouderlijk huis heeft kunnen begeleiden. Van Opstal is intussen ‘geen stap verder’ gekomen. Casussen zoals de hare, waarin de kinderen lang uit huis zijn geplaatst, zitten muurvast. Ze werd twee keer benaderd door het Ondersteuningsteam maar haar wantrouwen is groot. Ze wil een meer onafhankelijke partij en is daarin niet de enige. Slachtoffers hebben een ‘institutioneel verraadtrauma’ aan de toeslagenaffaire overgehouden, betoogde hoogleraar forensische psychologie Corine de Ruiter al. Instanties die gezinnen moesten helpen en beschermen tegen onrecht en willekeur, brachten juist ontwrichtende schade toe. ‘Elk contact met overheidsinstanties kan voor deze ouders als een ‘trigger’ werken, waardoor hun trauma wordt gereactiveerd en psychische klachten weer toenemen’, aldus de Ruiter. ‘Daarom is het van cruciaal belang voor het herstel van vertrouwen in de overheid dat de ‘reparatie’ onafhankelijk wordt belegd.’ Van Opstal is in de rouw. Onlangs overleed haar moeder, steun en toeverlaat in haar jarenlange strijd. Haar laatste wens, om al haar kleinkinderen te mogen zien voordat ze stierf, werd tot haar verdriet niet ingewilligd door Jeugdzorg. Het zou niet in het belang zijn van de kinderen. Strijdbaar is Van Opstal nog steeds. Ze wil naar het Europees Hof van de Rechten van de Mens. ‘Dat ik geen contact mag met mijn kinderen omdat ik volgens Jeugdzorg een slechte moeder ben is één ding, maar mijn kinderen hebben ook een recht op contact met elkaar. Ze hebben een moeilijke jeugd gehad en dit is een mensenrecht.’ Ook in de compensatie van het bedrag dat ze in de toeslagenaffaire verloor, zit geen schot. Haar zaak is vooralsnog naar 2023 overgeheveld. Ze werkt net als haar man zes dagen per week. Ze leven nog steeds onder bewind en hebben 100 euro per week te besteden. En nu slaat de inflatie ‘megahard’ toe. Een van haar twee jongste kinderen, die zij wel zelf heeft mogen opvoeden, gaat naar de middelbare school. ‘Hij heeft een laptop nodig. Zoiets kunnen we dus niet betalen.’ Een onafhankelijk onderzoek naar de vraag of kinderen van toeslagenouders uit huis zijn geplaatst vanwege de ontstane schulden, wordt intussen niet uitgevoerd, vertelde Bart Tromp, de rechter en universitair docent die aanvankelijk bij dat onderzoek betrokken was, onlangs. De Raad voor de rechtspraak wil zelf onderzoek doen. De slager die zijn eigen vlees keurt, volgens Tromp. Iets wat de Raad voor de Rechtspraak uiteraard met klem weerlegt. Toeslagenslachtoffers Jurn en Gerda Deceuninck gingen wel in zee met het Ondersteuningsteam. Deze zomer hebben ze hun kinderen een paar uur per maand mogen zien. ‘We hadden zo’n mooie zomer kunnen hebben met onze meiden. Gewoon: dagjes uit, spelletjes doen, samen naar de speeltuin. Je mist je kinderen dag na dag, minuut na minuut.’ Toen ze gebukt gingen onder de stress die de toeslagenaffaire zou gaan heten, verzochten ze zelf Jeugdzorg de zorg voor de kinderen een tijdje over te nemen. ‘Vrijwillige hulp.’ Dochters Nora en Zoë waren toen een zuigeling en 1 jaar. Maar het vrijwillige kader werd omgezet in een gedwongen kader. Nu zijn ze 8 en 9. Een kleine overwinning hebben ze wel behaald. ‘De rechtbank heeft in onze casus gelukkig wel ingestemd met het opstellen van een verklarende analyse.’ Een onafhankelijke klinisch psycholoog analyseert hierbij de probleemsituatie in de breedte, waarbij het vertrekpunt is wat de ouders en de kinderen nodig zeggen te hebben om weer bij elkaar te komen. Hereniging tussen ouders en kinderen die slachtoffer zijn in het toeslagenschandaal geschiedt tot nu toe beschamend traag. Deze gezinnen hebben het recht op begeleiding, op heling. Men moet alles op alles zetten zodat deze kinderen tenminste nog een deel van hun jeugd kunnen opgroeien bij hun door toedoen van de overheid straatarme, maar liefhebbende ouders. En de les uit het toeslagenschandaal voor helpende jeugdhulp bij schrijnende armoede? Geld. Geen gezinsontwrichting. Harriet Duurvoort is publicist. Zij schrijft om de week een wisselcolumn met Danka Stuijver.||https://www.volkskrant.nl/columns-opinie/1-675-kinderen-een-update-hij-heeft-een-laptop-nodig-zoiets-kunnen-we-dus-niet-betalen~b81caf07/
2022-09-07||Jazzdrummer Joost Patocka richtte in een kerkje zijn eigen festival op: ‘Hier speel je niet op een podium, je staat tussen het publiek’||Elke dag als jazzdrummer Joost Patocka vanuit zijn huis in het dorpje Aartswoud schuin naar het hervormde kerkje aan de overkant kijkt, bedenkt hij nieuwe mogelijkheden om jazz dichter bij het publiek te brengen. De vierde editie van het festival Trommel, in het betreffende kerkje, is zo’n manier. Patocka heeft decennialange ervaring in tal van bands en kent zo ongeveer iedereen in het internationale jazzcircuit. Twaalf jaar geleden verruilde hij met zijn vrouw, zangeres Francien van Tuinen, en hun kinderen Amsterdam voor een rustigere plek. Al rondrijdend kwam hij uit in Aartswoud, in de kop van Noord-Holland, een plek met 480 inwoners. ‘Ik was de enige jazzmuzikant in het dorpje en mensen vroegen: ‘Wat is dat eigenlijk, jazz? Oh, en wat doe je overdag?’’ Dus dacht Patocka, die ook lesgeeft aan het conservatorium in Rotterdam: ‘Misschien moet ik de mensen hier gaan informeren over jazz en het ze laten voelen en meemaken.’ Daarvoor leek de kerk met de ‘stompe toren’ tegenover zijn huis de juiste plek. Die was al jaren in gebruik als cultureel centrum. Patocka begon er in 2011 met een concert van Rita Reys, met wie hij destijds drumde, want ‘de mensen hier kenden haar naam’. Het was een succes: de kerk kan 230 man herbergen, precies goed voor een gemiddeld jazzconcert. ‘Ik dacht: misschien moeten we dit vaker doen.’ Dat idee kristalliseerde zich toen hij in een bibliotheek een tentoonstelling van Remco Campert zag. Daar draaide een plaat van saxofonist Benjamin Herman. ‘Dat bracht me op het idee om verbindingen te leggen tussen bekende mensen en minder bekende muziek. Jazzmuzikanten kent niemand, maar veel bekende Nederlanders houden van jazz.’ En zo kwamen onder meer Jules Deelder, Kees van Kooten en Campert zelf naar wat al snel ‘de Jazzkerk’ ging heten. ‘Jazz en kerk zijn woorden waar veel mensen het minste mee hebben – dat leek me wel wat.’ Zeker in samenwerking met het tegenover de kerk gelegen café De Stompe Toren. ‘Na afloop ging Kees van Kooten aan het biljart boeken signeren en Louis van Dijk verkocht er zijn platen.’ Toen op een gegeven moment ‘de BN’ers opraakten’, bedacht Patocka iets anders om jazz aan de man te brengen. ‘Toen we hier kwamen wonen, is ons perspectief over wat jazz is veranderd. In Amsterdam is het duidelijk, daar komen liefhebbers en muzikanten naar het Bimhuis, maar zitten ze wel allemaal in een soort bubbel. Hier speel je niet op een podium, je staat tussen het publiek.’ De afstand tussen muzikant en publiek moet kleiner worden, dat is waar Patocka ook bij zijn conservatoriumstudenten op hamert. ‘Tuurlijk moeten ze vooral goed leren spelen, maar ze moeten ook de mensen dichter naar zich toe trekken.’ Deze editie van Trommel staat onder meer de Amerikaanse topdrummer Jeff Ballard op het affiche voor een soloconcert. ‘Heeft hij nooit eerder gedaan, maar wil hij hier wel proberen.’ Patocka verheugt zich ook op de komst van de Noorse Gard Nilssen en hij gaat zelf spelen met de jonge muzikanten Gijs Idema en Cas Jiskoot. ‘Het is zo belangrijk dat muzikanten elkaar opzoeken, om zoveel mogelijk onder de mensen te spelen. Er moeten in Nederland veel meer van dit soort plekken zijn waar je van alles kunt organiseren. De muzikanten moeten er zelf naar op zoek gaan en zich presenteren aan mensen die niks met jazz denken te hebben.’ Jazz heeft een slecht imago, vindt Patocka. ‘Mensen vinden het ofwel piepknormuziek of ze associëren het met mannen in rode broeken met gouden brilletjes en sigaren.’ Voor Patocka is jazz vooral sociaal relevante muziek; ‘social music’, zoals drummer Max Roach het in de jaren zestig al noemde. ‘Die wilde al af van de term jazz, die door witte mannen was bedacht.’ Zelf komt Patocka, die nu vooral speelt in de band van saxofonist Benjamin Herman, nog weleens in de verleiding compositie te gaan studeren, een band te formeren en een plaat te maken. ‘Maar dan zie ik de kerk en weet ik: hier ligt het voor mij. Deze kerk biedt nog zoveel mogelijkheden. Zo kijken we nu met Paradiso of we een programma met nieuw jazztalent kunnen presenteren in de Jazzkerk. Een plattelandsdependance van Paradiso, daar kan ik nu van dromen, en alleen maar omdat ik de stadsbubbel ooit heb verlaten.’||https://www.volkskrant.nl/cultuur-media/jazzdrummer-joost-patocka-richtte-in-een-kerkje-zijn-eigen-festival-op-hier-speel-je-niet-op-een-podium-je-staat-tussen-het-publiek~b7632485/
2022-09-07||Ik stelde me al voor dat de hele literatuur geannoteerd zou moeten worden, omdat lezers niet meer zouden begrijpen wat ‘een hand geven’ was||Wat ik echt verkeerd heb gezien is dit: ik dacht dat we door corona voor eeuwig af zouden zijn van het handen schudden. Dat we zouden overstappen op de boks, waarmee we ook allerlei andere ziektes zouden voorkomen. Ik stelde me al voor dat de hele literatuur geannoteerd zou moeten worden, omdat lezers niet meer zouden begrijpen wat ‘een hand geven’ was. Nou, daar zat ik dus pontificaal naast. Ik was verkouden (geen corona), maar ik moest naar een feestje. Daar gaf iedereen, maar echt iedereen, elkaar een hand. Wegens mijn verkoudheid mocht ik daar van mezelf niet aan meedoen, en moest daarom steeds de volgende onhandige zin uitspreken: ‘Ik doe even een boks, want ik ben heel verkouden, maar het is geen corona.’ Waarna iedereen mij aankeek alsof ik een fragment was uit een geschiedenisdocumentaire: o ja, er was ooit een probleem met handen geven, dat was ik alweer vergeten.||https://www.volkskrant.nl/columns-opinie/ik-stelde-me-al-voor-dat-de-hele-literatuur-geannoteerd-zou-moeten-worden-omdat-lezers-niet-meer-zouden-begrijpen-wat-een-hand-geven-was~b3ddec1c/
2022-09-07||80 procent van de Nederlandse gasopslag is gevuld. Is dat genoeg om de winter door te komen?||Aan het begin van het jaar waren er nog sterke zorgen over of Nederland zijn voorraden zonder Russisch gas weer voortvarend kon vullen. Toch is het in eenzelfde tempo gedaan als in voorgaande jaren, zegt energie-econoom Gerben Hieminga van ING: ‘Dit is iets wat is meegevallen in de energiecrisis. We hebben met name veel vloeibaar gas naar Europa kunnen halen. Maar daar hebben we wel een hoge prijs voor betaald.’ Die lng kwam uit de VS, Azië, maar ook uit Rusland. Ook is er meer gas geïmporteerd uit Noorwegen, en belangrijk: er is bespaard op gasverbruik. In het eerste halfjaar van 2022 is er 25 procent minder gas verbruikt. Dat heeft vooral te maken met het verbruik in de industrie. De aardolie- en chemische industrie gebruikten respectievelijk 59 en 32 procent minder gas, elektriciteitscentrales hadden 28 procent minder gas nodig. De rest van de EU vult de gasvoorraden ook voortdurend. Gemiddeld zijn de opslagen voor 82 procent gevuld, zegt het ministerie van Economische Zaken. Daarmee loopt Nederland dus iets achter op het gemiddelde. Maar de onderlinge verschillen tussen lidstaten zijn groot. Landen die sterk afhankelijk zijn van Russisch gas, zoals Bulgarije, Hongarije en Letland, lopen achter met circa 50 tot 65 procent. Voorlopers zijn Polen – bijna volledig gevuld – en Frankrijk en Denemarken: ongeveer 95 procent vol. Nederland is overigens nog niet klaar met het inkopen van gas voor de voorraad. De opslag in Bergermeer zal tot 90 procent worden aangevuld, de opslagen in Grijpskerk en Alkmaar moeten volledig vol zijn. ‘De gasopslag in Nederland is ongeveer goed voor eenderde van de gasvraag in het hele jaar’, zegt hoogleraar energie-economie Machiel Mulder van de Rijksuniversiteit Groningen. ‘In Oostenrijk is dat bijvoorbeeld 100 procent.’ Eigenlijk komt Nederland dus nooit een hele winter door op alleen de gasopslag. In een gemiddelde winter gaat de gasvoorraad van circa 90 procent naar 20 procent gevuld, zegt Gerben Hieminga: ‘We maken gebruik van onze opslag, van Noors gas, van Russisch gas en hadden natuurlijk onze eigen productie in Groningen.’ Die laatste twee zijn nu grotendeels weggevallen. Veel is afhankelijk van hoe koud de winter wordt. Bij een strenge winter zal de gasvraag veel hoger zijn. Cruciaal is ook hoeveel gas huishoudens en industrie besparen. Hieminga: ‘De markt blijft krap.’ Daarnaast is die 80 procent een gemiddelde. De industrie maakt gebruik van hoogcalorisch gas. Omdat dat gas minder stikstof bevat, levert het meer energie op per kubieke meter. Huishoudens verbruiken laagcalorisch gas. De Vereniging voor Energie, Milieu en Water (VEMW), die de belangen behartigt van commerciële grootverbruikers van energie, wijst erop dat de voorraad hoogcalorisch gas achterblijft. Die kans is aanwezig. Een verklaring voor de huidige gasprijzen is de hoge huidige vraag. Mulder: ‘We weten uit het verleden dat een gevulde gasvoorraad een dempend effect heeft op de prijs.’ Dan wordt de vraag naar nog meer gas immers lager. ‘En het biedt meer zekerheid dat we tegenvallers kunnen opvangen.’ Maar volgens ING-econoom Hieminga is er momenteel toch sprake van een andere dynamiek. ‘Markten zijn nu extreem gevoelig voor onverwachte gebeurtenissen. Maar het verder vullen van de gasvoorraden is allang voorzien en ingeprijsd.’ Toch vindt Hieminga het verder vullen van de voorraden verstandig: ‘De economische kosten van een gastekort in de winter zijn nog hoger dan de hoge prijs die we nu voor het vullen van de voorraad betalen.’ Ook wijst hij op onzekerheid over de winter. Het is mogelijk dat de gasprijs dan lager is. Maar als Azië een strenge winter heeft, zullen we stevige concurrentie krijgen op de markt voor lng, waardoor de prijzen verder zullen oplopen. Hieminga ziet nog weinig maatschappelijk bewustzijn als het gaat om energiebesparing. ‘In het zwembad waar ik twee keer per week kom, is het water nog even warm.’ Er valt in de openbare ruimte ook winst te behalen bij bijvoorbeeld het uitschakelen van een deel van de straatverlichting, felverlichte straatreclame en bij roltrappen, zegt Hieminga: ‘Die zichtbare maatregelen kunnen het bewustzijn verhogen.’ Wat consumenten zelf kunnen doen, is de thermostaat lager draaien. ‘En dan niet één, maar misschien wel twee of drie graden.’ Daarmee lever je sterk in op comfort, maar zeker voor mensen voor wie de energierekening bijna niet meer te betalen is, is het misschien wel noodzakelijk.||https://www.volkskrant.nl/nieuws-achtergrond/80-procent-van-de-nederlandse-gasopslag-is-gevuld-is-dat-genoeg-om-de-winter-door-te-komen~bec8299d/
2022-09-07||Zonder stevige eerstelijnszorg gaan mensen het thuis niet redden: laat de Tweede Kamer ingrijpen||Michiel van der Geest benadrukt in zijn reportage nogmaals de absurde situatie in het zorgstelsel, dit keer met de schijnwerper op de worstelende wijkverpleging. Een sterke ‘eerste lijn’ (wijkverpleging en huisartsen) voorkomt dweilen met de kraan open. Maar in plaats van in ze te investeren, worden ze steeds verder afgeknepen. Zo meldt het uitgelekte concept-Integraal Zorgakkoord (IZA) dat er voor de wijkverpleging de komende vier jaar 600 miljoen euro minder beschikbaar is op een budget van 3,8 miljard. Voor de huisartsen gaat het om een korting van 80 miljoen euro. Wijkverpleging en huisartsenzorg zijn essentiële onderdelen in de noodzakelijke verschuiving van ‘cure’ naar ‘care’ en preventie. Zonder stevige eerstelijnszorg gaan mensen het thuis niet redden, maar beide beroepsgroepen staat het water aan de lippen. Waar de wijkverpleging zich nog relatief koest houdt, protesteerden de huisartsen op het Malieveld. Zonder tractoren, dus met weinig impact. De minister van VWS (oud-ziekenhuisdirecteur Ernst Kuipers) demonstreert waar zijn prioriteiten liggen: in ieder geval niet bij de eerste lijn. Kortzichtig en schandalig; laat de Tweede Kamer hier ingrijpen. Peter Bakens, Den Haag Linda Jolink schrijft dat Nederlands over veel meer woorden beschikt dan bijvoorbeeld de Franse taal. Dit komt vooral door het feit dat in het Nederlands woorden aan elkaar worden geplakt. Zo heb je het woord buschauffeur en taxichauffeur die twee woorden vormen in plaats van één in het Frans (chauffeur de bus, chauffeur de taxi). Bovendien is niet het aantal, maar het soort woorden die gevoelens weergeven bepalend. Ik kan in het Frans met meer nuance mijn gevoelens uiten dan in het Nederlands. Paula Berckenkamp, les Andelys (F) Geweldig dat Aleid Truijens én Jacques Vriens een lans breken voor degelijk leesonderwijs. Al veel scholen beginnen de dag met een halfuurtje ‘vrij lezen’. Toch een kleine kanttekening hierbij. Uit onderzoek (van Van der Sande en anderen, 2020) blijkt namelijk dat juist het ‘vrije’ van vrij lezen niet altijd goed uitpakt. Het gaat dan om kinderen die minder graag – en dus mogelijk minder goed – lezen. De aanbeveling is om deze kinderen meer te begeleiden bij het lezen en bij de keuze van boeken. Ook om ze voor te lezen, want dat bleek zelfs effectiever dan vrij lezen. Froukje Hoobroeckx, onderwijsadviseur, Utrecht ‘De rug rechthouden’ is metaforisch taalgebruik om het tonen van karakter te omschrijven. Ik kan me niet voorstellen dat Heleen Mees ­Poetin ziet als een man met karakter. Ad Heskes, Hoofddorp Er was geen VAR of doellijntechnologie bij een beslissend kwalificatieduel voor het WK voetbal voor vrouwen. Er moet nog heel wat water door de Rijn stromen (in deze tijd een hele opgave) voordat het vrouwenvoetbal serieus wordt genomen door stramme bestuurders op leeftijd. Edward van der Kaaij, Nijkerk Ik stel voor dat de ChristenUnie buiten de eigen club gaat zoeken voor de opvolging van minister Staghouwer. Ik heb een goed idee: dr. C.P. (Cees) Veerman. Hij kent het boerenbedrijf én hij was in het verleden al minister van Landbouw. Jammer voor de CU dat hij CDA’er is. Het voordeel is dat hij Wopke weer terug in zijn hok kan sturen. Ad Vendrig, Weesp Het was niet veel met minister Staghouwer. Maar je moet hem nageven: hij durft tenminste wel toe te geven dat hij ongeschikt is voor zijn taak. Cyril Lansink, Nijmegen Liggen de tekorten van de zorgorganisaties in de wijkverpleging niet ongeveer in de orde van grootte als van de bonussen van bestuurders in de (zorg)verzekeringsbranche? Piet Vis, Zoeterwoude De vakbonden laten het treinpersoneel weer drie dagen het werk neerleggen. Weer drie dagen waarop weinig tot geen treinen rijden, waarvan heel veel reizigers de dupe worden. Als de bonden echt ballen had gehad, hadden ze voor een veel kleinschaliger actie gekozen: het afgelopen weekend geen treinen laten rijden tussen Amsterdam en Zandvoort. Dat zou pas effect hebben gehad. Maar Max is heilig. Sabien Mous, Sneek||https://www.volkskrant.nl/columns-opinie/zonder-stevige-eerstelijnszorg-gaan-mensen-het-thuis-niet-redden-laat-de-tweede-kamer-ingrijpen~b42c1f34/
2022-09-07||De nieuwe Nasa-raket is voorlopig vooral waardevol als banenmachine||Met een béétje fantasie was het al bijna te voelen: het gewelddadig gebulder van de motoren onder de reusachtige SLS-raket, de krachtigste raket die de Amerikaanse ruimtevaartorganisatie Nasa ooit bouwde. Maar missie Artemis 1 ging niet. De technologische stresstest voor de missies die – op z’n vroegst in 2025 – moeten culmineren in de eerste vrouw en de eerste persoon van kleur op het maanoppervlak, werd uitgesteld. Alsof het een ordinaire lijnvlucht betrof met technische problemen. Lekkende leidingen die vloeibaar waterstof in de raket moesten pompen en een motor die niet op de juiste temperatuur wilde komen, gooiden vorige week roet in het eten. ‘Bizar hoe complex dat toch nog is’, schreef iemand me vervolgens op Twitter. ‘Ging dat bij de Apollo-missies ook zo?’, vroeg een ander. ‘Hebben we die Artemis-missie op de voorpagina gezet, is-ie nog steeds niet vertrokken’, verzuchtte een collega begin deze week. En een vriend appte: ‘Gaat lekker zeg. Hebben ze soms astronauten met hoogtevrees uitgezocht?’ (Er gaan bij deze eerste missie overigens geen mensen mee). Begrijpelijk. Want Nasa, dat is toch die onberispelijke organisatie met een abonnement op technologische hoogstandjes? De club die een robotwagentje op planeet Mars kan laten landen en daarvan spectaculaire HD-beelden naar aarde stuurt? Klopt, maar het is óók de club die sinds de laatste Space Shuttle-missie in 2011 astronauten nog slechts met Russische raketten naar het internationale ruimtestation ISS kon vervoeren. Totdat bedrijf SpaceX hen in 2019 hielp met een nieuwe commerciële pendeldienst. De SLS-raket is bovendien een politiek product, geboren in de banken van het Amerikaanse Congres. Vandaar ook dat de raket tot nog toe vele malen waardevoller blijkt als banenmachine dan als veerpont richting kosmos. De Artemis-missies houden werknemers bezig van 3.800 onderaannemers verdeeld over letterlijk elke Amerikaanse staat, met het zwaartepunt in de staten van de grootste politieke pleitbezorgers van de raket. Die politieke vingerafdruk zie je ook in het feit dat SLS oude Space Shuttle-motoren hergebruikt. Die zijn goedkoper en al bewezen functioneel, al maakt die keuze van de raket ook oude technologie in nieuwe zakken. Zodat de SLS de uitdagingen meetorst van een vorige ruimtevaartgeneratie, inclusief de waterstoflekkages die in 1969 al bijna tot uitstel leidden van de lancering van Apollo 11, de missie van de eerste stap op de maan. Ondertussen werkt SpaceX aan een moderne zware raket, die vloeibaar waterstof bijvoorbeeld heeft vervangen door het wat minder nukkige methaan. Dat Starship-lanceersysteem kan als het af is hetzelfde, en kost naar verwachting een fractie van de ‘nieuwe’ Nasa-raket. Als de lancering van de SLS nog vaker wordt uitgesteld – de volgende poging volgt vermoedelijk eind oktober – is het misschien zelfs eerder klaar voor gebruik. Ook in de verovering van het kosmische, zo blijkt maar weer, zijn aardse argumenten meestal leidend.||https://www.volkskrant.nl/wetenschap/de-nieuwe-nasa-raket-is-voorlopig-vooral-waardevol-als-banenmachine~b6d111c9/
2022-09-07||Er is leven na het voetbal, blijkt uit Life After Football, al is dat wel voorbehouden aan de bevoorrechte klasse||‘We durven wel te zeggen dat niemand zo over voetbal schrijft als wij’, pochen de makers van Life After Football op de website. Dat zullen we dan nog wel eens zien. Eerst maar de look and feel van het glanzende blad/platform, vol ‘inspirerende content die heen en weer springt tussen fashion, fan-culture, muziek, lifestyle en het heilige spel zelf’. Dat betekent onder meer advertenties (en een handvol advertorials) voor horloges, Rolex voorop natuurlijk, whisky, diamanten, de nieuwe BMW 3-serie, dure kledingmerken en een droomvakantie in Dubai waarbij de reis zal plaatsvinden in een privéjet. Kortom, er is leven na het voetbal, zo blijkt, al is dit wel een leven dat is voorbehouden aan de bevoorrechte klasse. De rechtsback van RKC of de reservedoelman van NEC staan buitenspel in deze wereld vol clichés. Life After Football bestaat al zestien jaar. Een van de oprichters is Regi Blinker, de dartele en goedlachse linksbuiten van Feyenoord (drie interlands). In zijn blad neemt hij het voorwoord voor zijn rekening. ‘Wat gebeurt er momenteel veel in de wereld’, is de eerste zin. Geïnterviewd worden onder meer Tonny Vilhena, André Ramalho en acteur Nasrdin Dchar. De snoepreis voerde naar Tunesië, waar onder meer de oud-sterren Nigel de Jong en Robin van Persie een paar potjes voetvolleybal speelden, met dank aan Gassan Diamonds en Holland Casino. Gekleed in een door de fabrikant ter beschikking gesteld Burberry-shirt – het staat hem niet best – onderwierp ook Ronald Koeman zich aan een fotoshoot en een interview. Het wordt hem niet moeilijk gemaakt. Koeman krijgt de kans te vertellen over zijn golfhandicap (10) en geeft antwoord op de vraag of hij goed alleen kan zijn: ‘Ja, dat wel. Ik vind het juist soms wel lekker.’ Maar het gesprek levert ook een goede anekdote op uit de tijd dat hij bij Barcelona speelde en Johan Cruijff zijn trainer was. De dag voor de eerste wedstrijd van het seizoen aten de twee samen, zoals wel vaker. Tot zijn verbijstering zag Koeman de volgende dag op het bord in de kleedkamer dat hij reserve was. Cruijff had niets gezegd. ‘Ik dacht echt: zet-ie me op de bank, die klootzak!’ Op de vraag aan Cruijff of hij het niet wat eerder had kunnen vertellen, kwam geen antwoord. ‘Na afloop kwam hij naar me toe en zei doodleuk: zullen we straks samen wat gaan eten?’||https://www.volkskrant.nl/cultuur-media/er-is-leven-na-het-voetbal-blijkt-uit-life-after-football-al-is-dat-wel-voorbehouden-aan-de-bevoorrechte-klasse~b60d2a83/
2022-09-07||In het malle publiciteitscircus rondom Don’t Worry Darling is haast niets te gek||Wat deed Harry Styles nou met zijn mond toen hij naast Chris Pine in de bioscoop ging zitten? Waarom keek Pine precies op dat moment naar zijn schoot en lachte hij daar wat ongelovig naar? Waren we er in dit vage filmpje van een seconde of drie echt getuige van hoe een wereldster zijn collega bespuugt tijdens een galapremière, tijdens het glamoureuze filmfestival van Venetië? Eerlijk is eerlijk: voor wie het malle publiciteitscircus rondom Don’t Worry Darling tot dan toe had gevolgd, was het niet eens zó onrealistisch. Na weken van hardnekkige roddels over hoogopgelopen, ingewikkelde ruzies rondom de film was het filmfestival van Venetië hét moment waarop regisseur Olivia Wilde en haar acteurs weer in het openbaar in één ruimte zouden verschijnen. Hoe liggen de verhoudingen? Wie zit in welk kamp? Beeldmateriaal van hun publieke momenten leverden doorwrochtere analyses op dan de premièrefilms. Over elke verscholen boodschap in blik en gebaar werd langer gediscussieerd dan over subtiel gespeelde menselijke interacties op het grote scherm. Florence Pugh die weigert oogcontact te maken met Wilde tijdens een staande ovatie. De ongemakkelijke afstandelijkheid van Wilde en Styles, die tijdens het filmen een relatie kregen. Pine die bij de wereldpremière een zonnebril opzet als de film begint en tijdens de persconferentie geestelijk op een andere planeet lijkt te zijn. Het hangt ervan af welk deel je van zo’n stream bekijkt natuurlijk. Er was bijvoorbeeld wél oogcontact tussen Wilde en Pugh, maar dat fragment was online een stuk minder populair. En het spugen was ‘een vreemde online-illusie die overduidelijk misleidend is en tot bespottelijke speculaties heeft geleid’, aldus ‘het team van Pine’. Dat zal wel, maar toch: het sociale ongemak tussen al die mensen druipt er steeds van af, en dat is vermakelijk in een arena waar iedereen altijd doet alsof ze elkaars beste vriend zijn. Heerlijk is ook dat de ‘teams’ van de sterren in kwestie geen idee meer hebben wat ze moeten als werkelijk elk gebaar onder een vergrootglas ligt en de hoofdrolspelers geen zin meer hebben in toneelspel. Misschien waren die van Pugh het slimst – zij haalden haar uit de situatie. De actrice was ‘te druk’ voor de persconferentie. Maar tegelijkertijd verscheen een filmpje waarin ze met een Aperol Spritz door Venetië wandelt. Met verende tred. Besmuikt lachje. Alsof ze wil zeggen dat dit alles ook maar gewoon een compleet ontspoorde, onzinnige storm in een glas water is. Verdomd. Dat ís ook zo.||https://www.volkskrant.nl/cultuur-media/in-het-malle-publiciteitscircus-rondom-don-t-worry-darling-is-haast-niets-te-gek~bdc73d54/
2022-09-07||Naar deze films kijken we reikhalzend uit: Blonde, Tár en Athena||‘Dat is Blonde, van Andrew Dominik. Die regisseerde eerder The Assassination of Jesse James by the Coward Robert Ford, wat mij betreft een van de beste westerns ooit gemaakt. Nu waagt hij zich aan een portret van Marilyn Monroe, gebaseerd op de gelijknamige roman van Joyce Carol Oates. Dat nogal geruchtmakende boek wordt ook wel een biografie van Monroe genoemd, maar dat is het niet: feit en fictie lopen door elkaar heen. Ook in Dominiks film is dat het geval. ‘Zie deze film, binnenkort te zien op Netflix, daarom als een fictieve kijk op het leven van Marilyn Monroe, en als een gruwelijk sprookje over hoe de Amerikaanse entertainmentindustrie omging, en misschien ook nog wel omgaat, met jonge vrouwen. Een goeie film om Hollywood mee aan te vallen. ‘Vooraf was natuurlijk de vraag: wie gaat Marilyn Monroe spelen? Door de jaren heen werden verschillende actrices genoemd voor die rol, uiteindelijk is het de Cubaanse Ana de Armas geworden. Eerder had zij in de Bond-film No Time to Die een geweldige rol als spion, waarbij ik dacht: wat mij betreft had ze de hele film mogen spelen. Ze heeft in de meeste rollen wel een tamelijk vet Cubaans accent, het wordt interessant om te zien hoe ze Monroe neerzet. Overigens vind ik het wel fijn dat je De Armas op basis van uiterlijk en afkomst niet direct als Monroe zou casten; het acteerwerk moet kijkers laten geloven dat zij Monroe is.’ ‘Tár, absoluut, met in de hoofdrol Cate Blanchett. Een interessante film die op allerlei manieren ingaat op deze tijd, van sekseongelijkheid tot cancelcultuur. Blanchett speelt een in Chili vermaarde topdirigent van een gerenommeerd Duits orkest die op de piek van haar roem is, maar dan uit haar ivoren toren dondert. Alles gaat mis, omdat ze zich wellicht niet al te correct heeft gedragen en haar positie heeft misbruikt. ‘Maar Tár is daarnaast, vond ik, een heel mooi portret van de gesloten omgeving waarin zo’n topdirigent opereert. Om de dirigent staat allereerst een kliek van behoorlijk volgzame, maar ook eigenzinnige muzikanten. Zij weten één ding zeker: de wil van de dirigent is altijd wet. Zij staan de dirigent toch toe om bepaalde overtredingen te begaan. Een vrij wonderlijke en ongezonde hiërarchie: de mensen die onderdanig zijn dragen bij aan die rare bubbel waarin hun leider, Lydia Tár, verkeert. ‘Als kijker kun je je na afloop daardoor voorstellen hoe je verandert als je maar lang genoeg aan de top zit, en dat de neiging om je als een dictator te gedragen wordt gevoed door de omstandigheden waarin je als dirigent verkeert. En tja, Cate Blanchett is daarnaast fenomenaal als Tár. Het lijkt me toch wel heel vreemd als ze hier geen Oscarnominatie voor krijgt.’ ‘Ja, Athena van Romain Gavras, net als Blonde een Netflixfilm, al vanaf 23 september te zien. Ladj Ly, schrijver van deze film, regisseerde eerder de banlieufilm Les Misérables. Athena verbeeldt een opstand in de Franse buitenwijken als een soort Griekse oorlog, de politie tegenover de jongeren. ‘Het draait allemaal om de openingsscène, een minutenlange scène gefilmd als één doorlopend shot waarin Gavras zo’n buurtopstand filmt als een oorlogsfilm. Ongelooflijk, je weet niet wat je ziet. Er gebeurt zó veel: je ziet kogels, politiebusjes, een hele wijk die gebarricadeerd is als ware het een middeleeuws fort. De camera zoeft door dat geweld heen, er is zoveel beweging en dynamiek. Je vraagt je echt af: hoe dóén ze dat? Iedereen die dit ziet, ook mensen thuis op de bank, zal overdonderd zijn.’||https://www.volkskrant.nl/cultuur-media/naar-deze-films-kijken-we-reikhalzend-uit-blonde-tar-en-athena~b9cde7ed/
2022-09-07||Vape-gigant Juul schikt zaak over ‘foute’ marketingcampagnes voor 438,5 miljoen dollar||De e-sigarettenverkoper gaat in totaal 438,5 miljoen dollar (443,2 miljoen euro) betalen aan de 34 betrokken staten. Naast het miljoenenbedrag zijn er voorwaarden verbonden aan de schikking, waaronder een verbod op reclames gericht aan mensen jonger dan 35 en een verbod op het verspreiden van onjuiste informatie over de hoeveelheid nicotine in de e-sigaretten. Juul zelf zegt dat het met de schikking niet toegeeft dat er fouten zijn gemaakt, maar zegt wel ‘problemen uit het verleden te willen oplossen’. Met de schikking komt er een einde aan een tweejarig onderzoek naar de verkoop-en marketingstrategie van het bedrijf, dat haar producten onder meer liet aanprijzen door modellen en influencers. Toch kan Juul zijn juridische afdeling niet opdoeken: onder meer in New York en Californië lopen nog grote rechtszaken tegen de vapegigant. Ook zijn er honderden rechtszaken aangespannen door lokale overheden, scholen en particulieren. De toekomst van het bedrijf, dat voor 35 procent eigendom is van Altria, de Amerikaanse tabaksgigant achter sigarettenmerk Marlboro, staat al langer onder druk. Naast de juridische procedures wacht Juul op een definitief besluit van de Amerikaanse medicijnen-en warenautoriteit (FDA) over de verkoop van de zogenoemde damp-producten. In juni besloot de FDA de Juuls tijdelijk uit het schap te halen, omdat de fabrikant niet kon aantonen dat de producten beter zijn voor de volksgezondheid dan reguliere sigaretten. Iets dat Juul en andere fabrikanten fanatiek beweren. Zij presenteren de e-sigaret als een minder schadelijk alternatief en een manier om te stoppen met roken. De FDA stelt dat veel jongeren in de VS juist beginnen met roken door de gearomatiseerde ‘vapes’, die net als ouderwetse tabaksproducten nicotine bevatten. Ook Marc Willemsen, hoogleraar tabaksontmoediging verbonden aan de Universiteit van Maastricht, is van mening dat de alternatieve sigaretten te cool en aantrekkelijk worden gepresenteerd om door te gaan voor een product dat tabaksgebruik moet tegengaan. ‘Als het echt zou gaan om tabaksontmoediging zou je het heel anders in de markt moeten zetten. Dit blijft een schadelijk genotsmiddel.’ Vanwege de ophef besloot Juul al eerder alle zoete smaken uit de schappen te halen. Met enkel menthol- en tabakssmaken liepen de verkoopcijfers snel terug, vooral omdat andere e-sigarettenfabrikanten nog wel zoete varianten verkopen. De voormalige marktleider valt inmiddels buiten de top-3 van e-sigarettenmerken onder scholieren, blijkt uit een enquete van de FDA. Ook in Europa wordt gewerkt aan het aan de banden leggen van de populaire e-sigaretten en de bijbehorende zoete smaken als aardbei en watermeloen. In Nederland zijn die smaken vanaf 1 januari 2023 verboden. Een goede eerste stap, stelt Esther Croes van het Trimbos-instituut. Al zou de epidemioloog liever zien dat de damp-producten alleen op doktersrecept te verkrijgen zijn voor rokers die willen stoppen. ‘Ik ben bang dat de tabaksproducenten anders weer een list verzinnen om jongeren te verleiden, zoals het toevoegen van zoete geuren in plaats van smaken.’ Dergelijke trucjes zag je volgens Croes ook bij het verbod op menthol-sigaretten. ‘De tabaksindustrie gaat over lijken om hun marktaandeel te behouden.’ Recente cijfers over de populariteit van de e-sigaret onder Nederlandse jongeren zijn niet beschikbaar, maar de internationale cijfers beloven weinig goeds. In de Verenigde Staten, waar 7,6 procent van de scholieren e-sigaretten rookt, wordt gesproken over een ‘vaping crisis’. Ook in het Verenigd Koninkrijk maken longartsen zich grote zorgen. Onder de Britsen jongeren vapen inmiddels 7 procent van de 11 tot 17-jarigen, in 2020 was dat nog 4 procent.||https://www.volkskrant.nl/economie/vape-gigant-juul-schikt-zaak-over-foute-marketingcampagnes-voor-438-5-miljoen-dollar~bf5d6dbe/
2022-09-07||De beekprik heeft miljoenen jaren overleefd, maar droge beken zijn een uitdaging te veel||Het is makkelijk om afgeleid te raken langs de Boven-Slinge in Bekendelle, door ijsvogels, grote gele kwikstaarten en beekjuffers, maar eigenlijk ben ik hier voor een diersoort die we vandaag niet eens te zien krijgen: de beekprik. Hij is er wel, deze vis die je nauwelijks vis kunt noemen, maar in deze tijd van het jaar houden beekprikken zich in de vorm van larven verborgen in de modderige bodem van de beek, dus dat is lastig kijken. Toch speur ik met Matthijs de Vos van waterschap Rijn en IJssel de zandbanken af, de stukjes beek waar nog net wat water doorheen sijpelt, de stukjes met grind die nog net onder water liggen en waar de volwassen beekprikken in het voorjaar paaien. Zes of zeven jaar zijn ze dan, het beestje brengt het grootste deel van zijn leven als blinde larf in een gegraven holletje op de beekbodem door. Kopje net boven het zand uit, hij filtert algen en bacteriën uit het langsstromende water. Na zes of zeven jaar volgt de metamorfose tot volwassen prik, een slangachtig diertje van hoogstens 20 centimeter, met ogen, zeven kieuwopeningen en een rond bekje met stompe tanden. Dan komen ze eindelijk, in maart en april, tevoorschijn en gaan ze op zoek naar schone plekken met grind, plekken waar het water stroomt en zuurstofrijk is. Ze slepen met steentjes, bouwen nestjes en paaien, de vrouwtjes leggen de eitjes tussen het grind. Een paar dagen later gaan de volwassen beekprikken dood, de larfjes laten zich meespoelen en graven zich in, voor een jaartje of zes. Ook een leven. Beekprikken zijn ‘primitieve wezens’, zegt Matthijs de Vos. Ze stammen nog uit de tijd dat er geen beenvissen waren, vissen met een skelet en graten. Prikken zijn veel simpeler opgebouwd. De Vos: ‘Het zijn eigenlijk levende fossielen.’ Maar toch ook knappe overlevers. De oorspronkelijke vorm was blijkbaar goed genoeg om in het veranderlijke milieu in beken (en rivieren) stand te houden. Op plekken waar het zowel kan kolken als bijna kan droogvallen, op steeds wisselende delen van de beek. En soms verplaatsen de larfjes zich dus wel, naar een deel van de beek waar, als het droger wordt, nog net een kom water blijft staan. Zo ging het dus miljoenen jaren goed. Totdat er, in de vorige eeuw, dingen gebeurden waartegen zelfs de beekprik niet opgewassen bleek: watervervuiling om te beginnen, en het kanaliseren van beken, wat eigenlijk vernieling van het leefgebied betekent. Dat leidde ertoe dat de beekprik een bedreigde diersoort werd, net als veel andere soorten die afhankelijk zijn van beken. Matthijs de Vos is namens het waterschap verantwoordelijk voor het beschermen van de beekprik en andere soorten, en dat lukte tot op zekere hoogte, door beekherstel, door het verwijderen van stuwen en door het verminderen van lozingen van ongezuiverd water. Zo kon de beekprik ook dit deel van de Boven-Slinge koloniseren. Maar toen diende het volgende probleem zich aan: extreme droogte. Uit volledig drooggevallen beken op de Veluwe, in Noord-Brabant en Limburg verdween de prik al in 2018 en 2019; rond Winterswijk verdween hij bijna uit de Ratumsebeek. Met noodmaatregelen, het pompen van water in sommige delen van de droogvallende beken, worden nu rond Winterswijk sommige plekken nog natgehouden. De Vos: ‘Anders gaat alles dood en ben je ook alles kwijt.’ Dan voelen we een paar druppels en kijken we hoopvol tussen het bladerdak door naar de betrokken lucht. Maar nee, het blijft verder droog.||https://www.volkskrant.nl/cultuur-media/de-beekprik-heeft-miljoenen-jaren-overleefd-maar-droge-beken-zijn-een-uitdaging-te-veel~b48163c5/
2022-09-07||Vrijdag in heel Nederland geen NS-treinen wegens staking, bonden onvermurwbaar||Vakbonden FNV, VVMC en CNV kondigden maandag aan dat ze opnieuw zouden gaan staken. De gevolgen van de eerstvolgende stakingsdag aanstaande vrijdag zijn volgens de NS zo groot dat het niet mogelijk is om ‘op een verantwoorde, betrouwbare en veilige manier een dienstregeling te rijden’. Vrijwel alle NS-treinen vallen daarom uit. Alleen Schiphol blijft via Utrecht Centraal bereikbaar. Op dinsdag 13 september volgt een staking van NS-personeel in de regio’s Oost, Zuid en Noord, en op donderdag 15 september is de regio Midden aan de beurt. Ook op die dagen verwacht de NS dat de regionale stakingen ‘grote impact’ zullen hebben op het treinverkeer in de rest van het land. De afgelopen weken staakte het treinpersoneel ook al, toen verspreid over vijf dagen. Om een nieuwe staking te voorkomen, legde de NS dinsdag een nieuw cao-voorstel op tafel. Daarin biedt de vervoerder met terugwerkende kracht een loonsverhoging van 5 procent. Daarbovenop komt een eenmalige uitkering van 650 euro. Vanaf 1 januari 2023 stijgen de lonen opnieuw, dan met 2,5 procent. De vakbonden vinden dit voorstel niet meer dan ‘een eerste stap’ en een ‘aanleiding om met de NS in overleg te gaan’. De voorstellen zijn volgens de bonden ‘nog altijd ver verwijderd van onze eisen’. Een van die eisen is automatische prijscompensatie, waardoor de lonen meestijgen met de inflatie en de koopkracht gelijk blijft. Daarmee wilde de NS dinsdag nog niet mee instemmen, maar de directie liet wel weten verder te willen praten over ‘hoe om te gaan met de onzekerheid van inflatieontwikkeling’. ‘We houden de stakingen aan. Zo blijft de druk erop’, zegt Wim Eilert van vakbond VVMC. ‘Vanuit de achterban is het vertrouwen namelijk niet erg groot. Als de directie er goed met ons uit wil komen, is er een kans dat acties opgeschort kunnen worden.’ Ook Jerry Piqué (CNV) heeft ingestemd met de staking. Hoe geloofwaardig is dat? Gelijktijdig staken én onderhandelen? Piqué: ‘Ik snap dat het raar kan overkomen. Maar dat heeft vooral te maken met wantrouwen van personeel naar de NS.’||https://www.volkskrant.nl/nieuws-achtergrond/vrijdag-in-heel-nederland-geen-ns-treinen-wegens-staking-bonden-onvermurwbaar~bbb3a673/
2022-09-07||Zeeuws festival Film by the Sea dit jaar met een intiem portret en de Haagse beatscene||In de overgang van zomer naar herfst is de provincie Zeeland steevast een culturele hotspot. Aansluitend op het Zeeland Nazomerfestival, met Middelburg als epicentrum, strijkt vanaf vrijdag het sympathieke festival Film by the Sea neer in Vlissingen. Ook in Goes, Zierikzee en Terneuzen staan deze 24ste editie sommige van de 150 (internationale) titels geprogrammeerd. ‘FbtS’ trekt gemiddeld – als corona het niet verknoeit – veertigduizend bezoekers. Oorspronkelijk richtte het festival zich op boekverfilmingen en literaire aanverwanten, maar inmiddels kent het een baaierd aan thema’s. De acht films die worden beoordeeld door een vakjury met filmmaker Mijke de Jong als voorzitter, hebben nog steeds een nadrukkelijke link met het geschreven woord. Voor de eregast van het jaar geldt dat trouwens ook. Dat is de Mexicaanse auteur, scenarist en filmmaker Guillermo Arriaga – bekend van zijn samenwerking met regisseur Alejandro G. Iñárittu en hun films als Amores Perros (2000), 21 Grams (2003) en Babel (2006). Voor zijn verdiensten ontvangt Arriaga op het slotgala de Career Achievement Award. Openingsfilm is dit jaar de Britse tragikomedie Good Luck to You, Leo Grande van regisseur Sophie Hyde, naar een oorspronkelijk scenario van de Britse comédienne Katy Brand. Geen boek dus, maar dat maakt de hoofdrol van Emma Thomson niet minder opmerkelijk. Ze speelt Nancy Stokes – gepensioneerd docent godsdienst, sinds twee jaar weduwe – die op een hotelkamer de mannelijke sekswerker Leo (Daryl McCormack) ontvangt. Met hem gaat Nancy op zoek naar een orgasme dat ze binnen haar stoffige huwelijk nooit kreeg. Ze wil en passant een bucketlist met seksuele handelingen afvinken. Vele complicaties volgen, in een film die binnen het Angelsaksische taalgebied alvast goed werd ontvangen, met lof voor de openheid en humor. Na het festival gaat Good Luck to You, Leo Grande op 13 oktober in Nederland in roulatie. Veel aandacht is er ook voor muziek. Zo beleeft de documentaire Rock City: The Life We Live (regie: Will Wissink) over de Haagse beatscene uit de jaren zestig zijn première. Het bijbehorende feest wordt opgevrolijkt door de (blijkbaar onverwoestbare) Hagenezen van Gruppo Sportivo – in oorspronkelijke samenstelling, dus ook met de zangeressen van de Bombita’s. Intiemer gaat het eraan toe in de documentaire Jane by Charlotte (2021). Dochter bevraagt moeder, in dit specifieke geval Charlotte Gainsbourg die een portret draait van Jane Birkin. Aanleiding was het kroonjaar waarin de van oorsprong Britse zangeres en actrice 75 jaar werd. Aanvankelijk draaien filmmaker en onderwerp voorzichtig om elkaar heen, maar als de herinneringen van beide kanten eenmaal gaan stromen – over echtgenoot en vader Serge Gainsbourg, de componist met wie Jane Birkin de Franse populaire cultuur op haar kop zette; alsook over het verlies van eerste dochter en halfzus Kate die in 2013 overleed – worden we getuige van een wijs en openhartig gesprek. Dit zou zomaar eens een publieksfavoriet op het festival kunnen worden. Vanaf 24 november ook in de bioscoop.||https://www.volkskrant.nl/cultuur-media/zeeuws-festival-film-by-the-sea-dit-jaar-met-een-intiem-portret-en-de-haagse-beatscene~b41521e1/
2022-09-07||Zorg kwetsbare kinderen schiet ernstig tekort door problemen in de jeugdzorg, urgente actie nodig||‘Alleen als kinderen en ouders echt geholpen kunnen worden, is het te rechtvaardigen dat de overheid zich zo ingrijpend bemoeit met het gezinsleven’, stellen onderzoekers van de Universiteit Leiden onder leiding van hoogleraar jeugdrecht Mariëlle Bruning. Dat is nu volgens hen vaak niet het geval, met lange wachtlijsten voor jeugdhulp en een nijpend tekort aan jeugdbeschermers. Zij deden onderzoek in opdracht van het WODC, het wetenschappelijk onderzoekscentrum van het ministerie. De evaluatie van de Wet herziening kinderbeschermingsmaatregelen is woensdag gepubliceerd. De onderzoekers concluderen daarin dat kinderen in de knel juist slechter worden beschermd sinds in 2015 die wet is ingevoerd. Dat komt volgens de onderzoekers mede door de nieuwe Jeugdwet die eveneens in 2015 van kracht werd, waarbij gemeenten verantwoordelijk werden voor de jeugdzorg. Volgens de onderzoekers is ‘urgente actie’ noodzakelijk om de zorg voor kwetsbare kinderen te verbeteren. ‘Een dergelijk vergaand ingrijpen in het familieleven door de overheid is, in het licht van mensenrechten, alleen te legitimeren wanneer het doel van deze inbreuk, het beschermen van de ontwikkeling van het kind, ook daadwerkelijk bereikt kan worden.’ Dit onderzoek is zeker niet het eerste dat alarm slaat over de kwaliteit van de jeugdzorg en de jeugdbescherming. Maar het is wel voor het eerst dat, vanwege deze knelpunten, zo duidelijk de legitimiteit van het ingrijpen van de overheid in gezinnen ter discussie wordt gesteld. ‘Dit is heel ernstig’, zegt hoogleraar Bruning. ‘In alle interviews die wij deden met betrokkenen – ouders, jeugdigen, pleegouders, medewerkers van de Raad voor de Kinderbescherming en de jeugdbescherming – hoorden wij: zo kan het niet langer. Als je als overheid vindt dat je beter voor een kind kunt zorgen dan de ouders, heb je een grote verantwoordelijkheid. Als zo’n kind vervolgens zijn voogd niet kan bereiken, dan laat je het in de steek. Als er zoveel fout gaat, dan wordt het de vraag wat de legitimatie van zulk ingrijpen is.’ Kinderen komen bij de jeugdbescherming terecht als hun veiligheid of hun ontwikkeling wordt bedreigd. Dit geldt nu voor zo’n 32 duizend kinderen. De meesten van hen zijn onder toezicht gesteld (OTS). Een deel van hen woont niet thuis, maar in een pleeggezin, een gezinshuis of een instelling. Het doel van de Wet herziening kinderbeschermingsmaatregelen is dat de behoefte van het kind centraal staat bij de keuze voor kinderbeschermingsmaatregelen. Daarmee moest de jeugdbescherming effectiever en efficiënter worden. Het merendeel van de kinderen onder de jeugdbescherming heeft jeugdhulp nodig om hun situatie te verbeteren. Dat wordt geregeld via de nieuwe Jeugdwet, die in 2015 tegelijk werd ingevoerd met een bezuiniging van het Rijk op de jeugdzorg. De gemeenten die met die nieuwe jeugdwet verantwoordelijk werden voor de jeugdzorg, kampen met grote financiële tekorten waardoor de kwaliteit van de zorg steeds verder onder druk komt te staan. Ook over de kwaliteit van de jeugdbescherming zijn zorgen, onder meer vanwege personeelsgebrek. Volgens de Wet herziening kinderbeschermingsmaatregelen mag een ondertoezichtstelling niet te lang duren. Binnen een ‘aanvaardbare termijn’ moet het voor het kind duidelijk worden waar het gaat opgroeien. In de praktijk nemen jeugdbeschermingsorganisaties hiervoor een zogeheten ‘perspectiefbesluit’ – waar de toekomst van het kind volgens hen zou liggen, bijvoorbeeld in het pleeggezin en niet bij de ouders. De ouders worden vaak pas laat ingelicht over dit besluit. Dit biedt te weinig rechtsbescherming voor de ouders, vinden de onderzoekers. Zij doen de aanbeveling dat zo’n besluit meteen door een rechter getoetst moet worden. Ook vinden zij dat ouders en kinderen standaard een advocaat zouden moeten hebben bij een uithuisplaatsing. Het stellen van een ‘aanvaardbare termijn’ knelt ook met de wachtlijsten voor jeugdhulp. Als ouders te lang moeten wachten op hulp, zouden zij geen eerlijke kans krijgen hun kind terug te krijgen na een uithuisplaatsing. Zo zien de onderzoekers dat de uitvoering van deze wet op meer punten wringt met de jeugdbescherming en de jeugdzorg, waar de problemen de afgelopen jaren flink zijn toegenomen. Zij stellen: ‘Om de doelen van de wet te behalen, ontbreken de randvoorwaarden als een goed functionerende jeugdzorg en jeugdbescherming.’ Kinderrechters merken in de praktijk dat geldproblemen bij gemeenten het uitvoeren van kinderbeschermingsmaatregelen kunnen belemmeren. Soms wil een gemeente, om geld te besparen, niet de jeugdhulp uitvoeren die de rechter oplegt, horen de onderzoekers. Ook de werkdruk bij jeugdbeschermingsorganisaties, de wachtlijsten voor hulpverlening en het gebrek aan passende hulp belemmeren de uitvoering van kinderbeschermingsmaatregelen. Dat botst met de uitgangspunten van de Wet herziening kinderbeschermingsmaatregelen, die stelt dat alles moet worden ingezet dat in het belang is van deze kwetsbare kinderen. Het valt de onderzoekers daarnaast op dat kinderbeschermingsmaatregelen steeds vaker worden ingezet bij kinderen van gescheiden ouders die in conflict zijn met elkaar, bijvoorbeeld over de omgangsregeling met het kind. Zij vragen zich af of de gezinsvoogd in vechtscheidingen wel de aangewezen persoon is om dit op te lossen Bovendien leidt zulk ingrijpen vaak niet tot verbetering van de situatie. ‘Ook dit roept vragen op over de legitimiteit van overheidsinterventie in het gezinsleven in dergelijke zaken.’ Een belangrijk geconstateerd knelpunt is dat het kind zelf, vooral als het jonger is dan 12 jaar, te weinig wordt gehoord. Dat strookt niet met het uitgangspunt van de wet, dat de beschermingsbehoefte van het kind centraal moet staan en diens reactie meespeelt in de te nemen beslissing. De jongeren die aan dit onderzoek hebben meegewerkt, lieten duidelijk weten dat zij vinden dat onder meer de jeugdbeschermers onvoldoende naar hen luisteren. ‘Het gevoel dat er over hen beslist wordt en niet met hen, is voor de jongeren met wie wij spraken zeer frustrerend.’||https://www.volkskrant.nl/nieuws-achtergrond/zorg-kwetsbare-kinderen-schiet-ernstig-tekort-door-problemen-in-de-jeugdzorg-urgente-actie-nodig~bca23543/
2022-09-07||Ik zag de woedende recensies van de insectenhotels al voor me, door Google slecht vertaald uit het Krekels en het Wesps||Onder het strijklicht van de late zon dwaalde ik door een parkje in een uithoek van de stad. Ik at een appel. Ik houd niet zo van appels, maar ze groeien in de tuin van mijn zus, dus ze moeten op, want anders is het zonde. Al kauwend stuitte ik op een zogeheten ‘insectenhotel’. Je ziet ze vaak, de laatste tijd. Van die vurenhouten huisjes vol buizen, gaten, en spleten. Ongetwijfeld zit de Xenos er weer eens achter. Ik probeerde me te verplaatsen in de insecten, die tot voor kort voor hun eigen behuizing moesten zorgen. Zouden ze blij zijn, dat er opeens overal gratis hotels staan? Gaan ze enthousiast op reis, piepkleine rolkoffertjes in één van hun zes poten? (De lieveheersbeestjes hebben altijd een flesje rode nagellak bij zich voor hun dekschildjes, en drie setjes schone stippeltjes, want je weet maar nooit of je die kunt krijgen, in het buitenland.) Over hotels valt vaak nogal wat te klagen, dat zal voor insecten wel net zo goed gelden als voor mensen. Ik zag ze al voor me, de woedende recensies op insecten-Tripadvisor, door Google slecht vertaald uit het Krekels, het Wesps en het Kevers, onder het kopje ‘Horrornacht’: ‘Deze vuilhoop zal ik iedereen afraden. Kakkerlakken in kamer naast ons seks van lawaai te hebben hele nacht, wij deden niets oog dicht, de badkamer meer scheen een kerker en de ontbijt, nauwelijks een druppel nectar uit een pak verlopen houdbaarheid! Kon ik minder dan één ster geven, ik zou het doen! Nooit nog eens!’ En hoe zit het met de aanzuigende werking op invasieve exoten? Ik zag de ingezonden brieven al, in dom-rechtse insectenkranten als De Voelspriet en Compost, van oer-Hollandse bromvliegen die vrezen dat hun roomblanke larven aangerand worden door hitsige schorpioenen. ‘Een schorpioen is geen insect’, zegt u nu (en daarbij zet u even parmantig uw bril recht). Klopt, maar daar hebben schorpioenen schijt aan! Dus die trekken van heinde en verre langs onze zuurverdiende insectenhotels en gaan zich daar omstandig liggen voorplanten, terwijl de kindertjes van hardwerkende mieren liggen te rillen in hun bedjes, aan de andere kant van dat dunne muurtje! Ik bekeek het hotel. Er was geen insect te zien, maar misschien waren ze toevallig allemaal nét naar het Anne Frank Huis, de Heineken Experience of op een rondvaartboot. Ach, daar kwam een hommel aanvliegen. Ik beet een minuscuul stukje van mijn appel en legde het op het dak van het hotel. Dat werd één negatieve recensie minder, hoopte ik. Maar de hommel liet mijn lekkernij links liggen. Verwend kutbeest.||https://www.volkskrant.nl/mensen/ik-zag-de-woedende-recensies-van-de-insectenhotels-al-voor-me-door-google-slecht-vertaald-uit-het-krekels-en-het-wesps~b14a1684/
2022-09-07||Brussel: gebruik winsten energiebedrijven om burgers te compenseren voor extreem hoge prijzen||‘Dit zijn zware, buitengewone tijden’, zei Commissievoorzitter Von der Leyen woensdag tijdens een korte presentatie van noodmaatregelen. Die worden vrijdag door de Europese energieministers besproken. Als zij akkoord gaan zet de Commissie de plannen in recordtijd - naar verwachting al volgende week - om in concrete wetsvoorstellen. Nog dit najaar moeten de burgers er profijt van hebben. Minder vraag naar elektriciteit verlaagt de prijs ervan. Nu bereikt die wekelijks een nieuwe recordhoogtes omdat de prijs van elektra wordt bepaald door het peperdure gas dat nodig is om vraag en aanbod van elektriciteit exact in evenwicht te brengen. Dat klemt nog meer tijdens de piekuren als de vraag naar elektra extra groot is. Minder vraag betekent dat de veel goedkopere wind-, zonne- en nucleaire energie voldoende zijn om stroomuitval te voorkomen. Vrijdag moeten de EU-ministers vaststellen hoeveel de elektravraag omlaag moet. De Commissie denkt aan 5 procent minder verbruik tijdens de piekuren, dat zou de dure met gas opgewekte elektra overbodig maken. Een tweede plan van de Commissie is het afromen van de winsten van producenten van elektra uit duurzame energiebronnen, bruinkool en kernenergie. Die maken nauwelijks extra kosten maar ontvangen de huidige hoge prijs. Het geld dat daarmee vrijvalt moet naar burgers en bedrijven. De lidstaten kunnen kiezen voor een systeem dat de winsten afroomt of een maximumprijs voor elektra uit zonne- en windenergie. De Commissie denkt aan een prijsplafond van 200 euro per megawattuur, minder dan de helft van de huidige prijs. Niet alleen van duurzame energieproducten wordt een bijdrage verwacht, ook fossiele energiereuzen als Shell en BP moeten meebetalen aan de compensatie voor getroffen burgers en bedrijven. De Commissie wil een ‘solidariteitsheffing’ op hun winsten die fors zijn gestegen door de hoge gas- en olieprijzen. De Commissie dringt verder aan op een maximumprijs voor gas dat via pijpleidingen uit Rusland naar Europa wordt geëxporteerd. Dat moet de inkomsten van Moskou verminderen. Tot slot wil Brussel dat EU-landen financiële steun kunnen geven aan energieleveranciers die failliet dreigen te gaan. De staatssteunregels worden daarvoor versoepeld. De exceptionele Commissievoorstellen - die in principe voor een jaar gelden - zullen op de nodige weerstand stuiten bij de energieministers. Sommige landen voelen niets voor prijsplafonds uit vrees dat Rusland dan alle gas- en olie-export naar de EU stopzet. Poetin dreigde daar woensdagmorgen al mee. Een flink deel van de Russische gas- en olie-export is echter al stilgevallen door Moskou zelf, onder andere door het dichtdraaien van de Nord Stream-pijpleiding. Voor de Russische inval van Oekraïne kwam 40 procent van het gas dat de EU importeert uit Rusland, nu is dat nog 9 procent. Von der Leyen zei overtuigd te zijn dat de EU ook deze crisis met ‘astronomische elektriciteitsprijzen en enorme grilligheid op de energiemarkten’ zal overwinnen. Ze beschuldigde Rusland van agressieve manipulatie van de gasprijzen door steeds weer de export van gas af te knijpen. Verder noemde ze ook de droogte (minder aanvoer kolen per boot door lage waterstand; minder koeling voor kerncentrales; minder energie uit waterkracht) als oorzaak van de hoge stroomprijzen. Von der Leyen wees erop dat de EU sinds de oorlog in Oekraïne veel in gang heeft gezet om de afhankelijkheid van Russische energie af te bouwen. Europa koopt veel meer gas (vooral lng) in bij andere landen als de VS, Noorwegen, Azerbeidzjan en Algerije. Er wordt op grote schaal geïnvesteerd in duurzame energie, landen besparen gas en elektra en de gasvoorraden voor de komende winter zitten voor ruim 80 procent vol, twee maanden eerder dan gepland. Voor de zomer besloot de EU al tot een boycot van olie en kolen uit Rusland. Volgens de Commissie is de EU nu voorbereid op het scenario waarin ook het Russische gas wegvalt.||https://www.volkskrant.nl/nieuws-achtergrond/brussel-gebruik-winsten-energiebedrijven-om-burgers-te-compenseren-voor-extreem-hoge-prijzen~b02eab36/
2022-09-07||Hoe filmstudio A24 in tien jaar tijd een hip kwaliteitskeurmerk werd||Een geurkaars waar ‘A24’ opstaat. Badhanddoeken, koffiemokken, petjes, sokken: het is allemaal te koop in de webshop van de Amerikaanse filmstudio A24. Als er tenminste nog voorraad is, want de behoorlijk prijzige merchandise vliegt de deur uit. Er is zelfs een levendige handel in tweedehands A24-spullen, waarbij de prijs nog een paar keer over de kop kan gaan. Hoe maak je van een mok met een bedrijfslogo – de sulligheid ten top – een hebbeding? Het is een van de geheimen van A24, de studio achter films als Moonlight, Hereditary, Lady Bird, Red Rocket en Halina Reijns nieuwe horrorsatire Bodies Bodies Bodies. Het bedrijf, dat deze maand tien jaar bestaat, heeft een verrassend grote naamsbekendheid, vooral onder jongeren. Zij associëren het met alles wat cool is. Zo’n merkwaarde is weinig filmstudio’s gegeven. De meeste filmliefhebbers zijn geïnteresseerd in acteurs en regisseurs, niet in de bedrijven die hun films financieren. Marvel, van het superheldenimperium, geldt als een logische uitzondering. Ook sommige animatiestudio’s, zoals Pixar of het Britse Aardman, hebben hun volgelingen. Maar wie kijkt er nou specifiek uit naar de nieuwe film van, pak hem beet, Universal of Sony? Voor A24 geldt dat inmiddels wel: elke nieuwe titel wordt op TikTok of Twitter vol verwachting onthaald. Het is A24, tegendraads gevestigd in New York in plaats van filmstad Los Angeles, in tien jaar tijd gelukt een kwaliteitskeurmerk te worden. Een hip keurmerk bovendien, onderdeel van de lifestyle van twintigers en tieners die op cultureel gebied willen meetellen. Dat is knap voor een bedrijf dat zich toelegt op de onafhankelijke cinema, toch een beetje de gezonde kost van het filmaanbod. Het publiek voor zulke films leek de afgelopen decennia juist sterk te vergrijzen; de jeugd kwam alleen nog af op blockbusters. Oprichters David Fenkel, Daniel Katz en John Hodges konden in 2012 niet voorzien dat influencers talloze TikToks zouden wijden aan A24, of dat twintigers hun verjaardag zouden vieren met een A24-themafeest. Wat ze wel wisten, was dat er plek was voor een filmstudio met oog voor wat aanslaat bij het imagobewuste deel van de jeugd. Een van de eerste films die A24 aankocht (de eerste jaren trad het bedrijf alleen op als distributeur, vanaf 2016 begon het ook zelf films te produceren) was Spring Breakers, van dwars talent Harmony Korine. De film had nauwelijks een plot, maar wél James Franco met gouden tanden en Selena Gomez in bikini. Daar zat geld in, of op zijn minst een internethype, snapte A24. Je kunt overal in de stad posters ophangen in de hoop publiek te trekken voor een film, je kunt ook zorgen voor een goede meme. A24 was de eerste filmstudio die een Tinder-account aanmaakte voor een filmpersonage – de vrouwelijke robot uit Ex Machina. Ook een handige zet was het Twitteraccount van Black Phillip, de satanische geit uit horrorfilm The Witch. Wie er eenmaal op gaat letten, ziet hoe goed de studio is in onlinemarketing: er is bijna geen A24-film die níét in hapklare brokjes is uitgezet op internet. De dronken zeelui uit The Lighthouse, de door Timothée Chalamet gespeelde foute vriend uit Lady Bird, ze komen nog altijd regelmatig voorbij. Het verklaart de voorkeur van A24 voor excentrieke films, zoals het hyperactieve werk van de broers Josh en Benny Safdie (Good Time, Uncut Gems) of de absurdistische scheppingen van Yorgos Lanthimos (The Lobster, The Killing of a Sacred Deer). Hoe gekker de inhoud, hoe meer het opvalt. Recente A24-titels als Lamb en Everything Everywhere All at Once passen in dat rijtje. Wie het cynisch bekijkt, ziet niet alleen originaliteit, maar ook een heel reservoir aan voorgekookte internetgrappen. Perfect voor een generatie die films graag gebruikt om zichzelf te definiëren. Toch ligt het succes van A24 niet alleen aan de briljante marketing. De studio heeft smaak en geeft eigenzinnige filmmakers de ruimte. Er zitten natuurlijk missers tussen, maar de meer dan honderd titels tellende catalogus van A24 is toch vooral een parade van prachtige films. Van Kelly Reichardts First Cow tot Sean Bakers The Florida Project en van Paul Schraders First Reformed tot Bo Burnhams Eighth Grade, de lijst is lang en gevarieerd. Originele horrorfilms zijn een specialiteit van A24 (The Witch, Midsommar, Bodies Bodies Bodies), maar de studio investeert net zo goed in een ingetogen persoonlijk drama als Joanna Hoggs The Souvenir. Of in documentaires als Asif Kapadia’s Amy. Dé A24-film bestaat dus niet, al zijn er signalen om op te letten. Gaat de hoofdpersoon halverwege dood, komt er een aanstekelijke dansscène in voor, is er sprake van straattaal of een bijzonder dialect? Speelt acteur Robert Pattinson mee? Dan is de kans groot dat A24 erachter zit. Een aanwijzing is ook het kleurgebruik. A24-filmmakers koesteren vaak een opvallende voorkeur, bijvoorbeeld voor neontinten, of voor alle nuances van mosterdgeel. Zwart-wit is ook een optie. Het is de vraag hoelang A24 het succes kan vasthouden. Cultstatus kent meestal geen lange adem. Terwijl de studio jarenlang bij zowel het publiek als de filmpers geen kwaad kon doen, klinkt inmiddels voorzichtig kritiek. Loopt het niet wat uit de hand met de marketing? En beginnen de films niet toch op elkaar te lijken? Er lijkt een parallel te trekken met Miramax, de studio van Harvey Weinstein (en zijn broer Robert) die in de jaren negentig met uitgekiende reclamecampagnes grote successen boekte met onafhankelijke films. Na tien jaar was de lol daar wel van af: het Miramax-logo stond niet langer voor kwaliteit, maar voor naar Oscars hengelende, diepgang missende, met een artistiek sausje overgoten commerciële films. Ook A24 dreigt een parodie van zichzelf te worden, viel vorige week te lezen in New York Magazine. Die geinige T-shirts en handdoeken slaan aan bij een wel heel groot publiek – waar blijft dan je geloofwaardigheid als cultstudio? Steeds opnieuw duiken daarnaast geruchten op dat A24 zich voor een enorm bedrag wil laten overnemen door een entertainmentgigant als Amazon of Disney. Wat ook niet bij iedereen goed ligt, is het gemak waarmee A24 de bioscoop inruilt voor het kleine scherm: regelmatig sluit de studio deals met streamingplatforms. Een jaar geleden diende concurrent Neon, ook een onafhankelijk filmbedrijf, al een sneer uit in het onlinetijdschrift Deadline. Neon-oprichter Tom Quinn vertelde dat welk pad A24 ook kiest, hij zich zal blijven richten op kleine films. ‘Wij blijven trouw aan onze waarden’, zei Quinn. ‘Wat wij in elk geval niet gaan doen, is geurkaarsen verkopen voor 50 dollar.’ A24 staat vooral bekend om een tikje luidruchtige films met bizarre plotwendingen en andere gimmicks. Toch heeft de studio ook kalme, ingetogen drama’s geproduceerd. Vijf fraaie voorbeelden.||https://www.volkskrant.nl/cultuur-media/hoe-filmstudio-a24-in-tien-jaar-tijd-een-hip-kwaliteitskeurmerk-werd~baf9f066/
2022-09-07||Dodelijke verveling, drank aan zee en wezenloze seks in de nieuwe thriller van Michel Franco ★★★☆☆||De manier waarop Neil (Tim Roth) in een zonnig oord staart naar een stel langzaam stervende vissen op het droge, verraadt een zekere wezenloosheid. Of misschien identificeert hij zich wel met de dieren, in de openingsscène van de nieuwe film van de Mexicaanse enfant terrible Michel Franco. Neil is met zijn zus Alice (Charlotte Gainsbourg) en haar twee tienerkinderen op vakantie in het Mexicaanse Acapulco als blijkt dat hun moeder plotseling is overleden. Halsoverkop vertrekken ze naar de luchthaven, waar het gezien die eerste scène niet verrast dat Neil een smoes verzint om niet mee terug naar Engeland te hoeven vliegen. Weer buiten het vliegveld laat Neil zich naar een willekeurig hotel rijden, waar hij verder wegzakt in ongedefinieerde somberte. Regisseur-scenarist Franco maakt met Sundown een film die valt te scharen onder een haast op zichzelf staand genre: thrillerachtig drama waarin een tikje van de werkelijkheid vervreemde, veelal depressieve en rijke westerlingen frontaal op zichzelf botsen in luxe, resortachtige vakantieparadijzen. Alleen al vorig jaar leverde dit onderwerp de verrukkelijke HBO-serie The White Lotus en het Netflix-psychodrama The Lost Daughter op, terwijl de cruiseschipsatire Triangle of Sadness (afgelopen lente in Cannes bekroond met de Gouden Palm) later dit jaar in de bioscopen verschijnt. Tel daar Franco’s neiging bij op om zijn personages steevast in onbehaaglijke en genadeloos escalerende situaties te werpen (zijn doorbraakfilm Después de Lucía handelt onder meer over de gruwelijke wraak van de vader van een gepest meisje, in zijn recente New Order schetst hij een bloedige revolte tegen de Mexicaanse elite) en het wordt alsnog vlot duidelijk welke richting Sundown bewandelt. Als de boel in Sundown eenmaal ontspoort, oogt dat ditmaal zelfs wat plichtmatig en overdadig. Alsof Franco zijn Oostenrijkse collega Michael Haneke, met wie hij eerder veelvuldig is vergeleken, overmoedig naar de kroon tracht te steken. Krachtiger is Sundown als portret van een zelfingenomen zwakkeling die de grip op zichzelf én de wereld om hem heen doelgericht aan het verliezen is. Goed gemaakt ook, al die scènes waarin de zon zo agressief schijnt dat-ie lijkt te zoemen, die momenten vol dodelijke verveling en drank aan zee en wezenloze seks, de zorgvuldig met de plot verweven hallucinaties. Tussen de regels door kijken we mogelijk óók naar Franco’s symbolische verbeelding van de afbrokkelende macht van het rijke Westen – al is de regisseur waarschijnlijk net te sensatiebelust om die subtekst volwaardig tot wasdom te laten komen.||https://www.volkskrant.nl/cultuur-media/dodelijke-verveling-drank-aan-zee-en-wezenloze-seks-in-de-nieuwe-thriller-van-michel-franco~b4f34141/
2022-09-07||Met een heerlijk moordspel voor generatie Z  heeft Halina Reijn iets bijzonders bewerkstelligd ★★★★☆||Tientallen gloednieuwe zaklampen liggen gereed, in het afgelegen landhuis waar een paar welgestelde jongeren samenkomen voor een zogenaamde hurricane party – flippen op drank en drugs terwijl het buiten keihard stormt. Als in Bodies Bodies Bodies de stroom uitvalt en de eerste verminkte lijken opduiken, blijven die zaklampen grotendeels onaangeroerd liggen. De tiktokkende personages gebruiken liever hun onafscheidelijke smartphones om de gangen en kamers van dat donkere huis bij te schijnen. Bodies Bodies Bodies, de tweede speelfilm van Halina Reijn als regisseur en de eerste die ze in de VS draaide, is een heerlijk moordspel voor generatie Z geworden. Tenzij zij de killer is, heeft Sophie (Amandla Stenberg) vast iets anders in gedachten wanneer ze met nieuwe geliefde Bee (Maria Bakalova) naar het landhuis rijdt. Hetzelfde geldt voor Sophies rijke vrienden, die in de film een fraaie, doodse introductie krijgen: lijven dobberend op de bodem van een zwembad, het leven lijkt al uit hen weggetrokken. Vervolgens onthullen Reijn en scenarist Sarah DeLappe kundig de spanningen tussen deze door zichzelf geobsedeerde twintigers. Er komt al snel allerlei akeligs aan het oppervlak, zeker zodra de vrienden nietsvermoedend aan hun Weerwolven-achtige gezelschapsspelletje beginnen: wie wordt als eerste zogenaamd vermoord, en wie is de dader? Allicht blijft het niet bij wat onschuldige beschuldigingen en nepslachtoffers. In haar regiedebuut Instinct (2019) wierp Reijn een gelaagde, onvoorspelbare blik op de troebele relatie tussen een tbs’er en zijn therapeut. Bodies Bodies Bodies lijkt veel rechtlijniger, precies wat je van zo’n seriemoordenaarsfilm verwacht. De lijken stapelen zich op, het bloed vloeit gul; Jasper Wolfs camera rent en struikelt met de personages mee door het labyrintische huis, dat vooral door hun smartphones, hoofdlampjes en glowsticks wordt verlicht. Maar voor wie vluchten ze nu eigenlijk? Heel slim, hoe Bodies Bodies Bodies zichzelf plaatst in de traditie van detectiveromans als Agatha Christies And Then There Were None (1939): mysteries waarin een gezelschap samenkomt op een afgelegen locatie en steeds verder wordt uitgedund, terwijl iedereen de dader zou kunnen zijn. In Bodies Bodies Bodies zijn de personages detective en verdachte tegelijk, terwijl ze vreselijk verstrikt raken in hun oeverloze redenaties. Telkens als de spanning het kookpunt bereikt, als er elk moment opnieuw een keel kan worden doorgesneden of een hoofd geplet, buitelen in de dialogen termen als ‘toxisch’ en ‘ableist’ (validist) over elkaar heen, bekvechten de personages over identiteitspolitiek en gender-issues en over wie het meest ‘mentally abusive’ is. Alsof de moordenaar eerst moet worden gecanceld en dan pas uitgeschakeld. Reijn en haar cast, onder wie ook rijzende sterren Rachel Sennott, Chase Sui Wonders, Pete Davidson en Myha’la Herrold, bewerkstelligen intussen iets bijzonders. Al kan hun lot je nauwelijks iets schelen, toch nemen deze charmante narcisten je als kijker voor zich in met hun even hopeloze als oprechte gekissebis. Daardoor is Bodies Bodies Bodies geen vlakke horrorsatire, maar een dollemansrit waarbij je hoofdschuddend toekijkt terwijl je tóch op het puntje van je stoel zit. Een film over de obsessie met (zelf)beelden, over groepsdruk en valse vriendschappen, die je óók in de onderbuik treft. En als de slottwist misschien één grote mop van het geheel maakt, dan is het in ieder geval een heel sterke mop.||https://www.volkskrant.nl/cultuur-media/met-een-heerlijk-moordspel-voor-generatie-z-heeft-halina-reijn-iets-bijzonders-bewerkstelligd~b265f671/
2022-09-07||Het Transitieteam is terug van weggeweest||Met open mond keek de voorzitter van het Transitieteam bij terugkeer van zijn vakantie naar het televisiescherm, waarop de premier het volk toesprak: ‘Landgenoten, de laatste keer dat ik u vanuit mijn werkkamer toesprak, verkeerde ons land in de greep van het coronavirus. Ruim een half jaar later bevinden we ons in een veel grotere crisis, die zich minder gemakkelijk laat begrijpen, maar vele malen ernstiger en bedreigender van aard is. Zoals velen van u, moest ook ik deze zomer erkennen dat we aan de vooravond staan van grote ecologische veranderingen. Zakkend grondwater en stijgende temperaturen veranderen onze leefomgeving in een razendsnel tempo. Droogte en hitte bedreigen onze voedselvoorziening. Stijgende energieprijzen en oplopende inflatie hakken in op de koopkracht en leggen een zware druk op de economie. Armoede neemt toe, terwijl de zorg en het onderwijs zwaar onder druk staan. Oorlog in Europa en de opkomst van totalitaire leiders in en buiten de Europese Unie bedreigen onze vrijheid. Wantrouwen in de journalistiek, wetenschap en politiek ondermijnen de democratie. Eerlijkheid gebiedt mij te bekennen dat wetenschappers, journalisten en sommige politici al jaren waarschuwen voor de problemen die zich momenteel opstapelen. Toch heb ik lang gedacht, en vooral gehoopt, dat het allemaal wel mee zal vallen. De zogeheten stikstofcrisis verbleekt bij de uitdagingen waar wij ons momenteel voor gesteld zien. Juist nu er aantoonbaar minder grondwater is om onze akkers te besproeien, nu er wereldwijd een tekort aan graan ontstaat en de huidige gasprijzen op de tuinbouw drukken, zou je verwachten dat iedereen begrijpt dat de landbouw hervormd moet worden. Toch gebeurt er niets. Ondertussen waarschuwen wetenschappers al jaren dat de bio-industrie een broedplaats is voor virussen die een volgende pandemie kunnen veroorzaken. Het is verbijsterend dat het niet lukt samen over een kleine aanpassing in onze manier van consumeren te denken. Lang heb ik gedacht dat de beloften die ik deed om de verkiezingen te winnen, genoeg waren om een land te besturen. Dat electoraal succes gelijkstond aan goed besturen. Inmiddels besef ik hoezeer we moeten blijven pushen omdat de andere teams dat ook doen.’ Badend in het zweet schrok de voorzitter van het Transitieteam wakker. Op zijn wekkerradio werd Max geïnterviewd. De jonge multimiljonair die belasting betaalt in Monaco, vertelde zwaar onder de indruk te zijn geweest van de duizenden fans die hem hadden geëerd door te zwaaien met vlaggetjes van een frisdrankmerk. Onze voorzitter stapte opgewekt uit bed. Buiten scheen het zonnetje.||https://www.volkskrant.nl/cultuur-media/het-transitieteam-is-terug-van-weggeweest~bafcd21b/
2022-09-07||De Volkskrant-huisdichter over Dick Benschop (4)||Er was een omwonendeDoeltreffend gebenschopt Ze dacht in rustTe kunnen slapen Of sereen in de tuinTe kunnen verkeren Deze gebenschop zagZe niet aankomen Hij deed zich voorAls Assepoester Maar haalde pardoes uitMet zijn glazen muil.||https://www.volkskrant.nl/cultuur-media/de-volkskrant-huisdichter-over-dick-benschop-4~bece3385/
2022-09-07||De kolonel, gespeeld door Tom Hanks, is inderdaad het beste aan de Elvis-film||Hoewel hij de film al drie keer had gezien wilde mijn jongen Elvis van Baz Luhrmann een vierde keer zien, voornamelijk vanwege de snowman. De jongen was 18 geworden, hij liep stage in een hotel in Snoqualmie in Washington, hij had een vriendinnetje, halverwege de stage had hij het aan zijn rug gekregen, nu wandelde hij als een oude man door het leven, maar hij omarmde zijn lot zoals de speler zijn kaarten omarmt. We waren in Leavenworth, een stadje dat ooit leefde van de houtindustrie, na een brand in de jaren vijftig werd het opnieuw opgebouwd, dit keer als Beiers dorp. Je waande je in Berchtesgaden. Een perfectie kopie. Al ontbrak vakantieverblijf de Berghof waar Hitler vermoedelijk gelukkig was geweest. Leavenworth was schuldeloos Beieren, nou schuldeloos, waar is het landschap schuldeloos? Nieuw-Vennep allicht. In Leavenworth was geen bioscoop, maar in het nabijgelegen Wenatchee draaide Elvis nog. Hier leek het Bolivia. Droge, boomloze bergen. Ook de woestijn troost ons, mits je ontvankelijk bent voor troost. Er was niemand in de bioscoop, alleen wij, de jongen, zijn vriendinnetje, zijn moeder en ik. De manager van Elvis, de snowman alias kolonel Tom Parker, gespeeld door Tom Hanks, was inderdaad het beste aan de film. Een Gatsby-achtig personage had A.O. Scott hem in The New York Times genoemd. Een man die zijn verleden heeft uitgegumd, levend in het besef dat er maar één echte munt is, die van de roem. Op het einde van de film zegt de snowman dat Elvis is gestorven aan zijn liefde voor het publiek. Liefde wordt snel fataal. Voor het publiek, voor een buurman, voor een ideologie, voor een land, voor roem, voor geld. In uitzonderlijke gevallen gaan mensen kapot aan de liefde voor een huisdier, al zullen ze er niet zo mooi bij hebben gezongen als Elvis.||https://www.volkskrant.nl/mensen/de-kolonel-gespeeld-door-tom-hanks-is-inderdaad-het-beste-aan-de-elvis-film~b446826f/
2022-09-07||IJzig Ests-Fins drama met stille landschappen en moreel rotte personages ★★★★☆||Het voelt alsof er vanbinnen een gat zit, zo beschrijft iemand in The Last Ones zijn gemoedstoestand. Waarschijnlijk zouden alle personages van dit ijzige, maar onderhuids kokende drama dat kunnen zeggen. En dan bevolken ze ook nog eens een landschap dat tot onder de bodem is uitgehold. De vijfde, deels met Nederlands geld en Nederlandse mankrachten gemaakte speelfilm van de Estse cineast Veiko Õunpuu speelt zich af in het Finse gedeelte van Lapland, in een bar gehucht waar enkel de lokale mijn nog voor wat arbeid zorgt. Kari (Tommi Korpela), de eigenaar van de mijn, wil uitbreiden, maar stuit op verzet van een stokoude traditionele rendierhouder. Rupi (Pääru Oja), werknemer van Kari én de zoon van de rendierbaas, probeert vergeefs te bemiddelen tussen de kampen. Net als Kari lonkt Rupi, zij het met meer succes, naar Riita (Laura Birn), een jonge vrouw die met haar vriend in een caravan woont en geen idee heeft hoe ze haar leven uit het slop moet halen. Dat kan allemaal niet goed gaan. Als er al weinig voor deze mensen te hopen valt, dan vinden Õunpuu en cameraman Sten-Johan Lill in ieder geval een verbluffende, bleke schoonheid in het landschap. Herhaaldelijk werpt de film lange blikken op de bergen en vlaktes, waarin de personages voortkruipen als nietige stipjes of zelfs helemaal uit zicht zijn verdwenen. Een nordic western, zo wordt The Last Ones (Viimased) wereldwijd gepitcht. Daar valt veel voor te zeggen, vanwege die nadrukkelijk aanwezige landschappen, de zwijgzame held, het (falende) machismo en de duel-achtige confrontaties. Maar Õunpuu (Free Range, The Temptation of St. Tony Veiko Õunpuu) heeft in de eerste plaats een film noir in toendra-winterjas afgeleverd, die zich helemaal begraaft in de rusteloosheid en morele rot van de personages.The Last Ones is net zo ongrijpbaar en rauw als Rupi, Riita en Kari, en soms net zo dronken. Dat is zeker ook te danken aan het werk van wijlen editor Wouter van Luijn. Toen de Nederlander in Mallorca door een misdrijf om het leven kwam, had hij de haast muzikale montage van The Last Ones bijna voltooid; collega Xander Nijsten klaarde de klus geheel in Van Luijns geest. Het resultaat is een barse maar ook zinnelijke film, die naar de horizon grijpt terwijl elk spoor dood lijkt te lopen.||https://www.volkskrant.nl/cultuur-media/ijzig-ests-fins-drama-met-stille-landschappen-en-moreel-rotte-personages~be465771/
2022-09-07||Gehavende Primoz Roglic kan niet verder in de Vuelta||Roglic kwam dinsdag in de laatste honderd meter van de zestiende etappe op hoge snelheid hard ten val en kan als gevolg van zijn verwondingen niet verder. Daarmee ligt de weg open voor de 22-jarige klassementsleider Remco Evenepoel om zondag in Madrid zijn eerste grote ronde te winnen. Roglic was tweede in het algemeen klassement op 1.26 minuut en had aangegeven elke resterende kans aan te grijpen die achterstand om te zetten naar een voorsprong. De voor hem fatale rit dinsdag naar Tomares was daar een voorbeeld van. Roglic plaatste een aanval waarmee hij acht seconden van zijn achterstand afsnoepte. Vlak voor de finish, tikte hij echter het wiel aan van de renner voor hem, Fred Wright, viel, kroop langzaam op zijn fiets en kwam groggy en bloedend over de streep. Het was na die val niet meteen duidelijk of Roglic de volgende dag weer kon opstappen. Hij zou niets hebben gebroken, maar veel ernstige schaafwonden hebben. De 32-jarige renner kon al niet topfit aan de Vuelta beginnen, op 19 augustus in Utrecht, doordat hij op 6 juli in de vijfde etappe van de Tour de France zwaar gecrasht was, maar toch nog negen zware dagen door fietste. Volgens zijn persoonlijke fysiotherapeut Mit Bracic zorgde die val in juli voor twee breuken in zijn wervels. Mede door het doorrijden na de val waren die volgens Bracic ontstoken geraakt. ‘Met die verwondingen zou het halen van het podium in de Vuelta een groot succes zijn’, zei Bracic tegen de Sloveense sportwebsite Sportal. ‘Bedankt voor alle mooie momenten in deze Vuelta’, is de afscheidsgroet van Jumbo-Visma op Twitter. ‘Je had ambitieuze plannen voor de laatste dagen, maar treurig genoeg heeft het niet zo mogen zijn.’ Evenepoel heeft nu alle kans de Vuelta van 2022 te winnen. De rodetruidrager van Quick-Step-Alpha Vinyl heeft een voorsprong van twee minuten op de nieuwe nummer twee, de Spanjaard Enric Mas. Die achterstand en de niet al te hoge moeilijkheidsgraad van de komende etappes, met zaterdag de laatste bergrit, doen vermoeden dat alleen een coronabesmetting of een zware crash het Belgische wonderkind van de winst kan afhouden. Is Evenepoel door zijn leeftijd al een sensatie, deze Vuelta kent nu een nieuwe nummer drie die nog drie jaar jonger is. Het is de 19-jarige Juan Ayuso. Het Spaanse talent staat een kleine vijf minuten achter Evenepoel.||https://www.volkskrant.nl/sport/gehavende-primoz-roglic-kan-niet-verder-in-de-vuelta~b2613f8d/
2022-09-07||Adviesraad: Voorkom zwalkend beleid kernenergie door beter te luisteren naar zorgen burgers||Er moet meer ruimte komen voor ethische vragen rond kernenergie, stelt de Raad voor de leefomgeving en infrastructuur. Zaken als energiezekerheid, betaalbaarheid, veiligheid, duurzaamheid en rechtvaardigheid blijven onderbelicht. Een burgerforum kan helpen deze vragen beter in beeld te krijgen, aldus een advies dat woensdag is gepresenteerd aan minister Jetten voor Klimaat en Energie. ‘Beleidsmakers hebben de neiging vooral naar deskundigen te luisteren’, zegt raadsvoorzitter Jan Jaap de Graeff. ‘Maar kernenergie brengt heftige emoties met zich mee, zeker bij de tegenstanders.’ Achter deze emoties zitten dikwijls argumenten die nu vaak niet zichtbaar worden, stelt De Graeff. Door die expliciet te maken en ook duidelijk te maken wat de politiek hiermee doet, kan voorkomen worden dat de discussie rond nieuwe kerncentrales telkens weer oplaait en het beleid rond kernenergie zwalkt. ‘Door meer naar waarden te kijken die belangrijk zijn voor burgers, kun je de houdbaarheid van een besluit groter maken’, stelt voorzitter van de raadscommissie Emmy Meijers. Zo wordt voorkomen dat een ingrijpende gebeurtenis, zoals een mogelijke kernramp elders ter wereld, de hele besluitvorming op zijn kop zet. De discussie speelt niet alleen rond kernenergie, maar ook rond andere omstreden energiebronnen die in de energietransitie een rol spelen, zoals het gebruik van biomassa en de plaatsing van windturbines op land, erkent de raad. ‘Alle energiedragers brengen emoties mee, maar de heftigheid bij kernenergie is relatief groot, ook omdat de negatieve gevolgen bij bijvoorbeeld een ongeval veel verstrekkender zijn’, aldus De Graeff. Hoewel al decennia wordt gediscussieerd over de rol van kernenergie, is de druk op het debat nu veel groter dan dertig jaar geleden, toen in Nederland een brede maatschappelijke discussie over kernenergie werd gehouden. ‘Het CO2-vraagstuk was toen veel minder zichtbaar. En de geopolitieke component is door de oorlog in Oekraïne nu een slagje heftiger dan de oliecrisis van 1973’, aldus De Graeff. De afgelopen decennia stond de bouw van nieuwe kerncentrales geregeld op de agenda, maar dat punt verdween telkens als ergens ter wereld een heftige gebeurtenis plaatsvond, zoals het ongeval in de kerncentrale van Harrisburg, eind jaren zeventig, of recenter de kernramp in het Japanse Fukushima. Door argumenten en emoties die leven in de samenleving beter voor het voetlicht te brengen en aan te geven hoe deze worden meegewogen in een uiteindelijke keuze voor of tegen kernenergie, wordt de kans kleiner dat heftige gebeurtenissen de komst van nieuwe centrales frustreren. De raad zegt zelf geen keuze voor of tegen kernenergie te maken, maar wil met het advies de besluitvorming verbeteren. Burgerfora kunnen hierbij helpen, aldus het advies. Hiermee zijn in andere landen goede ervaringen opgedaan, zoals in Ierland, waar een forum zich boog over abortuswetgeving. Meijers: ‘Als je de goede ervaringen met burgerfora vertaalt naar de energietransitie, kun je veel inzicht vergaren hoe de samenleving denkt over het energiesysteem van de toekomst.’ De raad zegt sympathiek te staan tegenover het idee van zo’n forum. ‘Maar je moet wel eerst duidelijk maken welke vragen we voorleggen en wat we met de antwoorden doen. Dat is aan de politiek.’||https://www.volkskrant.nl/nieuws-achtergrond/adviesraad-voorkom-zwalkend-beleid-kernenergie-door-beter-te-luisteren-naar-zorgen-burgers~be9875a8/
2022-09-07||De gascrisis in Italië heeft nu zelfs gevolgen voor de nationale culinaire trots||Alle beetjes helpen, moet de Italiaanse winnaar van de Nobelprijs voor Natuurkunde in 2021 gedacht hebben, toen hij een foto op Facebook deelde van een pasta-pan met de deksel erop. ‘Als de pasta kookt, zet ik het gas op het allerlaagst, maar je kunt het vuur ook helemaal uitzetten’, schreef Giorgio Parisi erbij. Al sinds het uitbreken van de oorlog in Oekraïne is het ‘passief koken’ van pasta onderwerp van verhit gesprek in Italië. Ja, het is een flinke besparing, erkent dagblad Corriere della Sera, maar niet zonder risico’s voor het eindresultaat: als de temperatuur onder de 80 graden daalt, kookt de pasta niet meer goed. Om nog maar te zwijgen van het aan elkaar plakken: ‘Niemand wil een bord aan elkaar gelijmde spaghetti eten.’ Ook de Italiaanse organisatie van pastaproducenten boog zich in een rapport over het energiezuiniger bereiden van hun product, en kwam tot de conclusie dat Italianen alleen al 6 procent van de huidige energie en CO2-uitstoot zouden kunnen besparen door de deksel op hun pan te doen. De methode van het ‘passief koken’ zou goed zijn voor nog eens 47 procent besparing, want ongeveer acht minuten minder gasverbruik. Volgens natuurkundigen is het zaak de pasta twee minuten op het vuur te laten koken. Daarna kan het gas uit met de deksel erop, al duurt het op deze manier wel iets langer voordat het product gaar is. ‘Dit is een feitje om te verspreiden’, meent Parisi, die vorig jaar de Nobelprijs won vanwege zijn onderzoek naar complexe systemen. ‘We zouden onze gewoontes moeten veranderen, dat is niet per se iets slechts.’ Want ja, ook in Italië rijzen de gasrekeningen tot angstaanjagende hoogten en groeit de vrees voor een koude winter. Zo moet de verwarming komende winter omlaag: bij wet mag die dit jaar niet hoger dan 19 graden, in plaats van de – volstrekt niet gehandhaafde – oude limiet van 20 graden. Maar dat de gascrisis nu zelfs doordringt tot de Italiaanse fornuizen en zich bemoeit met de nationale culinaire trots, gaat veel Italianen toch een stap te ver. ‘Als je de pasta zo kookt, krijgt hij een rubberachtige structuur’, verklaart chef-kok Antonello Colonna misprijzend tegenover krant La Repubblica. ‘Ik weet het nog uit mijn jeugd, als bij ons thuis de gasfles leeg raakte terwijl de pasta op het vuur stond: dat was een probleem, de consistentie is dan niet meer goed.’ Nee, vindt de Romeinse sterrenchef die in zijn lange carrière onder meer borden pasta voorzette aan David Bowie en de Zweedse koninklijke familie, laat Parisi zich maar liever bij natuurkunde houden. Als je toch iets aan de pastabereiding wil veranderen, kun je volgens Colonna beter kiezen voor ‘koud koken’: de pasta direct in het koude water doen en, terwijl je de pan op het vuur verwarmt, er steeds wat water uitscheppen. Maar zelf heeft de chef-kok een heel andere suggestie voor het terugbrengen van de gasconsumptie, die weliswaar minder milieuvriendelijk is, maar vanuit culinair oogpunt ongetwijfeld meer verantwoord: ‘We moeten terug naar het houtvuur. Zodra in maart de eerste absurd hoge gasrekeningen kwamen, heb ik een houtgrill in mijn keuken gezet.’ Rosa van Gool is correspondent in Rome.||https://www.volkskrant.nl/columns-opinie/de-gascrisis-in-italie-heeft-nu-zelfs-gevolgen-voor-de-nationale-culinaire-trots~bc513037/
2022-09-07||Frans drama met een behoorlijk dwingende kijk op liefde  ★★★☆☆||Alsof ze in een reclamefilm spelen, zo gelukkig zien Sara (Juliette Binoche) en Jean (Vincent Lindon) eruit in de openingsscènes van Avec amour et acharnement. De nieuwe film van Claire Denis begint als een romantische idylle, ergens op een tropische vakantiebestemming. Het stel is al heel wat jaren samen, maar lijkt wel pas verliefd. Na de turquoise zee wacht een grijs en druk Parijs. De vakantie blijkt een hereniging te zijn geweest, al wordt dat niet met zoveel woorden gezegd. Jean heeft in de gevangenis gezeten, hij trekt weer bij Sara in. Zijn 15-jarige zoon uit een eerdere relatie, Marcus, woont bij Jeans moeder in Vitry, maar zij kan dat eigenlijk niet meer aan. Voor Sara, die werkt als radiopresentator, duikt een onverwachte complicatie op in de vorm van haar ex François (Grégoire Colin), die ze op straat tegenkomt. Alleen al zijn aanblik maakt een overweldigende reactie los. Toeval of niet, een paar dagen later benadert François zijn oude vriend Jean om een zakelijke samenwerking te bespreken. Het is de aanzet tot een turbulente driehoeksverhouding, die Denis met kenmerkende intensiteit — en licht ontregelende openhartigheid — aan de kijker opdient. De Franse regisseur, gerekend tot de groten van deze tijd, gaat altijd haar eigen weg; naast onbetwiste meesterwerken als Beau travail (1999) en 35 rhums (2008) leverde dat ook films op die minder geliefd zijn. De romantische komedie Un beau soleil intérieur bijvoorbeeld, ook met Juliette Binoche, of het ondoorgrondelijke drama L‘intrus (2004). Ook Avec amour et acharnement zal niet iedereen overtuigen. Denis combineert haar zoekende, observerende kracht (vooral zichtbaar in de scènes met nevenpersonages, zoals de zwijgzame puber Marcus) met een behoorlijk dwingende kijk op liefde. Die is zowel verheven als aards, een natuurkracht waar niet aan te ontkomen valt. Dat François de liefde van Sara helemaal niet waard lijkt, doet er niet toe. Dat deze vijftigers misschien wel wat wijzer konden zijn, ook niet. Emoties zijn heilig. Wie daar niet volledig in kan meegaan, haakt af. Al vergt dat nog aardig wat doorzettingsvermogen, zo sturend is Denis’ visie, zo fraai in beeld gebracht ook. Ook Binoche speelt, zoals zo vaak, met volledige overgave. Of het je nu aantrekt of afstoot, Avec amour et acharnement is een film met een ijzersterke wil.||https://www.volkskrant.nl/cultuur-media/frans-drama-met-een-behoorlijk-dwingende-kijk-op-liefde~b43018cb/
2022-09-07||Opinie: Er zijn kansen genoeg om de energiecrisis te bezweren. Room om te beginnen de overwinsten af||Weer worden de energietarieven met 30 procent verhoogd, maakten Essent en Vattenfall deze week bekend. De afgeknepen gastoevoer uit Rusland en de toegenomen vraag na de covid-crisis doen de energieprijzen tot duizelingwekkende hoogtes stijgen. België besloot vorige week het sociale tarief op gas en elektriciteit te verlengen. Mensen die het financieel het zwaarst hebben, ontvangen een speciale lagere prijs voor hun energie. En de Duitse bondskanselier Scholz kwam afgelopen zondag met steunmaatregelen voor met 65 miljard euro. Van goedkoper openbaar vervoer, verhoging van de kinderbijslag en uitbreiding van de huurtoeslag tot het verlagen van de belasting van de middeninkomens. Nederland daarentegen bungelt onderaan de lijst van Europese landen als men kijkt naar de uitgaven voor het bestrijden van de crisis. Om hun steunpakket te financieren belasten onze oosterburen de overwinsten van energiebedrijven met een beroep op uitzonderlijke situaties. Ook Nederland zou zo’n overwinstbelasting kunnen instellen. Sinds de Russische invasie in Oekraïne heeft de Nederlandse energiesector naar schatting 8,9 miljard aan overwinsten gemaakt. De Europese Commissie moedigt lidstaten aan tijdelijk een dergelijke belasting toe te passen omdat het een gerichte maatregel is om mensen met een lager inkomen te helpen. Maar ons kabinet kiest ervoor pas begin volgend jaar iets te doen, zo kondigde minister Kaag van Financiën aan. De Algemene Beschouwingen over twee weken zullen in het teken staan van de energiecrisis. De debatten vinden echter plaats in de afwezigheid van de minister van Klimaat en Energie. Minister Rob Jetten zit in het buitenland voor werkbezoeken. En dat terwijl de energiecrisis fundamentele vragen oproept die de richting van onze samenleving bepalen: vervallen we zoals gewoonlijk in de reflex van het beschermen van de markt, of gaan we een nieuwe koers varen door het beschermen van de burger? De afwezigheid van Jetten bij deze belangrijkste debatten van het jaar, is veelzeggend. Zelfs een energiecrisis waar miljoenen Nederlanders van wakker liggen, is nog geen topprioriteit voor onze energieminister. Het uitblijven van actie door Nederland doet vermoeden dat ons land niet veel last heeft van de sterk gestegen gasprijzen, maar niets is minder waar. Voor de elektrische opwekking is Nederland voor 46 procent afhankelijk van gas, tegenover een Europees gemiddelde van 19 procent. De absurde gasprijzen laten de hieraan gekoppelde elektriciteitsprijzen even hard stijgen. Elektriciteit volgt namelijk de duurste grondslag en dat is nog altijd gas. Een effectieve oplossing zou zijn om de elektriciteitsmarkt te hervormen, waarbij de prijs op elektriciteit wordt ontkoppeld van de gasprijs. Dit zal de druk van de markt halen en de elektriciteitsprijs doen dalen. Het kabinet wijst op de technische complexiteit van een dergelijke ontkoppeling. Het lijkt echter eerder politieke onwil dan technische onmogelijkheid in een land dat zich ruimschoots bewezen heeft in het verzinnen van technisch complexe oplossingen. Daarnaast moeten we als Europa zorgen voor gezamenlijke inkoop van gas. Door solidair te zijn met elkaar in Europa, kunnen we de gasprijs verlagen. Nu heeft het inkoopbeleid van landen de prijs juist nog verder opgedreven doordat landen zoals bijvoorbeeld Duitsland en Nederland zo snel en zo veel mogelijk gas zijn gaan inkopen om hun eigen reserves te vullen. Een gezamenlijk Europees optreden in de gasmarkt, betekent effectief het introduceren van een Europees prijsplafond voor gas. Dit zal voor heel Europa beter zijn. Dit kan worden doorgetrokken tot op het niveau van de G7-landen, zoals men nu ook van plan is om met Russische olie te doen. Een overwinstbelasting, het loskoppelen van elektriciteit en gas, en een gezamenlijk Europees inkoopbeleid van gas: er zijn opties te over. Deze ingrepen hoeven niet maanden te duren, maar kunnen vrijwel direct van kracht worden via een noodmaatregel. Maar waar het Outbreak management Team (OMT) de ene na de andere maatregel kon nemen, is er nu nog niet eens een crisiscomité gevormd.||https://www.volkskrant.nl/columns-opinie/opinie-er-zijn-kansen-genoeg-om-de-energiecrisis-te-bezweren-room-om-te-beginnen-de-overwinsten-af~b3632ffd/
2022-09-07||Hoogste bestuursrechter bevestigt: te veel twijfel over effectiviteit emissiearme koeienstallen ||Het oordeel van de hoogste bestuursrechter heeft verstrekkende gevolgen voor de veehouderij. De landbouwsector lobbyt fanatiek bij het kabinet om ervoor te zorgen dat boeren het stikstofprobleem mogen bestrijden met technische innovaties in plaats van krimp van hun veestapel. Het kabinet heeft 2,5 miljard euro uitgetrokken om zulke innovatie te subsidiëren. Een van de meest toegepaste innovaties is de emissiearme melkveestal. Zo’n stal verlaagt de ammoniakemissie per koe in theorie met ongeveer 50 procent. Een boer die een emissiearme stal bouwt, mag daarna twee keer zoveel koeien houden als voorheen. De ammoniakuitstoot, en daarmee de schadelijke effecten op de omringende natuur, neemt op papier immers niet toe. Milieuorganisaties stapten in 2019 naar de rechter om deze redenering aan te vechten. Een aantal praktijkonderzoeken heeft namelijk twijfel gezaaid over de effectiviteit van deze ‘duurzame’ stalsystemen. Er liggen inmiddels meerdere wetenschappelijke rapporten die concluderen dat deze systemen hoogstwaarschijnlijk niet doen wat op papier wordt beloofd. Daardoor leiden de bedrijfsuitbreidingen waarvoor provincies een natuurvergunning hebben afgegeven waarschijnlijk wél tot extra natuurschade. De Europese natuurbeschermingswet vereist absolute zekerheid dat dit niet het geval is. De Raad van State (RvS) bekrachtigt in hoger beroep uitspraken van de Utrechtse rechtbank over emissiearme stallen in Westbroek, Driebergen-Rijsenburg en Snelrewaard. Twee van de drie boeren willen hun veestapel fors uitbreiden. De bestuursrechtbank merkt bij het arrest wel op dat dit alléén betrekking heeft op de twee typen emissiearme melkveestallen die aan de RvS ter beoordeling zijn voorgelegd. De uitspraak geldt dus niet direct voor andere stalinnovaties (waaronder combi-luchtwassers) waarvan de effectiviteit door wetenschappers in twijfel wordt getrokken. Desondanks heeft het arrest volgens milieurecht-deskundige Valentijn Wösten toch een bredere werking. Wösten heeft namens milieuorganisatie Mobilisation for the Environment (MOB) veel rechtszaken over emissiearme ‘tovervloeren’ gevoerd. Hij wijst erop dat in een van de praktijkstudies die twijfel zaaien over de behaalde stikstofreductie tientallen emissiearme staltypen zijn onderzocht. De RvS baseert zijn negatieve oordeel over de milieuvoordelen voornamelijk op dit CBS-onderzoek uit 2019. Er is daarom volgens Wösten geen reden om aan te nemen dat de RvS positiever zal denken over andere emissiearme veestallen. De twee typen stalvloeren waar de RvS nu vraagtekens bij zet, zijn de meest verkochte in de Nederlandse melkveehouderij. Het gaat om ligboxenstallen met roostervloeren die de urine en uitwerpselen van de koeien van elkaar scheiden. Dat zou de vorming van ammoniak moeten beperken. De ECO-vloer van de Vlaamse leverancier Anders Beton is sinds 2010 aan minstens 1400 Nederlandse veehouders verkocht, laat hoofdverkoper Hans Nijman weten. De Meadowfloor CL van de Brabantse fabrikant Proflex is (of wordt) volgens de website van het bedrijf in ongeveer 300 Nederlandse melkveestallen geïnstalleerd. Veehouders wier natuurvergunning voor deze stallen nog niet onherroepelijk is, moeten de bouw van de stal nu waarschijnlijk afblazen. Volgens boerenbelangenorganisatie LTO Nederland heeft dit arrest geen gevolgen voor boeren die de emissiearme stal al hebben neergezet. Onherroepelijke vergunningen kunnen in principe niet meer worden aangevochten. De rijksoverheid zal de verhoogde stikstofemissies uit deze stallen waarschijnlijk zelf moeten compenseren met extra landelijke stikstofmaatregelen. Boerenactiegroep Agractie eist naar aanleiding van de RvS-uitspraak dat de overheid de betrokken melkveehouders in bescherming neemt, net zoals dat eerder met de zogenoemde PAS-melders gebeurde. PAS-melders zijn veehouders die hun veestapel hebben uitgebreid op basis van regelgeving die de RvS in 2019 buiten werking stelde. Het kabinet heeft beloofd deze bedrijfsuitbreidingen alsnog te legaliseren omdat de gedupeerde boeren te goeder trouw gehandeld zouden hebben. In werkelijkheid heeft een onbekend deel van deze PAS-melders hun veestapel destijds opzettelijk illegaal uitgebreid (door expres geen vergunning aan te vragen). Ook deze bewust illegaal gebouwde stallen worden vanwege de coulanceregeling alsnog door de overheid ‘witgewassen’. Saillant is dat de provincie Noord-Brabant al zijn veehouders verplicht vóór 2024 hun oude stallen te vervangen door emissiearme stallen. In de rest van Nederland geldt die verplichting alleen voor nieuwe veestallen. Anders Beton heeft het afgelopen jaar veel stalvloeren aan Brabantse melkveehouders verkocht, terwijl deze dure stalsystemen volgens de rechter mogelijk geen enkele milieuwinst opleveren. In april kwam bovendien aan het licht dat de gunstige emissieresultaten van de ECO-vloer van Anders Beton op dubieuze wijze tot stand zijn gekomen. De leverancier heeft metingen in proefstallen op oneigenlijke wijze gemanipuleerd, blijkt uit een onderzoek dat de rechtbank Oost-Brabant liet uitvoeren. Vervolgens heeft er in 2019 een soort handjeklap plaatsgevonden tussen Anders Beton en de expertcommissie die in opdracht van het ministerie van Economische Zaken de emissieprestaties van stalinnovaties vaststelt. Deze TAP-commissie accepteerde een evident incorrecte, door de leverancier voorgestelde berekening van de emissiereductie. Hierdoor werd de ECO-vloer op papier milieuvriendelijker dan de stalvloeren van concurrenten. De rechtbank in Den Bosch noemt deze gang van zaken in een vonnis ‘bijzonder’ en ‘niet juist’. Het CBS en de Wageningen Universiteit hebben in hun onderzoeken niet kunnen achterhalen waarom de emissiearme stalvloeren niet werken zoals beoogd. Ze hebben wel duidelijke vermoedens. De meest waarschijnlijke oorzaken zijn nalatig stalmanagement van de boer en het feit dat de maximale uitstootreductie alleen bereikt wordt in standaardomstandigheden waarvan in de boerenpraktijk vrijwel altijd wordt afgeweken. In de fabriekshandleiding bij de stalvloeren staat bijvoorbeeld dat de veehouder de stalvloer elke anderhalf uur moet reinigen met de automatische mestschuif. Ook moet hij twee keer per dag de vergeten hoekjes met de hand schoonspuiten. Gemeenten moeten dit controleren en handhaven, maar dit gebeurt nauwelijks. Bij onverwachte bedrijfsbezoeken is meermaals geconstateerd dat vloeren niet volgens de fabrieksinstructies waren gereinigd.||https://www.volkskrant.nl/nieuws-achtergrond/hoogste-bestuursrechter-bevestigt-te-veel-twijfel-over-effectiviteit-emissiearme-koeienstallen~b3b1ff02/
2022-09-07||Pink Moon is een fascinerende zoektocht naar de ultieme vorm van empathie ★★★★☆||Dertiger Iris (Julia Akkermans) ligt in de flashforward waarmee het stervensdrama Pink Moon begint dubbelgevouwen op een bank, haar gezicht diep begraven in het zitkussen. Alsof ze het liefst volledig zou willen verdwijnen. In de eerstvolgende scène wordt duidelijk waarom. Zijn 75ste verjaardag wil hij nog vieren, zegt vader Jan (Johan Leysen) hier tegen zijn kinderen Iris en Ivan aan zijn eettafel vol afhaalchinees, maar daarna stapt hij uit het leven. Hij is niet ziek, maar wachten tot het zover is ziet hij geenszins zitten. Hij is simpelweg klaar. Zijn leven is, zoals dat heet, voltooid. Nee, geeft hij toe, dit is misschien niet het juiste moment om zelf voor de dood te kiezen, maar hij is nou eenmaal liever te vroeg dan te laat. Het geschikte poeder voor een pijnloos einde is al enige tijd ingeslagen. Er dient enkel nog een datum te worden gekozen: meteen maar op zijn aankomende verjaardag of toch erna? ‘Uitchecken’, noemt-ie zijn aankomende daad tussen neus en lippen door – een tikje onhandig. Waar Ivan (Eelco Smits) zijn vaders wens wat gelaten over zich heen laat komen, reageert Iris ontzet: ‘Het leven is geen fucking busritje!’ Ditmaal blijft een concreet antwoord op de waarom-vraag in nevelen gehuld. Zo voegt dit fraaie speelfilmdebuut van de veelzijdige Floor van der Meulen (eerder verantwoordelijk voor de veelbesproken jihadstrijdersdocumentaire Paradijsbestormers en een speels en eigenzinnig portret van ’s werelds laatste noordelijke witte neushoornmannetje, The Last Male on Earth) en scenarist Bastiaan Kroeger (Geen koningen in ons bloed) zich vanaf het begin naar het perspectief van de achterblijver die de hakken stevig in het zand plaatst. Akkermans excelleert in de verbeelding van Iris’ onmacht: achter een muur van boosheid en frustratie schuilen verwoede pogingen haar vader te begrijpen. Alles wat Iris voorstelt om haar vader weg te leiden van de dood – nog één keer oesters eten, nog één keer naar de zee, naar een concert van Bob Dylan, seks met een deftige escort – spat uiteen op de muur rond Jans diep doorvoelde besluit. Pink Moon neemt de kijker zodoende mee in een fascinerende zoektocht naar een ultieme vorm van empathie. Is het mogelijk iemands keuze te begrijpen wanneer die keuze rechtstreeks ingaat tegen jouw wens of belang? En verkeert Jan eigenlijk in een gemoedstoestand die hij wellicht niet zo goed onder woorden kan brengen of is Iris niet in staat te luisteren? Terwijl Jans motieven gaandeweg duidelijker worden (op den duur voor enkelen wellicht wat te duidelijk), stuurt Van der Meulen haar film met vaste hand naar het onvermijdelijke slotakkoord. Dat is mooi, klein, verdrietig en vooral ingetogen en smaakvol in beeld gebracht. Precies zoals het zou moeten zijn.||https://www.volkskrant.nl/cultuur-media/pink-moon-is-een-fascinerende-zoektocht-naar-de-ultieme-vorm-van-empathie~bc86775f/
2022-09-07||Iedereen heeft zijn eigen redenen om zich op te laten sluiten, maar de werkelijkheid is cynischer||Natuurlijk, een miljoen euro is zelfs met dit krankzinnige inflatieniveau voor de meeste mensen nog altijd een gigantisch bedrag. Dat weet ook John de Mol. En dus blijft de televisieproducent annex miljardair maar realityspelshows maken waarbij mensen in bizarre omstandigheden tegen elkaar strijden om heel veel geld. Dit keer onder de titel Een jaar van je leven (SBS6), de opvolger van onder meer Big Brother, De gouden kooi, Utopia, De dansmarathon en Million Dollar Island. Veertig mensen sluiten zich op in een huis met alleen de hoogstnoodzakelijke voorzieningen: meubels, een keuken, wat fitnesstoestellen en drie nagenoeg lege koelkasten. Om in hun levensonderhoud te voorzien krijgen ze opdrachten waarmee ze geld kunnen verdienen voor de huishoudpot. Ook moeten deelnemers worden geëlimineerd, zodat er uiteindelijk een persoon overblijft. En dat allemaal voor een miljoen euro prijzengeld. ‘Een ongekende kans van één op veertig’, aldus Talpa in de aankondiging. ‘Ik wil zo graag dat miljoen winnen, omdat ik hier weg wil’, vertelt deelneemster Wendy voor haar vertrek op het balkon van haar flat. Maar dat is niet de enige reden waarom ze bereid is haar twee kinderen een jaar te missen. Haar zoon wil een scooter en haar dochtertje, dat binnen werkt aan een afscheidstekening voor haar moeder, gunt ze paardrijlessen. ‘Voor mezelf wil ik ook een ding: nieuwe borsten.’ Als Wendy weg is, zorgen haar ouders en haar man voor de kinderen. ‘Ze zijn in goede handen. En het is maar een jaartje, ik ga niet dood, of zo.’ Zo heeft elke deelnemer zijn eigen motieven om mee te doen. De Rotterdamse Berend wil een restaurant beginnen en een huis kopen voor zijn moeder en hemzelf. Gert-Jan, die samen met zijn familie de cameraploeg in een huis met een omgekeerde vlag ontvangt, wil graag een zorgboerderij beginnen ‘om iets terug te doen voor de maatschappij’. En Wanda ziet de vrijwillige gevangenschap als ‘een kans om te ontsnappen aan alles wat er in de wereld gebeurt’. Ze voelt ‘veel negativiteit’. Maar hoe oprecht al deze deelnemers ook klinken, de werkelijke reden dat ze zich opgeven is veel cynischer. Het aanbod creëert in dit geval de vraag, maar De Mol draait het om, als een topman van een oliebedrijf die met droge ogen beweert dat zijn bedrijf niet meer doet dan beantwoorden aan die vraag van de consument. En zo lijkt er, 23 jaar na de eerste kennismaking met Big Brother, een ritueel te zijn ontstaan. John de Mol kondigt een afvalrace-met-livestream aan, critici noemen het programma onmenselijk en wij kijken ernaar. En de cyclus herhaalt zich. En ja, stukjes als deze horen daar ook bij, zo schreef de Volkskrant eerder al over onder meer Million Dollar Island en De dansmarathon. Maar de vraag is: hoelang moeten we daar nog mee doorgaan?||https://www.volkskrant.nl/columns-opinie/iedereen-heeft-zijn-eigen-redenen-om-zich-op-te-laten-sluiten-maar-de-werkelijkheid-is-cynischer~b33940cb/
2022-09-07||Dit ambtskostuum van Hendrikus Colijn vertelt het verhaal van vele koloniale krijgsheren op het Binnenhof||Wie de huidige Canon van Nederland bekijkt, leert dat Hendrikus Colijn leiding gaf aan maar liefst vijf kabinetten in ‘de crisisjaren’, tussen de Eerste en de Tweede Wereldoorlog. Zijn crisisaanpak faalde en hij onderschatte de militaire dreiging van nazi-Duitsland. Berucht is de radiorede die Colijn hield naar aanleiding van de bezetting van het Rijnland door Duitsland in 1936. De premier riep de luisteraars op ‘rustig te gaan slapen zoals gewoonlijk’. Deze inschattingsfout is misschien vreemd voor een politicus die op Prinsjesdag het Binnenhof betrad in een ambtskostuum vol militaire onderscheidingen. Maar Colijn blonk als militair uit in een heel ander soort oorlog dan de Duitse troepen begin jaren dertig voorbereidden. De onderscheidingen die op zijn borst prijkten, onthullen zijn koloniale krijgsverleden. Net als vele andere hooggeplaatsten in het landsbestuur was Colijn zijn loopbaan als militair in Nederlands-Indië begonnen. De geschiedenis achter zijn blinkende onderscheidingen laat zien dat de Indische jaren van beroemde staatslieden vaak donkere kanten kenden. Colijn werd uitgezonden naar ‘de Oost’ op het moment dat daar een grote koerswijziging optrad. De Nederlandse regering streefde machtsuitbreiding na en had besloten de Indonesische eilanden buiten Java, de zogenoemde Buitengewesten, in bezit te nemen. Met die opdracht nam Colijn in 1894 deel aan de Lombokexpeditie. In zijn biografie, geschreven door Herman Langeveld, is te lezen hoe Colijn als compagniecommandant verantwoordelijk was voor de moord op vrouwen en kinderen. ‘Ik heb 9 vrouwen en 3 kinderen die genade vroegen, op een hoop moeten zetten en zo dood laten schieten. Het was onaangenaam werk, maar ’t kon niet anders. De soldaten regen ze met genot aan hun bajonetten’, schreef Colijn aan zijn vrouw. In Nederland ontketende de onderwerping van Lombok een ware euforie en Colijn werd benoemd tot ridder in de Militaire Willemsorde vierde klasse. Na Lombok zette Nederland de strijd voort in Atjeh, een noordelijke provincie op het eiland Sumatra. Colijn wist zich daar opnieuw te onderscheiden in de beslissende fase. Naast zijn militaire taken voerde hij nu ook het civiel gezag over de plaatsen waar hij gelegerd was. In plaats van de gebruikelijke grotere expedities maakten kleinere legereenheden in een contraguerrilla jacht op de Atjehse verzetsleiders. Voortdurend patrouille lopen was volgens Colijn de enige manier om de lokale bevolking in de Buitengewesten eronder te krijgen en te houden. Besturen vanachter een bureau haalde volgens Colijn weinig uit in de kolonie. De gouverneur van Atjeh, Joannes van Heutsz, was het roerend met hem eens. Deze visie leverde Colijn de eresabel op, die hij jaren later ten teken van betoonde dapperheid, aan zijn ambtskostuum op het Binnenhof zou dragen. Patrouille lopen in de onherbergzame binnenlanden betekende in de praktijk een uitputtingsslag. Colijn wist dat en aarzelde niet om de lokale bevolking onder dwang als dragers mee te nemen ter ondersteuning van zijn soldaten, ook al was dit formeel niet toegestaan. De twee maanden lange patrouille die leidde tot de overgave van de lokale verzetsleiders bezorgde Colijn zijn bevordering tot ridder in de Militaire Willemsorde derde klasse. De klinkende aanbevelingen die gepaard gingen met de voordrachten voor zijn drie militaire onderscheidingen plaveiden de weg naar het Binnenhof. Colijn stond in een lange traditie van politici die wisten wat het betekende om ten strijde te trekken in de tropen. Zo was Colijn verwant aan Hendrik de Kock, minister van Binnenlandse Zaken onder koning Willem I. De Kock had leidinggegeven aan de expedities naar Palembang (1819-1821) en hij trad op als legeraanvoerder tegen Dipo Negoro, de Javaanse prins die zich verzette tegen de Nederlandse kolonisatie in de Java-oorlog (1825-1830). Onlangs verscheen de biografie van Alexander Idenburg, een partij- en tijdgenoot van Colijn. Idenburg kon bij zijn aantreden in de Tweede Kamer in 1901 eveneens terugkijken op een militaire loopbaan in Nederlands-Indië. Tweemaal verruilde hij zijn Haagse ministerpost voor de hoogste bestuursfunctie in zowel Suriname (1905-1908) als Nederlands-Indië (1909-1916). Nederland was niet de enige koloniale macht waar een ‘glansrijke’ carrière in de wingewesten de weg baande naar het centrum van de macht in het thuisland. Op de slagvelden van India legde de Brit Arthur Wellesley de basis voor zijn confrontatie met Napoleon bij Waterloo (1815) en zijn jaren als premier. De meeste mensen zullen hem kennen als de Duke of Wellington, oftewel de IJzeren Hertog. Zijn oudste broer Richard maakte ondertussen carrière als gouverneur-generaal van India en nam terug in Londen zitting in het House of Lords en het kabinet. Het Britse parlement financiert inmiddels historisch onderzoek naar het koloniale verleden van prominente politici zoals de gebroeders Wellesley. Voor Nederland valt er op dit gebied nog veel te ontdekken. De aandacht voor de militaire loopbaan van Colijn wakkert de nieuwsgierigheid aan naar de tropenjaren van andere politieke kopstukken en biedt daarmee ook in Nederland een nieuw perspectief op het koloniale verleden.||https://www.volkskrant.nl/cultuur-media/dit-ambtskostuum-van-hendrikus-colijn-vertelt-het-verhaal-van-vele-koloniale-krijgsheren-op-het-binnenhof~be001af3/
2022-09-07||Leiden ‘emissiearme’ stallen wel tot lagere uitstoot ammoniak? Raad van State doet uitspraak||Over de vraag of ‘duurzame’ veestallen in de praktijk echt zo milieuvriendelijk zijn als de provincies aannemen. De ammoniakuitstoot van deze ‘emissiearme’ stallen is in theorie minstens 50 procent lager dan die van reguliere veestallen. Provincies hebben op basis van die aanname de afgelopen vijftien jaar honderden natuurvergunningen aan veehouders verleend. Een veehouder mag zijn veestapel alleen uitbreiden als hij kan aantonen dat dit geen negatieve gevolgen heeft voor nabijgelegen natuurgebieden. Daarom moet hij bewijzen dat zijn stikstofuitstoot niet stijgt na de bedrijfsuitbreiding. Emissiearme stallen maken groei van de veestapel mogelijk, omdat de emissies van de extra dieren op papier gecompenseerd worden door de innovatieve stalsystemen. Melkveehouders die zo’n stal bouwen, mogen bijna twee keer zoveel koeien houden als voorheen. De ammoniakuitstoot van het bedrijf blijft in theorie immers gelijk. Er treedt dus geen extra natuurschade op. Milieuorganisaties zijn naar de rechter gestapt, omdat ze over sterke aanwijzingen beschikken dat emissiearme stallen in de praktijk helemaal niet emissiearm zijn. Het CBS deed in 2019 praktijkonderzoek naar zulke stalsystemen en constateerde dat de werkelijke ammoniakuitstoot van zulke stallen niet of nauwelijks verschilt van die van reguliere stallen. Een vervolgonderzoek bevestigde deze conclusie. De ammoniakuitstoot van veehouderijen die dankzij de bouw van een emissiearme stal hun veestapel konden uitbreiden, is dus waarschijnlijk gestegen. Meerdere lagere rechtbanken hebben dan ook geoordeeld dat provincies ten onrechte toestemming gaven voor deze bedrijfsuitbreidingen. Het staat volgens de rechters niet vast dat de natuur hiervan geen schade heeft ondervonden. Een aantal provincies dat rechtszaken over emissiearme stalsystemen heeft verloren, is in hoger beroep gegaan. De hoogste bestuursrechter moet nu een definitieve uitspraak doen. De Raad van State (RvS) buigt zich over drie concrete zaken uit de provincie Utrecht, maar de reikwijdte van dit arrest is veel groter. Er ligt namelijk een aantal principiële vragen bij de RvS op tafel. Mag de overheid klakkeloos vertrouwen op theoretische emissiecijfers? Mag de overheid wetenschappelijk bewijs dat die niet kloppen, negeren? Mogen provincies er klakkeloos van uitgaan dat boeren de instructies die bij de emissiearme stalsystemen horen naleven? Ook als dit niet gecontroleerd wordt? Als de fabriekshandleiding niet wordt opgevolgd, werken de systemen niet goed. Maar die handleiding is heel arbeidsintensief. Zo moet de boer ten minste elke anderhalf uur een automatische mestschuif aanzetten om de stalvloer te reinigen. Het deel van de stalvloer waar de mestschuif niet kan komen, moet hij minimaal twee keer per dag handmatig schoonspuiten. Controle en handhaving hierop ontbreekt totaal. Als de RvS het vonnis van de Utrechtse rechtbank bekrachtigt, heeft dat potentieel grote gevolgen. Boerenbelangenorganisaties lobbyen bij het kabinet voor technische innovaties als oplossing voor het stikstofprobleem. Zij willen liever stallen verduurzamen dan de veestapel inkrimpen. Want volgens het huidige vergunningssysteem mag een boer in een ‘duurzame’ stal veel meer vee houden dan in een niet-duurzame stal. Dat biedt zelfs uitzicht op verdere groei van de Nederlandse veestapel, en daar hebben veevoederbedrijven, grote banken, zuivelbedrijven en de vleesindustrie alle belang bij. Maar een negatief oordeel van de RvS over emissiearme stalsystemen zou de innovatielobby een dolksteek toebrengen. Het kabinet kan niet op technieken vertrouwen die de hoogste rechter wantrouwt. De rijksoverheid zal na een negatief RvS-oordeel eerst een geloofwaardig controle- en handhavingsstelsel moeten optuigen, voordat zij op grote schaal innovaties subsidieert.||https://www.volkskrant.nl/nieuws-achtergrond/leiden-emissiearme-stallen-wel-tot-lagere-uitstoot-ammoniak-raad-van-state-doet-uitspraak~b09bbb67/
2022-09-07||Door de hoge inflatie moet ECB opeens niet alleen de markten, maar ook burgers overtuigen: ‘Het is alsof ze geland zijn op een vreemde planeet’||‘We hebben besloten de drie basisrentetarieven van de ECB met 50 basispunten te verhogen en we hebben het transmissiebeschermingsinstrument goedgekeurd.’ Nog geen drie zinnen ver in het volgens Christine Lagarde in ‘begrijpelijke taal’ opgestelde rentebesluit van juli en de doorsnee-Europeaan was al hopeloos verloren. Hoezo, drie basisrentetarieven? En tegen welke transmissie beschermt welk instrument? Waar hééft de president van de Europese Centrale Bank het in godsnaam over? Donderdag mag de Française het opnieuw proberen, als de ECB de rente verder optrekt met 50 of misschien zelfs 75 basispunten. Na een voorgelezen verklaring mogen journalisten haar dan vragen stellen. Financiële markten zullen de hele vertoning nauwgezet volgen. In tegenstelling tot zowat alle inwoners van de eurozone die daadwerkelijk met het monetair beleid moeten leven. Dat is problematisch, want de centrale bank moet in haar strijd tegen de hoge inflatie – in augustus 9,1 procent in de eurozone – proberen de geesten te beïnvloeden van 340 miljoen burgers, verspreid over negentien eurolanden. Dat was vroeger veel minder het geval. Tot een paar jaar geleden hadden centrale bankiers nauwelijks aandacht voor duidelijke communicatie met burgers, omdat daar stomweg weinig noodzaak voor was. De interesse van Europeanen voor monetair beleid was logischerwijs gering. De inflatie lag jarenlang tussen de 1,5 en 2,5 procent, er was weinig voor hen om zich over op te winden. Het verklaart waarom het ECB-presidentschap van Jean-Claude Trichet (2003-2011) getekend werd door tekstexegese. Journalisten en beleggers moesten toen de inleiding die de Fransman aan het begin van de persconferentie voorlas spellen voor kleine wijzigingen. Dat de centrale bank de inflatie opeens ‘heel nauwgezet’ in de gaten hield betekende iets heel anders dan toen daar nog ‘nauwgezet’ stond. Net zoals ‘waakzaamheid’ wezenlijk verschilde van ‘grote waakzaamheid’. Met die uitdrukkingen gaf Trichet financiële markten hints over de timing en het tempo van de geplande renteverhogingen. Heel begrijpelijk was het voor de doorsnee-Europeaan allemaal niet. Een belangrijk verschil met het tijdperk-Trichet is dat de ECB nu dus ook gewone burgers moet overtuigen van de effectiviteit van haar beleid. Ook al zijn we misschien niet allemaal inflatie-experts, we zijn wel met z’n allen ervaringsdeskundigen. Overal in de eurozone krijgt de koopkracht klappen. De doelstelling van de ECB is een inflatie in het eurogebied van 2 procent. Dat is dus ook het peil dat burgers en bedrijven zouden moeten verwachten. Dan moeten zij er wel vertrouwen in hebben dat de centrale bank dat kan realiseren. Anders zullen werknemers bij loononderhandelingen uitgaan van hoge inflatie en daar compensatie voor eisen. Dat betekent extra loonkosten die werkgevers vervolgens weer doorrekenen in hun prijzen. Zo kan een duivelse spiraal ontstaan die nog moeilijk te doorbreken is. Het is niet makkelijk voor een centrale bank om de inflatieverwachtingen te sturen, zo blijkt uit een recent literatuuroverzicht door vier academici, waaronder de Nederlanders Jakob de Haan en David-Jan Jansen: ‘De meeste mensen zijn geen expert in centraal bankieren. Ze zijn moeilijk te bereiken, en zelfs als dat lukt, hebben ze het lastig om de boodschap te begrijpen.’ De communicatie van centrale banken met het publiek moet daarom dicht bij de leefwereld van mensen staan, en met eenvoudig taalgebruik, beklemtonen de auteurs. ‘Dat klinkt simpel, maar is het niet. Centrale banken hebben tot nog toe weinig pogingen gedaan, zodat er weinig ervaring is over wat het beste werkt. Het is alsof ze geland zijn op een vreemde planeet.’ Het lijkt daarom een gelukje dat de huidige president van de ECB, Christine Lagarde, op een lange politieke carrière kan buigen en dus de taal van de burger zou moeten spreken. Bij haar aantreden in 2019 benadrukte ze dat Europeanen moeten kunnen begrijpen wat centrale banken doen. ‘Het is van essentieel belang voor de doeltreffendheid van monetair beleid bij het sturen van verwachtingen.’ Lagarde beloofde om bij persconferenties duidelijke taal te spreken, korter, scherper en helderder dan haar voorganger Mario Draghi. De professorale Italiaan liet zich zelden betrappen op een behapbare uitleg die ook niet-experts makkelijk konden volgen. De notoire uitzondering daarop is zijn ‘whatever it takes’-toespraak in juli 2012 waarin Draghi onmiskenbaar beloofde dat de ECB er alles aan zou doen om het voortbestaan van de eurozone te verzekeren (‘en geloof me, het zal genoeg zijn’). Toch maakt Lagarde haar belofte niet echt waar. De ECB heeft op dit punt te veel beloofd en te weinig geleverd, verklaarde Christoph Rieger, hoofd van de obligatieafdeling van Commerzbank vorig jaar tegen persbureau Reuters. ‘Als mijn analisten zulke omslachtige, ingewikkelde zinnen schrijven, zou ik ze hun werk opnieuw laten doen.’ De persconferenties staan namelijk nog steeds bol van jargon. Volgens een analyse van ECB-onderzoekers is de verklaring waarmee Lagarde van wal steekt wel korter dan onder haar voorgangers, maar is die niet spectaculair minder complex. ‘Het punt blijft dat haar boodschappen zijn vastgesteld door de beleidsraad van de ECB, waar over elke punt en komma is nagedacht’, verklaart Jakob de Haan, hoogleraar economie aan de Rijksuniversiteit Groningen. ‘Dat is ook logisch, want die communicatie is vooral gericht op financiële markten die reageren op kleine nuances en veranderingen.’ Als Lagarde gewone burgers wil bereiken die weinig kaas hebben gegeten van monetair beleid, moet ze het proberen op een andere manier, vindt De Haan. ‘Centrale bankiers moeten hun ideeën uitleggen op een manier die gewone mensen begrijpen en zich focussen op de doelstellingen van hun beleid eerder dan op de details van hoe ze dat proberen te bereiken.’ Nu meer dan ooit, benadrukt hij. ‘Zolang inflatie geen zorgenkind was, maakten mensen er zich niet druk om wat een centrale bank doet en waarom. Nu voelen ze het in hun portemonnee en ze willen begrijpen waar dit over gaat. Hierin ligt een gouden kans voor de ECB, mensen willen nu echt luisteren.’ Jammer genoeg is de huidige communicatie van de ECB te schuchter en onbeholpen, aldus De Haan. Dat vindt ook Frederik Ducrozet, strateeg bij vermogensbeheerder Pictet. ‘Wat er het meeste toe doet – ook al wordt er de draak mee gestoken – zijn de cartoons, de website, de video’s op YouTube’, verklaarde hij een tijdje geleden aan Reuters. ‘Dat maakt het verschil bij het grote publiek.’ De ECB heeft daarin nog een lange weg af te leggen. Haar 700 duizend volgers op Twitter bijvoorbeeld worden niet bepaald getrakteerd op boeiende content. ‘Het is allemaal heel voorzichtig, met saaie berichten’, oordeelt De Haan. ‘Als je niet beroepshalve in de ECB bent geïnteresseerd, ga je die niet lezen. Er is te veel koudwatervrees, en weerstand om moeilijke dingen simpel uit te leggen. De vrees voor uitglijders is groot.’ Duidelijke communicatie is lovenswaardig, maar zal het ook effectief helpen om de inflatieverwachtingen te beïnvloeden, of zelfs te verankeren op 2 procent? Tot op heden is er geen bewijs dat centrale banken hier heel succesvol in zijn, luidt het in de eerder aangehaalde literatuurstudie. ‘Maar op zijn minst zouden ze er in moeten slagen dat het publiek de grote lijn juist heeft. Nu lijken te veel mensen bijvoorbeeld te geloven dat renteverhogingen de inflatie juist verhogen in plaats van die te verlagen.’ Hoewel de Tilburgse econoom Sylvester Eijffinger het belang van heldere communicatie met de burgers onderschrijft, is dat met een grote kanttekening. ‘Daden blijven belangrijker dan woorden. De ECB zegt wel dat ze de inflatie bestrijdt, maar dat uit zich niet in stevige stappen. Ja, er kwam in juli een eerste renteverhoging, maar veel te laat. Er is nog een hele weg af te leggen.’ ‘Het grootste goed van een centrale bank is haar geloofwaardigheid’, aldus Eijffinger, die verwijst naar een uitspraak die oud-Commissievoorzitter Jacques Delors ooit deed over de Bundesbank, die een ijzersterke reputatie had als inflatiebestrijder: ‘Niet alle Duitsers geloven in God, maar ze geloven wel allemaal in de Bundesbank.’ De ECB moet eerst werken aan vertrouwensherstel, vindt ook De Haan. ‘Ze heeft duidelijk geen daadkrachtig anti-inflatiebeleid gevoerd. De centrale bank dacht dat de inflatie niet lang hoog zou blijven, maar dat was duidelijk een verkeerde inschatting.’ Hoe ziet dat vertrouwensherstel ten aanzien van de burgers eruit? ‘Lagarde zou moeten erkennen dat de ECB een enorme fout heeft gemaakt, maar dat ze nu is wakker geschud en hard aan het werk is om het inflatieprobleem onder controle te krijgen. Met de boodschap dat er nog verschillende renteverhogingen zullen volgen, en dat de ECB haar portefeuille met schuldpapier gaat afbouwen.’||https://www.volkskrant.nl/economie/door-de-hoge-inflatie-moet-ecb-opeens-niet-alleen-de-markten-maar-ook-burgers-overtuigen-het-is-alsof-ze-geland-zijn-op-een-vreemde-planeet~b2634aa2/
2022-09-07||Draai naar rechts van Zweedse Sociaaldemocraten,  ‘niet iedereen is gelijk’ ||Eigenlijk zou de Zweedse Sociaaldemocratische politicus Boel Godner tevreden moeten zijn, want er wordt naar haar geluisterd. Maar haar starre houding verraadt het tegendeel. ‘We gaan een gevaarlijke kant op’, zegt ze met haar armen over elkaar, vlak nadat ze op het ‘politieke plein’ in Södertälje, een stad nabij Stockholm, plaktattoos van rode rozen heeft uitgedeeld. Godner, die sinds 2011 het gemeentebestuur van Södertälje voorzit, vraagt al jaren om aandacht voor de integratie- en segregatieproblemen in Zweden. Ze zag het in haar eigen stad, waar meer dan de helft van de 100 duizend inwoners een niet-westerse afkomst heeft. De stad wordt ook wel Klein Bagdad genoemd, vanwege een groot aantal vluchtelingen uit Irak. Tijdens de vluchtelingencrisis in 2015 kwamen er ook veel Syriërs bij. ‘We hebben geschreeuwd om aandacht, maar ze wilden niet luisteren.’ Dat is nu wel anders. De bestrijding van segregatie is hét onderwerp geworden in de aanloop naar de Zweedse verkiezingen van aankomende zondag. Dat komt vooral door de vele dodelijke schietpartijen, dit jaar alleen al 47, waarvan drie in Södertälje. De meeste slachtoffers zijn jonge mannen van een jaar of twintig, met een migratieachtergrond. De afgelopen weken buitelden de Zweedse partijen over elkaar heen met radicale plannen die moeten voorkomen dat jongeren in de gesegregeerde buitenwijken in de criminaliteit belanden. Enkele parels: een verplichte adhd-test voor vijfjarigen in achterstandswijken, een taaltest voor tweejarigen en publieke taakstraffen om negenjarigen ‘te schande te zetten’. Ook Godners eigen partij liet zich van een ongekend harde kant zien. Zo stelde de Sociaaldemocratische minister van Integratie voor een plafond in te stellen voor het aantal niet-Noordse inwoners in een wijk. Niet meer dan de helft van de inwoners zou van buiten Scandinavië (en Finland) mogen komen. Premier Magdalena Andersson formuleerde het net even anders. ‘We willen hier geen Chinatown, Somalitown of Little Italy’, zei ze. Godner: ‘Misschien was het slechts een proefballonnetje, maar de boodschap is dat niet iedereen gelijk is. Daarnaast is het ook onuitvoerbaar. Er zijn hier wijken waar 90 procent van de bewoners van buiten Zweden komt.’ Het voorstel voor een etnisch plafond deed politieke commentatoren denken aan het Deense ‘gettobeleid’, dat de overheid de macht geeft in te grijpen in wijken waar meer dan de helft van de bewoners van niet-westerse komaf is, en waar de werkloosheid en criminaliteit hoog zijn. In deze ‘getto’s’ mag de overheid delen platgooien, overtreders zwaarder straffen en kinderopvang verplicht stellen. In de Zweedse media klonk de vraag of de Sociaaldemocraten, nog altijd de grootste partij in Zweden, niet hard op weg zijn om het voorbeeld van hun Deense zusterpartij te volgen. Die maakte in 2015 een draai naar rechts op asiel- en integratiebeleid om de Deense Volkspartij de wind uit te zeilen te nemen. Zo werden onder meer plannen gemaakt om asielzoekers hun aanvraag in Rwanda af te laten wachten. ‘De meeste partijen beschuldigden Denemarken destijds van stigmatisering en een gebrek aan medemenselijkheid’, schreef politiek commentator Ewa Stenberg van de krant Dagens Nyheter. ‘Nu is het Zweedse debat omgeslagen.’ ‘Ik zie het ook, maar ik hoop echt dat het niet die kant opgaat’, zegt Godner. ‘De Deense aanpak drijft ons uit elkaar. We zouden hier in Södertälje één gemeenschap moeten vormen, niemand zou zich tweederangsburger moeten voelen. Het is gevaarlijk.’ In plaats van mee te gaan in de race om wie de meeste radicale voorstellen kan doen, is het volgens Godner beter om met echte, slimme oplossingen te komen. Zelf wist ze de afgelopen elf jaar met succes het niveau van de scholen in Södertälje te verhogen van slecht naar gemiddeld. Daarnaast pleit ze voor afschaffing van de wet die migranten de mogelijk geeft te kiezen waar ze zich vestigen. Dit werkt segregatie in de hand. Ook zou Zweden strenger moeten zijn met het afgeven van een werkvergunning aan arbeidsmigranten in het buitenland. ‘We hebben echt geen mensen van buiten nodig voor de horeca of de schoonmaak.’ Ulf Bjereld, hoogleraar politieke wetenschappen aan de universiteit van Göteborg, benadrukt dat de Zweedse Sociaaldemocraten al eerder een draai naar rechts maakten. Dat gebeurde na de vluchtelingencrisis in 2015, toen Zweden barmhartig 160 duizend vooral Syrische vluchtelingen binnenliet. Geconfronteerd met de grote instroom en kelderende opiniepeilingen, paste de regering de asielwet aan, waardoor asielzoekers niet langer automatisch een permanente verblijfsvergunning kregen. Ook werd gezinshereniging moeilijker gemaakt. ‘Sindsdien hoor je veel politici zeggen dat Zweden te genereus is geweest in het toelaten van migranten. Ook is er een toename in de retoriek dat immigranten een bedreiging vormen.’ De SAP voelt ook de electorale druk van de rechts-radicale Zweden Democraten (SD), die naast Godner in een met blauwe bloemafdruk – het partijlogo – versierde kraam staan. Sinds de partij in 2010 in het parlement kwam, is zij bij alle verkiezingen groter geworden. De SD, die wortels heeft in de Zweedse neonazibeweging, profileert zich als een serieuze regeringspartij, maar zorgt tegelijk regelmatig voor schandalen. Zo twitterde een parlementariër recentelijk bij een foto van een in SD-logo verpakte trein: ‘Welkom bij de repatriëringstrein. U bent in het bezit van een enkeltje. Volgende stop: Kabul.’ De partij ligt volgens de peilingen op koers om zondag de tweede partij van Zweden te worden, met ongeveer 20 procent van de stemmen. Volgens Godner heeft haar partij moeten leren om het taboe op praten over etniciteit los te laten. ‘Maar we moeten ook niet te ver doorschieten. Dus niet zeggen dat iedere immigrant een crimineel is, maar wel dat migranten vatbaar zijn voor misbruik door criminele netwerken. Zó moeten we erover praten.’||https://www.volkskrant.nl/nieuws-achtergrond/draai-naar-rechts-van-zweedse-sociaaldemocraten-niet-iedereen-is-gelijk~bf48a7b3/
2022-09-07||De Volkskeuken: Grandma’s gemberbrood||Ze is een van de mooiste laatbloeiers die ik ken. Grandma Moses (1860-1961) was een Amerikaanse boerin die de prachtigste schilderijen maakte. Haar werk verwijst deels naar oude (culinaire) tradities, zoals het vieren van de appeloogst in september. Sugaring off uit 1943 is haar beroemdste schilderij. Daarop kun je zien hoe je esdoornsap, afgetapt van de bomen, kunt harden op een besneeuwde ondergrond om het daarna op te eten. Pas op haar 78ste begon ze te schilderen. Haar werk hangt nu in gerenommeerde musea, zoals het Metropolitan Museum of Art in New York. Een kunstrecensent noemde haar Grandma en zo ging ze voortaan door het leven. Dat deerde Anna Mary Moses niet. Eindelijk kwam er geld in het laatje. Met haar man Thomas Salmon Moses had ze diepe armoede gekend. Om wat bij te verdienen, karnde ze de boter van die ene koe die ze zich konden veroorloven en maakte ze alles zelf. De verftechniek zat meteen in haar vingers, je bent nooit te oud om iets te leren, was haar devies. In de tijd dat ze normaal gesproken een gemberbroodje bakte, maakte ze een schilderij. Omdat het vandaag Anna Mary Moses’ geboortedag is, wilde ik graag mijn tanden in zo’n broodje zetten – dat eigenlijk een cakeje is. Grandma noteerde haar recepten zonder heel precies te zijn. ‘Ga je eigen weg’, zei ze altijd. ‘Neem vooral geen les. Dan maak je louter wat een ander mooi vindt.’ 75 g zachte boter 125 g suiker 2 eetl. ahornsiroop 3 eieren 50 g crème fraîche 200 g tarwebloem, gezeefd snuf zout 16 g bakpoeder 75 g verse gember, geschild en fijngehakt Bessen ter garnering Cakeblik of siliconen cupcakevorm Pak een kom en mix daarin de boter glad. Voeg de suiker toe. Doe dan de siroop erbij. Esdoornsiroop (ahornsiroop) is in grote supermarkten verkrijgbaar. Zo niet: honing volstaat ook. Blijf goed mixen. Voeg de drie eieren toe tot alle ingrediënten zijn samengevoegd. Roer de crème fraîche erdoorheen. Doe beetje bij beetje de bloem, het zout en het bakpoeder erbij. Roer dan de fijngehakte gember erdoorheen. U kunt het beslag in een met bakpapier beklede cakevorm storten of een cupcakevorm gebruiken. Zet het blik in een voorverwarmde oven (180 graden) en bak in 45 minuten goudbruin. Controleer met een satépen of de cake gaar is. Als u cupcakevormpjes gebruikt, dan bakt u ze in 20 tot 25 minuten goudbruin, afhankelijk van uw oven. Laat even afkoelen en wip ze er dan uit. Rode besjes smaken er lekker bij.||https://www.volkskrant.nl/beter-leven/de-volkskeuken-grandma-s-gemberbrood~b96e695d/
2022-09-07||Washington Post: ‘In Trumps huis lag uiterst gevoelige, nucleaire informatie over ander land’||Dat meldt The Washington Post op basis van anonieme bronnen. Om welk land het gaat, wordt niet gemeld. Ook niet of het een bondgenoot van de Verenigde Staten betreft, of juist een vijandige mogendheid. Sommige in beslag genomen stukken beschrijven volgens de krant uiterst geheime Amerikaanse operaties die zo streng worden bewaakt dat slechts een handjevol mensen van de inhoud op de hoogte is. Alleen de president, enkele leden van het kabinet of een ambtenaar op bijna kabinetsniveau kunnen andere overheidsmedewerkers machtigen om toegang tot deze informatie te krijgen. Begin augustus werden meer dan 11.000 overheidsdocumenten gevonden in Mar-a-Lago in Palm Beach, Trumps resort in Florida. Die lagen zowel in dozen in een opslagruimte als in het persoonlijke kantoor van de oud-president. Verder werden tientallen lege mappen aangetroffen, waaronder 48 met het opschrift ‘geclassificeerd’. Dit roept de vraag op of alle verdwenen documenten boven water zijn gekomen. De oud-president wordt onder andere verdacht van het overtreden van de Spionage-wet. Maandag besloot een rechter Trumps verzoek in te willigen om een deskundige te laten kijken naar de stukken die in beslag zijn genomen. Tot grote vreugde van Trump mag de FBI de stukken voorlopig niet meer gebruiken voor het strafrechtelijk onderzoek tot het werk van de deskundige is afgerond. Hij noemt het ministerie van Justitie en de FBI ‘totaal corrupt’.||https://www.volkskrant.nl/nieuws-achtergrond/washington-post-in-trumps-huis-lag-uiterst-gevoelige-nucleaire-informatie-over-ander-land~b98a1f18/
