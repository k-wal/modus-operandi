2022-09-02||De Volkskrant tv-selectie voor zondag 4 september||NPO 2, 19.26 uur Salman Rushdie is nog herstellende van de aanval die hem bijna het leven kostte. De VPRO blikt terug op de twee gesprekken die Adriaan van Dis met de schrijver voerde voor zijn boekenprogramma. Het eerste interview vond plaats in 1989, kort na het verschijnen van The Satanic Verses, waarover in de islamitische wereld zoveel ophef was. Ayatollah Khomeini had zijn fatwa tegen Rushdie toen nog niet uitgesproken. Ten tijde van het tweede gesprek in 1992, op een geheime locatie, was de schrijver al ondergedoken wegens de doodsbedreigingen die hij ontving. NPO 2, 20.22 uur Vijf jaar na het eerste seizoen van De neven van Eus doet Özcan Akyol opnieuw een poging op zijn vaderland te doorgronden in een tweede reeks afleveringen van zijn documentaireserie. Op een reis door verschillende provincies toont hij de diverse gezichten van Turkije. In de eerste aflevering behandelt hij het Turkse vluchtelingenbeleid. Turkije nam tijdens de Syrische Burgeroorlog veel vluchtelingen op uit het buurland. In de havenstad Mersin, gekscherend ‘klein Aleppo’ genoemd, merkt Akyol dat de plaatselijke bevolking de nieuwkomers inmiddels beu is. France 2, 21.10 uur (Komedie, Quentin Tarantino, 2019) In wat Tarantino zijn liefdesbrief aan Los Angeles noemt, loert het kwaad. Zijn speelse en spectaculaire reconstructie van LA anno 1969 schetst de levens van stuntman Cliff Booth (Brad Pitt), B-acteur Rick Dalton (Leonardo DiCaprio) en de niet-fictieve actrice Sharon Tate (Margot Robbie), die achteloos ronddartelen in een wereld waar de sekteleden van Charles Manson elk moment kunnen toeslaan. Grote vraag: hoe kun je het komische en groteske verbinden aan een van de gruwelijkste moordzaken in de geschiedenis van Hollywood? Tarantino kan dat. NPO 1, 21.23 uur In 1972 vermoordden Palestijnse terroristen tijdens de Olympische Spelen in München twee leden van de Israëlische delegatie. Negen andere atleten vonden de dood tijdens een mislukte actie van de Duitse politie. De rol die de Duitse autoriteiten speelden tijdens het Bloedbad van München is nooit helemaal opgehelderd. In de tweedelige documentaire Ankie, de olympische weduwe volgt Twan Huys de weduwe van André Spitzer, de Israëlische schermer die in München om het leven kwam. Na vijftig jaar lijkt Ankies zoektocht naar informatie succes te hebben. BBC 2, 22.35 uur Filmmaker John Wilson doet verslag van zijn woonplaats New York. Gezien door Wilsons camera en voorzien van zijn droge commentaar ontstaat er in How to with John Wilson een uniek beeld van de stad en haar bewoners, steeds aan de hand van een thema dat door Wilson heel losjes wordt gevolgd. In de eerste twee afleveringen gaat het om de kunst van een praatje maken en de wondere wereld van steigerwerken. De serie is een aanrader voor de fans van Nathan Fielder, de maker van de opzienbarende HBO-serie The Rehearsal, die als uitvoerend producent fungeerde. SBS 9, 22.40 uur (Komedie, John Landis, 1980) Heerlijk filmfeestje. Vanaf de allereerste scène, waarin de ene Blues Brother (Dan Aykroyd) de andere (John Belushi) uit de gevangenis haalt en er direct gezeik ontstaat over de kwaliteit van de gestolen politieauto waarin ze rijden, dendert The Blues Brothers ruim twee uur voort met absurde scènes waarin de broers hun band bij elkaar proberen te krijgen voor een benefietconcert voor het weeshuis in Chicago waarin ze zijn opgegroeid. Met onzinnige achtervolgingen die alleen lijken te zijn gemaakt omdat het zo ontzettend leuk is om een goede achtervolging in elkaar te draaien. En vooral met aanstekelijk swingende muzikale intermezzi, door grootheden als James Brown, Aretha Franklin en Ray Charles. BBC 2, 00.35 uur (Komedie, Nicolas Bedos, 2019) Licht verteerbare romantische ­komedie met een gezonde dosis ­pretentie. Zestiger Victor (Daniel ­Auteuil) gaat gebukt onder zijn midlifecrisis. Zijn redding vindt hij in het totaaltheater van regisseur Antoine, die zijn publiek historische gebeurtenissen of persoonlijke herinneringen laat (her)beleven. Victor bestelt een in zijn geheugen ­gegrifte avond in mei 1974, toen hij als een blok viel voor zijn latere echtgenote Marianne (Fanny Ardant). De actrice (Doria Tillier) die een jonge, wulpse jarenzeventig-versie van zijn vrouw speelt, schudt Victors arme oudemannenhoofd meer in de war dan de bedoeling is.||https://www.volkskrant.nl/cultuur-media/de-volkskrant-tv-selectie-voor-zondag-4-september~b79e60e2/
2022-09-02||De Volkskrant tv-selectie voor zaterdag 3 september||NPO 1, 19.08 uur Al zeventien jaar kijkt Yvon Jaspers rond op Nederlandse boerenerven in haar succesprogramma Boer zoekt vrouw. De presentator vond de tijd rijp om zelf de handen vuil te maken en brengt haar agrarische kennis in de praktijk in de nieuwe serie Onze boerderij: en nu zelf. De bus waarmee ze met Bertie rondreed in Onze boerderij in Europa wordt geparkeerd op een stuk grond waar Jaspers haar eigen boerderij begint. Verschillende boeren die ze in de loop der jaren heeft leren kennen, komen haar een handje helpen – allemaal met hun eigen expertise. NPO 3, 21.17 uur In de onherbergzame wildernis van Australië krijgt een bestuurder (Jamie Dornan) die wordt achtervolgd door een truck een auto-ongeluk. Als hij in het ziekenhuis bij kennis komt, is hij zijn geheugen kwijt. Agent Helen Chambers (Danielle Macdonald) moet zien te achterhalen wie de vreemdeling is en wat er precies is gebeurd. Ondertussen zit de man zelf ook niet stil. De zesdelige serie The Tourist zit vol actie, humor, bizarre wendingen en kleurrijke personages, en wordt met dubbele afleveringen opgediend. Een tweede seizoen is inmiddels in de maak. NPO 3, 22.21 uur (Thriller, Elbert van Strien, 2020) Na zijn debuutfilm Zwart water (2010) bewees Van Strien opnieuw dat hij de genreconventies zelfverzekerd en liefdevol weet toe te passen. Kinderpsychiater Marianne Winter (Thekla Reuten) probeert na een traumatische gebeurtenis een nieuw leven op te bouwen. Ze gaat aan de slag in een naargeestige Schotse instelling, waar ze twee nogal griezelige patiënten onder haar hoede krijgt. Het jongetje lijkt toekomstige rampen te kunnen voorspellen, of draait Marianne door, net als haar krankzinnig geworden voorganger? Reuten is fijn als de in vrije val rakende Marianne, Elijah Wolf is griezelig ongrijpbaar als het engelachtige duiveltje Manny. Het stemmige production design van Anne Winterink werd bekroond met een Gouden Kalf. BBC 2, 22.30 uur Om de vijftigste verjaardag van hun eerste album te vieren, komt het legendarische Roxy Music weer samen voor een tournee door het Verenigd Koninkrijk en Noord-Amerika. De BBC belicht de innovatieve sound van Roxy Music in de jaren zeventig, de commerciële successen en de solocarrière van zanger Brian Ferry. Roxy Music & Brian Ferry at the BBC is een compilatie van optredens uit verschillende programma’s. Om 23.30 uur is er een concert van Ferry in Shoreditch, om 00.20 uur gevolgd door de documentaire Brian Ferry and Roxy Music: A Musical History. NPO 2, 23.47 uur Nanfu Wang woont en werkt in Amerika, maar werd geboren in China tijdens de periode van de eenkindpolitiek (1980-2015). In haar documentaire One Child Nation keert ze terug naar haar geboortedorp op het platteland. In de agrarische gebieden van China kon de eenkindpolitiek soms tot schokkende praktijken leiden. Omdat jongens gewilder waren dan meisjes, vonden veel selectieve abortussen plaats of werden pasgeboren meisjes aan hun lot overgelaten. Wang spreekt in haar film met familie, dorpsbewoners, overheidsfunctionarissen en vroedvrouwen. NPO 3, 00.13 uur (Misdaad, Gerrard Verhage, 2004) Deze Nederlandse misdaadfilm over Klaas Bruinsma oogt misschien wat bleekjes naast zijn internationale genregenoten, maar met het beperkte budget dat de makers ter beschikking stond, maakten ze niettemin een aardige zedenschets van het criminele milieu in de jaren tachtig van de vorige eeuw. Peter Paul Muller maakt van Bruinsma een wat goedzakkige onderwereldfiguur, Chantal Janzen is zijn kittige geliefde. Nooit groots en meeslepend, wel onderhoudend. Beroemder dan de film zelf waren de perikelen rond het langdurige productieproces, waarmee naar verluidt ook de onderwereld zich bemoeide. Canvas, 00.15 uur (Drama, Wolfgang Fischer, 2018) Ze weet precies hoeveel water en voedsel ze moet meenemen voor de lange tocht van Monaco naar Ascension (een eiland in de Atlantische Oceaan, ter hoogte van Congo). Arts Rike is een ervaren solozeiler – net als vertolker Susanne Wolff. Na een storm ziet ze een schip in nood, overladen met vluchtelingen. Wat te doen? Regisseur Fischer levert een opvallend strakke, avontuurlijke en visueel indrukwekkende film af. Van alle recente zeilfilms moet Styx haast wel het nuchterst zijn: niet eerder werd het gevecht met de elementen zo simpel uiteengezet.||https://www.volkskrant.nl/cultuur-media/de-volkskrant-tv-selectie-voor-zaterdag-3-september~b8ecc571/
2022-09-02||Geheimzinnige nieuwe longziekte houdt Argentinië in zijn greep||Inmiddels lijken tien mensen besmet, maakte de Argentijnse gezondheidsorganisatie PAHO vrijdagavond bekend. Drie van hen zijn overleden; vier liggen in het ziekenhuis aan de beademing. Net als bij corona het geval was, hebben de patiënten longontsteking, met koorts, spierpijn, buikpijn en benauwdheid. De oorzaak is nog onbekend. De meest voor de hand liggende kandidaten – griep, corona, RS-virus en nog een reeks andere luchtwegvirussen – zijn inmiddels afgestreept. Ook op de tropenziekte hantaan testten de patiënten negatief. Opvallend is dat van de tien patiënten, er acht in het ziekenhuis werken waar de uitbraak aan het licht kwam. Dat kan erop duiden dat het gaat om een ziekte die al rondgaat in de bevolking, redeneert hoogleraar virologie Marion Koopmans (Erasmus MC) desgevraagd. ‘Een ongewoon infectieus ziektebeeld in de bevolking opmerken is lastig. Er zijn diverse voorbeelden waarbij een nieuw opkomende infectie als eerste opviel doordat er een uitbraak was in een ziekenhuis. Dan valt het wel op.’ Hoofdverdachte als ‘patiënt nul’ zou een 70-jarige vrouw zijn die enkele weken geleden werd opgenomen voor een operatie. Dat vervolgens acht medewerkers ziek werden, zou kunnen duiden op een behoorlijk besmettelijke ziekte. Hoe de nieuw ontdekte patiënt, die vrijdagavond werd ontdekt, in verband staat met de andere patiënten, is nog onduidelijk. Een andere mogelijkheid is dat de besmettingsbron zich in het ziekenhuis zelf bevindt. De patiënten worden dan ook onder meer getest op de waterleidingbacterie legionella, aanstichter van veteranenziekte. De eerste tests op die bacterie zijn echter negatief. Een andere verdachte is leptospirose, een bacterie die regelmatig in riolen voorkomt en via ratten soms mensen besmet. De eerste patiënten kregen al twee weken geleden de eerste klachten. Afgelopen woensdag besloot het Argentijnse ministerie voor volksgezondheid de WHO in te lichten over de situatie. Er waren toen zes ziektegevallen, waarvan twee al overleden. Donderdag kwamen daar nog drie patiënten en één dode bij. Middelpunt van de crisis is het Sanatorium Luz Médica, een kleine privékliniek middenin de anderhalf miljoen zielen tellende stad San Miguel de Tucumán. In het privéziekenhuis werken zo’n 130 mensen, en kunnen 200 patiënten worden behandeld. Voorafgaand aan de melding aan de WHO blijkt het ziekenhuis al een week lang in isolatie te zijn gegaan. Lichtpuntje is dat er de laatste dagen geen nieuwe besmettingen meer lijken te zijn ontstaan onder de contacten van de patiënten. Dat kan erop duiden dat de uitbraak zal uitdoven zoals hij is ontstaan: spontaan, als onopgelost raadsel, zoals vaker gebeurt. Ander gunstig teken, onder de omstandigheden, is dat de overledenen ziek en op leeftijd waren: de ziekte lijkt vooral schadelijk voor kwetsbare mensen. Het gebeurt geregeld dat er ergens een ziekte uitbreekt die men niet direct goed snapt. Zo zoekt men in de Indiase deelstaat Bastar momenteel naar de oorzaak van een geheimzinnige nierziekte, die op het platteland afgelopen jaren enkele tientallen mensen het leven kostte, en sloegen autoriteiten in Kerala deze zomer alarm over een nieuw, overigens niet dodelijk kindervirus, dat men aanduidt als de ‘tomatengriep’. Sinds de coronapandemie liggen geheimzinnige ziekte-uitbraken echter meer onder het vergrootglas, vooral als er longontsteking in het spel is. Corona kwam in december 2019 aan het licht, toen in Wuhan opeens opvallend veel longpatiënten in het ziekenhuis belandden.||https://www.volkskrant.nl/nieuws-achtergrond/geheimzinnige-nieuwe-longziekte-houdt-argentinie-in-zijn-greep~bedd61209/
2022-09-02||Oranjevrouwen winnen onder nieuwe bondscoach maar net van Schotland||Ook onder de nieuwe bondscoach Andries Jonker blijven de Nederlandse voetbalsters moeite houden tegen kleine voetballanden. Tegen Schotland, 23ste op de wereldranglijst, kon maar net worden gewonnen. De oefenwedstrijd had Nederland een oppepper moeten geven voor de cruciale wk-kwalificatiewedstrijd van dinsdag tegen IJsland. Die moet worden gewonnen als Nederland zich direct wil plaatsen voor het toernooi dat volgend jaar gehouden wordt in Australië en Nieuw-Zeeland. In de eerste helft leek dat ook te lukken, maar door veel gemiste kansen maakte Nederland het zichzelf toch nog moeilijk. Jonker, die vorige week werd aangesteld als opvolger van Mark Parsons, begon met weinig verrassingen. In zijn basis had hij alleen plaatsgemaakt voor Twente-aanvaller Renate Jansen, die onder zijn voorganger nauwelijks speelde. Hij zag zijn ploeg sterk beginnen en het duurde nog geen tien minuten voordat Vivianne Miedema wist te scoren. Daar ging bovendien een fraaie combinatie van Jill Roord en Daniëlle van de Donk aan vooraf. Het was al een tijdje geleden dat de voetbalsters op zo’n manier het doel wisten te vinden. Twee minuten later was het alleen alweer 1-1. Dominique Janssen taxeerde een lange, hoge bal verkeerd en kopte de bal in de voeten van Claire Emslie, die de bal eenvoudig langs Daphne van Domselaar kon schieten. Nederland behield daarna wel de controle en wist zich geregeld door de Schotse defensie te combineren. Eenmaal in het strafschopgebied ging het alleen mis. Daniëlle van de Donk miste in de eerste helft binnen vijf minuten eerst een grote en daarna een enorme kans. Vlak na rust wist ze alleen voor de keeper opnieuw niet te scoren. Ook Vivianne Miedema, die na de vakantie pas een wedstrijd heeft gespeeld, miste haar gebruikelijke scherpte. Zij was een van de zes spelers die, ook met het oog op de wedstrijd tegen IJsland, na een uur werden gewisseld. Op dat moment was van de rust uit de eerste helft weinig meer over. Nederland ging gehaaster spelen en kwam niet meer tot uitgespeelde kansen. Een hard schot van Sherida Spitse werd door de Schotse keeper uit de hoek gehaald. Aan de andere kant kwamen de Schotten juist vrij voor Van Domselaar, die net op tijd kon redden. De winnende treffer van Kalma in de slotfase was wel verdiend. Nederland was over de hele wedstrijd beter dan de Schotten en maakte het zichzelf moeilijk door veel kansen te missen, maar Jonker zal hopen dat zijn ploeg dinsdag tegen de IJslanders niet zo ver terugvalt.||https://www.volkskrant.nl/sport/oranjevrouwen-winnen-onder-nieuwe-bondscoach-maar-net-van-schotland~b7402b8b/
2022-09-02||Gevluchte ex-president Rajapaksa keert onder militaire bewaking terug naar economisch geruïneerd Sri Lanka||Zijn partijgenoten verwelkomden hem op het vliegveld, waarna Rajapaksa onder militaire bewaking met een gemotoriseerd escorte vertrok. Voor zover bekend loopt er op dit moment geen arrestatiebevel of onderzoek tegen Rajapaksa. Eerdere corruptieonderzoeken zijn gestopt toen hij in 2019 tot president werd gekozen, en door die positie immuniteit genoot. Sri Lanka verkeert al maanden in de ergste economische crisis in zijn bestaan. Na langdurige straatprotesten bestormden tienduizenden demonstranten in juli het huis en kantoor van Rajapaksa, die samen met zijn machtige familieleden in de Sri Lankaanse politiek zijn land failliet had laten gaan door torenhoge bedragen te lenen voor de bouw van vliegvelden, havens en prestigeprojecten. Nu is de economie zo kapot dat Sri Lanka de afgelopen maanden geen benzine, brandstof of medicijnen had. Rajapaksa vluchtte zeven weken geleden met zijn vrouw en twee lijfwachten naar de Malediven. Daarna ging hij naar Singapore, waar hij zijn aftreden bekend maakte, hetgeen de weg vrijmaakt voor de benoeming van Ranil Wickremesinghe als zijn opvolger. Rajapaksa heeft de afgelopen weken in Thailand doorgebracht. Zijn broer, die premier was, en drie andere familieleden die posities in het kabinet bekleedden, waren al eerder tijdens de protesten opgestapt. Als lid van het politieke establishment maakte Wickremesinghe als eerste beleidsdaad hardhandig een einde aan de protesten. Inmiddels heeft zijn regering overeenstemming bereikt met het IMF voor financiële hulp ter waarde van 2,9 miljard dollar voor de komende vier jaar.||https://www.volkskrant.nl/nieuws-achtergrond/gevluchte-ex-president-rajapaksa-keert-onder-militaire-bewaking-terug-naar-economisch-geruineerd-sri-lanka~b2c221f8/
2022-09-02||Wanneer is iemand asielzoeker, hoeveel komen er naar Nederland en waar komen ze terecht? ||Iedereen die naar een ander land verhuist, voor bijvoorbeeld werk of een studie, is een migrant. Migranten die bescherming zoeken, vanwege een oorlog of vervolging wegens politieke overtuigingen of geaardheid, noemen we asielzoekers. Wie zich in Nederland aanmeldt als asielzoeker, wordt onderzocht door de Immigratie- en Naturalisatiedienst (IND). Door mensen te verhoren en hun verhaal te verifiëren wordt bekeken of een migrant inderdaad een vluchteling is zoals gedefinieerd in het Vluchtelingenverdrag. Nederland heeft dat ondertekend en verplicht zichzelf daarmee om vluchtelingen bescherming te bieden. Gedurende het IND-onderzoek wonen asielzoekers in een asielzoekerscentrum (azc). Als de uitkomst positief is dan krijgt iemand een vluchtelingenstatus en een verblijfsvergunning. Vanaf dat moment heet diegene niet langer asielzoeker, maar statushouder. Statushouders mogen in Nederland blijven en hebben recht op woonruimte. Zij mogen ook een aanvraag doen om hun partner, echtgenoot, (pleeg)kinderen of ouders naar Nederland te laten komen: de zogeheten nareizigers. In eerste instantie geldt een verblijfsvergunning vijf jaar. Als het land van herkomst dan nog steeds onveilig is, kan dat worden omgezet naar onbepaalde tijd. Als de IND een verzoek afwijst dan moet de asielzoeker, vaak na een aantal bezwaarprocedures, het land uit. Vluchtelingen uit Oekraïne mogen zich in ieder geval tot maart 2023 in Nederland vestigen zonder asiel aan te vragen, dankzij een speciaal voor hen getroffen regeling. Zij komen dus niet in azc’s terecht. In 2021 dienden 35 duizend mensen, inclusief nareizigers, een asielverzoek in in Nederland. In de eerste helft van 2022 ging het om meer dan 23 duizend mensen. Asielzoekers vormen ongeveer eenderde van het totaal aantal migranten dat jaarlijks van buiten de EU naar Nederland komt. De asielinstroom is momenteel relatief hoog in Nederland, maar vergeleken met de laatste drie decennia niet extreem. Zo vroegen in de jaren negentig beduidend meer mensen asiel aan. Onder meer de Joegoslavië-oorlog leidde tot een piek van meer dan 53 duizend aanvragen in 1994. Door de onrust in Afghanistan en Irak en de oorlog in Kosovo kwamen tussen 1998 en 2000 rond de 40 duizend asielzoekers per jaar naar Nederland. En in 2015 ontvluchtten miljoenen Syriërs de oorlog in hun land, waardoor zich dat jaar 60 duizend asielzoekers meldden. In 2020 vroegen dan weer minder dan 20 duizend mensen asiel aan, een gevolg van de coronacrisis. De daaropvolgende stijging van het aantal asielverzoeken is deels een inhaalslag na het opheffen van reisbeperkingen. Vergeleken met andere landen in Europa, is Nederland met 141 asielaanvragen per honderdduizend inwoners in 2021 een middenmoter. In België (169), Frankrijk (153) en Duitsland (178) melden zich relatief iets meer mensen, zo valt te zien in Europese cijfers. Oostenrijk ontving er ongeveer drie keer zo veel als Nederland en behoort daarmee tot de landen met de meeste asielaanvragen binnen de EU. Ongeveer 5 procent (het exacte percentage wisselt) van de asielzoekers is afkomstig uit landen die Nederland als veilig beschouwt, zoals Marokko en Tunesië. Deze ‘veiligelanders’ hebben nauwelijks kans op asiel. Velen zwerven door Europa, van asielzoekerscentrum naar asielzoekerscentrum, op zoek naar tijdelijke opvang, eten en wat leefgeld. Terugsturen is vaak geen optie. Marokko, bijvoorbeeld, waarmee Nederland zeer slechte diplomatieke banden heeft, weigert steevast terugkeerverzoeken. Volgens het Centraal Orgaan opvang asielzoekers (COA) bestaat de groep veiligelanders in Nederland momenteel uit ongeveer duizend mensen. Gezien dat geringe aantal zijn ze slechts een beperkte factor in de asielcrisis van dit moment. Vergeleken met andere asielzoekers veroorzaken ze wel een onevenredige hoeveelheid problemen, onder andere door vertoon van gewelddadig en crimineel gedrag. Wat betreft de rest van de groep asielzoekers komt momenteel de helft uit Syrië, nog altijd een gevolg van de burgeroorlog daar. Turken, Jemenieten, Afghanen, Eritreeërs en Somaliërs vormen samen ongeveer een kwart van de asielzoekers. Een belangrijke oorzaak is dat de Nederlandse regering de opvangcapaciteit heeft afgeschaald. Toen na 2015 het aantal asielzoekers terugliep, werden veel asielzoekercentra gesloten en ontsloegen het COA en de IND personeel. Tussen 2016 en 2017 daalde het aantal COA-opvanglocaties volgens eigen cijfers van 117 naar 67. Sinds vorig jaar schaalt het COA de opvang weer op, maar niet snel genoeg om het huidige aantal asielzoekers op een goede manier te kunnen opvangen. Duizenden van hen zitten in de crisisnoodopvang, veelal snel ingerichte tijdelijke opvangplaatsen in bijvoorbeeld sporthallen. Het kabinet heeft moeite om gemeenten bereid te vinden tot het huisvesten van (meer) asielzoekers en zowel het COA als de IND kampen met personeelstekorten. De IND doet dan ook vaak langer over asielaanvragen dan officieel toegestaan. Zo behandelde de dienst in juli ongeveer eenderde van de aanvragen niet binnen de wettelijke beslistermijn van zes maanden. Het kabinet besloot eind augustus om deze termijn op te rekken naar vijftien maanden, om de IND meer tijd te geven. De Inspectie Justitie en Veiligheid concludeerde dit jaar dat de dienst te weinig personeel heeft om alle aanvragen zorgvuldig én snel te behandelen. Een ander probleem is een tekort aan woningen voor statushouders. Voor een deel is dit een gevolg van de krappe huizenmarkt. Bijna zestienduizend statushouders, onder wie nareizigers, wachten op een sociale huurwoning. Tot het zover is houden zij noodgedwongen plekken in azc’s bezet. In augustus besloot het kabinet om tijdelijk alleen familieleden toe te laten van statushouders die al een eigen woning hebben. Volgens asielexperts schendt het kabinet hiermee Europese afspraken over het recht op gezinshereniging. In het Groningse Ter Apel staat het enige aanmeldcentrum voor asielzoekers in Nederland. Iedereen die asiel wil aanvragen móét erlangs. Normaal gesproken stromen asielzoekers vanuit aanmeldcentrum Ter Apel door naar een van de azc’s elders in het land, maar ook daar is dus geen plek meer. Bovendien is het registratieproces ernstig verstoord geraakt doordat het COA niet meer goed weet welke asielzoeker waar in Nederland is en waar ze zich in het aanmeldproces bevinden. Dit alles leidt ertoe dat het aanmeldcentrum overvol zit, en er de laatste weken soms mensen buiten moesten slapen. Voor een deel is dat ook te wijten aan asielzoekers die weigeren om naar een noodopvanglocatie te gaan. Ze vrezen dat ze dan nog langer moeten wachten om zich aan te kunnen melden. Het kabinet wil een tweede aanmeldcentrum opzetten om de druk op Ter Apel te verlichten, maar er is geen gemeente die zin heeft om dat te huisvesten. Verantwoordelijk staatssecretaris Eric van der Burg (Justitie en Veiligheid) kondigde dit jaar aan een nieuw aanmeldcentrum te willen plaatsen in het Flevolandse dorp Bant, maar ook daar wordt tegengesputterd.||https://www.volkskrant.nl/nieuws-achtergrond/wanneer-is-iemand-asielzoeker-hoeveel-komen-er-naar-nederland-en-waar-komen-ze-terecht~b6b32588/
2022-09-02||Ineens is er weer een olielek: Gazprom houdt Nord Stream 1 toch nog langer op slot||De pijplijn werd woensdag voor drie dagen afgesloten wegens onderhoud. Die mededeling werd in Europa al ontvangen met scepsis. Klaus Müller, directeur van Bundesnetzagentur, de Duitse toezichthouder voor de energietoevoer, vond de uitleg van Gazprom vanuit een technisch oogpunt toen al ‘onbegrijpelijk’. Nu zegt Gazprom dat er olielekken zitten in de turbines van een Russisch compressorstation, waar het gas onder hoge druk wordt gezet zodat het door de pijpleiding door de Oostzee naar Duitsland kan vloeien. Dat lek zegt het Russische staatsbedrijf in een verklaring niet te kunnen maken; er zou een gebrek aan onderdelen zijn die onder de internationale sancties tegen Rusland vallen. Op zijn Telegramkanaal plaatste Gazprom een foto van kabeltjes met bruinige vloeistof eromheen ter illustratie van het vermeende euvel. Gazprom gebruikte eerder ook al technische problemen door ontbrekende onderdelen als excuus om de gasstroom stil te leggen. In juni werd de toevoer al afgeknepen wegens een niet-functionerende turbine. Gazprom stelde toen door de internationale sancties geen onderdelen te hebben om de turbine aan de praat te krijgen. Daarop maakte de Canadese regering een uitzondering op de sancties door in totaal vijf turbines in Canada te repareren. Maar nadat de eerste herstelde turbine in Duitsland arriveerde, wilde Gazprom hem ‘wegens technische problemen’ en het ontbreken van bepaalde documenten niet accepteren. Siemens Energy, dat normaal gesproken de turbines van Nord Stream 1 repareert, zegt op dit moment niet betrokken te zijn bij het onderhoudswerk van Gazprom. Siemens heeft als maker van de turbines zijn hulp aangeboden en zegt dat onderhoudswerkzaamheden niet onder de sancties vallen. Gazprom verklaarde eerder dat Siemens wel gebonden is aan sancties en stelde vrijdag dat Siemens de Russische energiegigant had laten weten de turbine alleen in een gespecialiseerde werkplaats te kunnen repareren. Daarop kwam Siemens terug de mededeling dat 'dit soort lekken normaal de werking van een turbine niet beïnvloeden en ter plekke kunnen worden gedicht.’ Bovendien zijn er in het compressorstation volgens Siemens andere turbines voorhanden om de gastoevoer te hervatten. Dit soort gesteggel over technische problemen zijn aanleiding voor de Duitse regering en de Europese Unie Moskou te beschuldigen van politieke spelletjes, waarbij gas als drukmiddel wordt gebruikt om Europese landen te straffen voor hun steun aan Oekraïne. ‘Dit is een onderdeel van Russische psychologische oorlogsvoering tegen ons’, aldus Michael Roth, voorzitter van de commissie Buitenland van het Duitse parlement, op Twitter. Enkele weken geleden werd de gastoevoer naar Duitsland teruggebracht tot twintig procent van de capaciteit. Duitsland is inmiddels wel iets beter voorbereid op een totale stop van Nord Stream 1: de gasreserves voor de winter zijn voor 85 procent gevuld, voornamelijk met tegen torenhoge prijzen geïmporteerd LNG. ‘We hebben de Russische onbetrouwbaarheid de afgelopen weken gezien en daarom maatregelen voortgezet om onze onafhankelijkheid van Russische energie-import te versterken’, aldus een woordvoerder van het Duitse ministerie voor Economische Zaken.||https://www.volkskrant.nl/nieuws-achtergrond/ineens-is-er-weer-een-olielek-gazprom-houdt-nord-stream-1-toch-nog-langer-op-slot~b7534b76/
2022-09-02||Een moordpoging, een corruptieschandaal: hoeveel van haar negen levens heeft Cristina Kirchner nog over?||Bij het passeren van de duizenden joelende fans had Cristina Kirchner hoogstens een iets te ferme schouderklop of een ongewenste kus verwacht. De menigten die haar toejuichen, bestaan normaal gesproken voornamelijk uit armere Argentijnen die haar dankbaar zijn voor de investeringen in sociale voorzieningen en die haar willen steunen nu zij in een corruptieschandaal is beland. Zo lijkt het donderdag ook te gaan, als Kirchner huiswaarts keert na haar werk in de Argentijnse senaat. Hoffelijk lachend, met hier en daar een vluchtige handdruk, haast ze zich door de menigte naar haar voordeur. Tot een man zich langs de aanwezige televisiejournalisten wurmt en een wapen op een paar centimeter van haar gezicht houdt. Het wapen laat het afweten, de vijf kogels verlaten de loop niet. De dader, de 35-jarige Fernando Sabag Montiel, wordt met behulp van Kirchners aanhangers vrijwel direct ingerekend. Al snel blijkt dat hij de Braziliaanse nationaliteit heeft en de zoon is van een Argentijnse moeder en een Chileense vader. Via staatspersbureau Telam komt ook naar buiten dat hij in 2021 een keer is gearresteerd wegens het bezit van een groot mes. Over Montiels motief is echter nog niets bekend. Had zijn wapen gewerkt, dan had Argentinië mogelijk afscheid moeten nemen van een iconische politicus. Eentje die van First Lady promoveerde tot president, waarvan gefluisterd wordt dat ze als vicepresident nog steeds aan de touwtjes trekt én tegen wie twaalf jaar celstraf wegens corruptie is geëist. Cristina Fernández de Kirchner (69) is het kind van een Spaanse vakbondsleider en een Duitse Russin. Tijdens haar rechtenstudie in haar geboortestad La Plata ontmoet ze haar latere man Néstor Kirchner. Ze beginnen een advocatenpraktijk en klimmen op in de linkse partij Partido Justicialista. Als Néstor in 2003 wordt verkozen tot president, is Cristina al acht jaar senator. Als ze kantoor begint te houden in het presidentieel paleis, is de hoon van oppositiepartijen haar deel. Ze wimpelt die kritiek af door te stellen dat haar reguliere senatorenkantoor te klein is. Na vier jaar schuift Néstor zijn vrouw naar voren als nieuwe presidentskandidaat. Boze Argentijnse tongen vermoeden een plan van het echtpaar om de maximale termijn van acht achtereenvolgende jaren te omzeilen, door om de vier jaar van stuivertje te wisselen. Cristina wint de verkiezingen, maar mocht er al sprake zijn van een plan, dan mislukt dat: Néstor overlijdt in 2010 plotseling. Met haar flamboyante bestuursstijl maakt de diva zich nog populairder dan haar man. Interviews geeft ze nauwelijks, ook van kabinetsbesprekingen is ze geen fan. Liever trekt ze door Argentinië om bij slachthuizen en fabrieken haar achterban toe te spreken. Ze zoekt de nabestaanden van een treinongeluk dat 51 Argentijnen het leven kost persoonlijk op, en draagt zes dagen lang zwarte kleding. Ze voert het homohuwelijk in en geeft omgerekend zo’n 926 miljoen euro uit aan de aanleg van snelwegen in Zuid-Argentinië. De staatsschuld loopt flink op, omdat Kirchner veel meer uitgeeft dan er binnenkomt. In 2015 moet Kirchner vanwege de maximale termijn van acht jaar aftreden en wordt ze opgevolgd door de centrumrechtse Mauricio Macri. Makkelijk vindt ze het afscheid van de macht niet: ze maakt in het openbaar ruzie met Macri over de invulling van de overdrachtsceremonie en komt uiteindelijk zelfs niet opdagen. Ook moet Macri een nieuw twitteraccount aanmaken, omdat Kirchner weigert de inloggegevens van het account van het presidentieel paleis te delen. Vier jaar later wint Kirchners oude kabinetschef Alberto Fernández de presidentsverkiezingen. Zijn belangrijkste troef is zijn running mate: Cristina Kirchner. Bij het overwinningsfeest trekt vicepresident Kirchner alle aandacht naar zich toe door als eerste op het podium te verschijnen in een glamoureuze rode jurk. Fernández komt achter haar aan gesukkeld. Voor de Argentijnen is het duidelijk wie er daadwerkelijk aan de touwtjes gaat trekken. Op dat moment is de openbaar aanklager al begonnen aan een corruptieonderzoek naar Kirchner en twaalf andere overheidsfunctionarissen. Kirchner blijkt de 926 miljoen euro voor snelwegen te hebben aanbesteed bij goede vriend en zakenman Lázaro Báez. Ze betaalt ver boven de marktconforme prijzen en een deel van de bouwprojecten is nooit voltooid. Mogelijk eindigt een deel van het overheidsgeld via Báez weer in de zakken van Kirchner. Zelf doet ze de aanklacht af als een politiek gemotiveerd. ‘Het lijkt wel alsof ik terechtsta voor een media-juridisch vuurpeloton, in plaats van een constitutioneel hof’, schreef ze op Twitter. Het weerhield de aanklager er niet van twee weken geleden twaalf jaar cel te eisen en een verbod op het uitvoeren van een publiek ambt. De rechter doet eind dit jaar pas uitspraak, maar een celstraf zit er voorlopig niet in. Kichner is namelijk ook lid van de senaat en heeft daarom parlementaire onschendbaarheid. Dat betekent dat ze in elk geval tot eind 2023 de cel niet in zal gaan. Dan zijn er nieuwe senaatsverkiezingen en bepaalt de kiezer of Kichner haar onschendbaarheid behoudt – en daarmee of zij mogelijk de cel in gaat. Afgaande op de tienduizenden mensen die dit weekend in een mars de straat opgingen als reactie op de mislukte aanslag, hoeft ze zich nergens zorgen om te maken.||https://www.volkskrant.nl/nieuws-achtergrond/een-moordpoging-een-corruptieschandaal-hoeveel-van-haar-negen-levens-heeft-cristina-kirchner-nog-over~bc566b77/
2022-09-02||De hoge energieprijzen zijn catastrofaal, zegt EU-president Michel. ‘Dit is niet uit te leggen’||De EU moet nú de exploderende energieprijzen beteugelen. Langer dralen is onacceptabel. ‘De geloofwaardigheid van de Europese Unie staat op het spel’, zegt EU-president Charles Michel bij de start van het nieuwe Europese politieke seizoen. Het vuur waarmee hij prijsmaatregelen voor de energiemarkt bepleit, doet bijna vergeten dat Michel een liberaal is. ‘Hoe kunnen we de mensen in Europa uitleggen dat zij de volle mep moeten betalen voor gas en elektra en energiebedrijven superwinsten maken?’, vraagt Michel in een interview met zeven Europese kranten, waaronder de Volkskrant. ‘Dat is niet uit te leggen’, antwoordt hij zelf. ‘We moeten nu handelen. We hebben niet langer de luxe om weer weken, maanden te wachten.’ Michel is kritisch over de Europese Commissie. Sinds dit voorjaar hebben de Europese regeringsleiders unaniem tot drie keer toe de Commissie gevraagd met concrete, uitgewerkte voorstellen te komen die de koopkracht-eroderende prijsstijging van energie de kop indrukken. ‘Een ideologisch debat over mogelijke instrumenten helpt niet, we hebben precieze voorstellen nodig om de burger te helpen.’ Michel wacht er nog steeds op. Dat Commissievoorzitter Von der Leyen vrijdag een aantal ideeën lanceerde – maximumprijs voor Russisch pijplijngas, afromen winsten energieproducenten – vindt hij onvoldoende. ‘Toen twee jaar geleden de coronapandemie uitbrak, waren we in staat snel en gezamenlijk op te treden: met de inkoop van vaccins, met het herstelfonds, met het openhouden van de grenzen voor vrachtverkeer. Dat was uitermate nuttig en noodzakelijk. Die urgentie is nu opnieuw vereist: de energieprijzen zijn een heel groot probleem voor burgers en bedrijven.’ ‘Voor de prijscrisis wel. De Commissie speelde een belangrijke rol bij het op peil brengen van de gasvoorraden voor deze winter. Een goede zaak. De Commissie deed ook goede voorstellen om 15 procent minder gas te verbruiken. Ik denk dat we voor het elektriciteitsgebruik iets soortgelijks moeten doen. Maar op de prijsmaatregelen wachten we nog steeds. Wat moet er gebeuren? Ten eerste zijn er prijsplafonds nodig. Dat debat is niet nieuw maar de Commissie komt niet met uitgewerkte voorstellen. Hetzelfde verhaal over de elektriciteitsmarkt. In normale omstandigheden begrijpen we allemaal dat gas de prijs van elektra bepaalt. Maar dit zijn geen normale tijden! De leiders vragen om voorstellen! We kunnen het debat niet langer ontlopen. Dat wil niet zeggen dat een besluit eenvoudig is, zeker nu de economische groei afneemt. Maar ik ben ervan overtuigd dat we eruit komen. Wir schaffen das. Volgende week is er een extra vergadering van energieministers, begin oktober een extra EU-top. We hebben geen dag te verliezen.’ ‘De leiders waren het niet eens over de oplossing, maar wel over het verzoek aan de Commissie om uitgewerkte plannen op tafel te leggen. Pas dan kan er een besluit komen. Niet een-twee-drie en klaar is Kees, het zal moeilijk zijn. Maar ik wil niet tijdens de EU-top in oktober nog eens het debat uit maart, mei en juni overdoen. Dat kunnen we ons niet veroorloven.’ ‘Alle ingrediënten voor een bittere cocktail in Europa zijn aanwezig: hoge prijzen, inflatie, haperende aanvoerlijnen, energietekorten. De situatie is extreem moeilijk en zwaar. Maar ik ga niet vooruitlopen op wat er in één specifieke lidstaat kan gebeuren. We kennen de sterke en zwakke kanten van de eurozone. We kennen de les van de coronapandemie: gezamenlijk optrekken loont. We hebben een noodfonds. Ik kan u verzekeren dat de EU voorbereid is op een eventuele crisis. Ook hier geldt: Wir schaffen das.’ ‘Dat is risico bestaat zeker. Daarom is zo belangrijk dat politici uitleggen waarom Rusland hard moet worden aangepakt. Omdat het Oekraïne is binnengevallen, met grof geweld de grenzen probeert te veranderen, een schaamteloze schending van internationale verdragen, een aanval op onze democratische waarden. Tegelijk mogen we onze burgers en bedrijven – voor wie de extreme energieprijzen als gevolg van de oorlog catastrofaal zijn – niet vergeten. Volgens de Brusselse denktank Bruegel hebben de EU-landen al 280 miljard euro ingezet om de kosten van de energiecrisis te compenseren.’ ‘Zeker. We kunnen niet simpelweg niet tolereren dat een land als Rusland besluit, zoals op de eerste dag van de oorlog, 1.600 raketten af te vuren op Oekraïne, een soevereine staat. Als we dat laten passeren, is geen enkel land nog veilig voor dergelijke beestachtigheid. En ja, Hongarije maakt gasafspraken met Moskou – maar andere lidstaten zijn ook druk in de weer met bilaterale gascontracten in de wereld. De gezamenlijke inkoop van energie door de lidstaten komt nog niet van de grond.’ ‘Direct na de Russische inval van Oekraïne heeft de EU – voor het eerst in haar geschiedenis – miljarden euro’s vrijgemaakt uit het EU-budget voor wapenleveranties aan Kyiv. Daarnaast leveren de lidstaten zelf wapens en andere steun aan Oekraïne, niet altijd openbaar. Dat zou je allemaal bij elkaar moeten optellen om een goede vergelijking te maken met de militaire steun van de VS. Verder zijn de EU-landen het nagenoeg eens over nieuwe financiële hulp voor Oekraïne van 9 miljard euro.’ ‘Geen twijfel daarover, naar mijn mening. Zelfs al hebben we meningsverschillen over het Noord-Ierse protocol: de EU en het Verenigd Koninkrijk zijn vrienden en dat blijven we, ook in de G7, de G20 et cetera.’ ‘Het is geen geheim dat deze vraag gevoelig ligt. Maar ik weet zeker dat we dit kunnen oplossen.’ ‘Persoonlijk vind ik dat we Turkije moeten uitnodigen. Maar ik zoek wel de steun van alle EU-leiders.’||https://www.volkskrant.nl/nieuws-achtergrond/de-hoge-energieprijzen-zijn-catastrofaal-zegt-eu-president-michel-dit-is-niet-uit-te-leggen~baabb293/
2022-09-02||James Webb telescoop zwaait met ‘prachtige’ nieuwe foto van exoplaneet de deur open voor nieuw onderzoek||Sterrenkundigen denken dat er rond elke ster, waarvan onze zon er maar één is, planeten draaien. Van zulke ‘exoplaneten’ zijn er nu ongeveer vijfduizend bekend, een minuscule fractie van het totale aantal. Maar directe waarnemingen van exoplaneten zijn zeldzaam: in het felle licht van de moederster is een exoplaneet zo dof als een vlieg op een vuurtoren. Voeg daar nog eens de gigantische afstand aan toe – maar liefst vierhonderd lichtjaar in dit geval – en het valt te begrijpen waarom er van die vijfduizend bekende exoplaneten maar twintig portretfoto’s zijn. Toch was de planeet in kwestie, met de pakkende naam ‘HIP 65426 b’, al in 2017 op de foto gezet. Deze ‘tweede’ waarneming maakt desalniettemin veel los in de sterrenkundige wereld. Zo niet door het model, dan wel door de fotograaf: de James Webb Space Telescope. Met de laatste instrumenten en de grootste lens voor een ruimtetelescoop ooit, kan James Webb compleet nieuwe observaties doen, zelfs op bekende planeten. Dat komt ten eerste doordat de telescoop geen last heeft van de verstrooiende deeltjes in de aardatmosfeer, waar telescopen op de grond wel nog doorheen moeten turen. Daarnaast staat James Webb op een strategische afstand van de aarde, waardoor de ruimtetelescoop minder last heeft van de verstorende straling van de aarde. Daardoor kan James Webb licht waarnemen dat voorheen nog onzichtbaar was, ook voor Webb’s voorganger Hubble. Veel informatie over exoplaneten, bijvoorbeeld over wolken in de atmosfeer, zit precies in die onbereikbare ‘kleuren’ licht verscholen. Daarom keken planetaire wetenschappers verheugd uit naar Webb's eerste kiekjes van exoplaneten. ‘Het is alsof je een kamer in wilt kijken, maar alleen door het sleutelgat in de deur kan kijken’, zegt Ignas Snellen, hoogleraar exoplaneten aan de Universiteit Leiden en niet betrokken bij het onderzoek. ‘Met James Webb kunnen we eindelijk de deur opengooien en écht naar binnen kijken.’ Zo kunnen sterrenkundigen nu informatie verzamelen over de chemische samenstelling van exoplaneten. Dat bleek ook al toen James Webb recent koolstofdioxide vond in de atmosfeer van een exoplaneet, een primeur. Onderzoekers zijn geïnteresseerd in dit soort chemische ontdekkingen, omdat ze waardevolle informatie kunnen geven over de ontstaansgeschiedenis van exoplaneten. De gefotografeerde planeet is relatief jong – ‘maar’ 14 miljoen jaar oud. Ter vergelijking: de aarde ontstond ongeveer 4,5 miljard jaar geleden. Daarom zijn er nog sporen van het ontstaan te zien in het stelsel, zoals een stofring om de moederster. Die was tijdens de eerste observatie vijf jaar geleden nog niet in de waarneming verschenen. Dit alles klinkt misschien interessanter dan de blokkerige foto op het eerste gezicht doet vermoeden. Het zal nog vele decennia duren voordat foto’s van exoplaneten iets weg zullen hebben van Google Maps. Maar dat mag voor Snellen en zijn collega’s over de hele wereld de pret niet drukken: ‘De beelden zijn prachtig, ze laten in één klap zien dat we hoge verwachtingen mogen hebben van James Webb, de komende twintig jaar.’||https://www.volkskrant.nl/wetenschap/james-webb-telescoop-zwaait-met-prachtige-nieuwe-foto-van-exoplaneet-de-deur-open-voor-nieuw-onderzoek~b6ff76db/
2022-09-02||De machtsstrijd in Irak verscheurt families, en niet alleen door het geweld||Het eerste wat opvalt, is de kleur zwart. In Sadr City, randje Bagdad, wapperen zwarte vlaggen en zwarte spandoeken. Geestelijken dragen vrome, zwarte gewaden. Het zwart symboliseert de rouw, dit jaar in augustus, van sjiitische moslims om de dood van imam Hoessein, anderhalf millennium geleden. In een van de stoffige straatjes van de sloppenwijk vind je de Fayadh-­familie, ook volledig in het zwart gekleed. Niet vanwege de imam, maar omdat een van haar zonen afgelopen maandag omkwam bij vuurgevechten in het centrum van Bagdad. De vader des huizes, Jaber Fayadh (72), is sinds drie dagen in de rouw. Hij veegt zijn ogen droog en zegt: ‘Waarom zou iemand onze kinderen doden?’ De familie bezweert dat hun 48-jarige zoon ongewapend was. Hij was alleen gekomen om te demonstreren. Over de schuldvraag hoeft niemand lang na te denken, ook al is er zo kort na de gebeurtenissen nog geen enkel onderzoek verricht. ‘We weten dat de schutter een Iraniër was’, zegt de vader, zittend op een tapijt in de ontvangstruimte. ‘Geen Irakees zou op zijn landgenoten schieten.’ Andere familieleden zullen er nuancerend aan toevoegen dat het niet om Iraniërs, maar om pro-Iraanse milities ging, maar dat is in Sadr City momenteel bijzaak. De sfeer in het land is geladen: ruim tien maanden geleden mochten burgers stemmen bij parlementsverkiezingen, maar tot een ­kabinet hebben die niet geleid. De man die als winnaar uit de bus kwam, politicus en geestelijke Muqtada al-Sadr, weigert de macht te delen met de andere sjiitische partijen. Het gevolg is een verlammende impasse die ieder moment in geweld kan omslaan. Zo ook begin deze week, toen er zeker 34 doden vielen bij gewapende confrontaties tussen de sjiitische facties (sjiieten vormen met ruim 60 procent de grootste religieuze groep in het land). Tussen hun leiders ontrolt zich al maanden een keiharde machtsstrijd. Behalve om ordinaire invloed, baantjes en geldstromen draait die strijd ook om geopolitiek: hoe moet het land zich verhouden tot de machtige oosterbuur Iran? Stel je die vraag in Sadr City, dan volgt er een antwoord uit het repertoire van Muqtada al-Sadr, de man naar wiens vader de wijk vernoemd werd. Sadr is een nationalist. Hij wil meer afstand tot Iran en zegt te streven naar een regering die ‘westers’ (lees: pro-Amerika) noch ‘oosters’ (pro-Iran) georiënteerd is. Een kopstuk uit zijn beweging riep Teheran deze week op zijn ‘kamelen’ in bedwang te houden, doelend op de pro-Iraanse partijen. ‘We willen een sterk en stabiel land’, zegt Ammar Fayadh, de 42-jarige broer van de dode en een overtuigd Sadr-aanhanger. ‘Een land geregeerd door Irakezen, niet door buitenstaanders.’ Het is een sentiment dat breder leeft, en niet alleen in Sadr City. Drie jaar geleden maakte Irak een van de grootste protestgolven in jaren mee en klonken er in het hele land leuzen: tegen de corruptie, tegen Iran. Studenten protesteerden tegen het oprichten van standbeelden voor Iraanse legercommandanten. Het Iraanse consulaat in de stad Basra ging in vlammen op. ‘Nurid watan’, was de slogan: we willen een thuisland. Bijna twintig jaar na de Amerikaanse invasie (2003) zijn Irakezen het beu als schaakstukken te dienen in een spel tussen grootmachten. Vooral Iran wist te profiteren van het machtsvacuüm dat in de nadagen van de Amerikaanse bezetting ontstond. De protestbeweging bood hoop, maar werd uiteindelijk door Sadr voor eigen doeleinden gekaapt. Pro-Iraanse milities draaiden de beweging met geweld de nek om. Wie Sadr City binnenrijdt, ziet langs de weg een levensgroot billboard van een man met een imposante witte baard. Bijnaam: de witte leeuw. Het is de vader van Muqtada, Mohammed Sadiq al-Sadr, de grondlegger van de beweging. Ook in zijn tijd, toen dictator (en soenniet) Saddam Hussein aan de macht was, was Iran een splijtzwam. Het sjiitische verzet tegen ­Saddam was verdeeld: een deel zocht bescherming bij de ayatollahs in Teheran, terwijl de sadristen in eigen land gebedsdiensten bleven organiseren voor honderdduizenden verpauperde sjiieten. Toen de beweging te bedreigend werd, liet Saddam de oude Sadr in 1999 vermoorden. Thuis bij Hossameldin al-Soudani (51) is goed te merken dat die kloof tot op de dag van vandaag doorwerkt. ‘Als sadristen zijn we één familie, met wijlen sayyid Sadiq als pater familias’, zegt hij. ‘We zijn alleen loyaal aan Irak. Dat geldt niet voor de anderen. Zij hebben niet dat gevoel van verbondenheid.’ ‘Zij’, dat zijn de pro-Iraanse facties, losjes gegroepeerd rond twee leiders. De ene is Nouri al-Maliki (ooit een balling in Iran), premier tussen 2006 en 2014. De ander is Qais Hasan al-Khazali, frontman van het paramilitaire Asa’ib Ahl al-Haq (‘Liga van de rechtvaardigen’), dat in Amerika op de lijst van terroristische organisaties staat en getraind werd door de Iraniërs. Al-Khazali en Sadr trokken ooit samen op tegen de Amerikaanse bezetter, maar die samenwerking liep dood toen er Iraans geld in het spel kwam. Het sjiitische front versplinterde. In kleermakerszit laat al-Soudani zijn zwarte gebedskralen door de vingers glijden. Hij vertelt over een boezemvriend met wie hij jarenlang optrok. Op een dag zei de vriend: ik voel wel iets voor Asa’ib. ‘Hij werd verleid door geld en mooie auto’s’, zegt al-Soudani mismoedig. Hun vriendschap was voorbij. ‘In het begin was ik verdrietig, maar na de gevechten van deze week voel ik geen wroeging meer.’ Steeds vaker raken sjiitische families verscheurd. Op Facebook schrijven sadristen: als je bij de anderen hoort, wil ik dat je me ontvriendt. Zelf maakt al-Soudani deel uit van een stam die teruggaat tot de begintijd van de islam. De stam is gespleten. Toen een vooraanstaand stamlid uit de pro-Iranhoek recentelijk werd voorgedragen als premier van Irak, leidde dat tot in eigen kring tot ruzie: eerst met woorden, toen met wapens. De mogelijkheid van een nieuwe burgeroorlog hangt als een donkere wolk boven het land. Of niet? Al-Soudani, laconiek: ‘We laten elkaar nu met rust. Onze paden zullen elkaar niet meer kruisen.’ Sinds de parlementsverkiezingen zijn er vruchteloze maanden verstreken. Geen van de partijen maakt aanstalten tot een dialoog, en Sadrs eis (nieuwe verkiezingen) stuit op een hard nee van de anderen. De gevechten van begin deze week worden gezien als een voorbode van waartoe de sadristen in staat zijn om hun zin te krijgen. Het was Sadr die 24 uur lang alle regie in handen had, niet het leger of de demissionaire premier. Zo snel als het geweld was begonnen, zo snel liet Sadr het ook weer stoppen. Hij heeft zijn aanhangers aan een touwtje. Het maakt hem tot de meest onvoorspelbare man van het land, ook wat betreft Iran. Hij kan hard uithalen naar het buurland, maar heeft er tegelijk zijn eigen contacten. Economisch leunt Irak zwaar op het land. ‘Als populist heeft Sadr de anti-Iraanse kaart vooral getrokken omdat hij merkte dat die sentimenten leefden onder de bevolking’, zegt Marsin Alshamary, Irak-onderzoeker verbonden aan de Harvard Kennedy School. Zijn standpunten kunnen als een blad aan de boom draaien. Bij de Fayadh-familie is er hoog bezoek van mannen in driedelige pakken. Het is een delegatie onder leiding van een hoge sadrist, de secretaris-generaal in het parlement. Hij is gekomen om te condoleren, maar krijgt voor de voeten geworpen dat er nog steeds geen nieuwe regering is. Hoe kan dat? ‘Onze vijanden willen ons zwak houden’, is zijn antwoord. En tot de familie: ‘Moge God u geduld schenken en verlichting.’ De mannen vertrekken weer. Ammar Fayadh is trots op zijn broer, omdat hij stierf voor zijn principes. Hij zou zonder aarzeling hetzelfde doen. ‘Muqtada weet wat goed voor ons is.’ Als eerbetoon heeft hij een portret van zijn broer aan de muur gehangen. Het hangt tussen dat van Sadr ­senior en junior.||https://www.volkskrant.nl/nieuws-achtergrond/de-machtsstrijd-in-irak-verscheurt-families-en-niet-alleen-door-het-geweld~bd9d35d7/
2022-09-02||Hoe de nabestaanden van München ’72 Duitsland na vijftig jaar op de knieën kregen||Ze krijgt het advies niet te gaan kijken, maar Ankie Spitzer laat zich niet tegenhouden. Ze wil per se de kamer zien, op de eerste etage van een maisonnette in het olympisch dorp van München, waar acht leden van de Palestijnse terreurcel Zwarte September een dag eerder elf Israëlische atleten in gijzeling hadden genomen, onder wie haar man, André. Hij was de coach van de schermploeg en vader van hun dochtertje Anouk, pas twee maanden oud. De terroristen eisten de vrijlating van 234 Palestijnse gevangenen in Israël. Thuis, in Nederland, onafgebroken gezeten voor de tv bij haar ouders, had ze hem voor het laatst gezien. Hij verscheen even voor het open raam, de eerste gijzelaar die in beeld kwam, in een hemd, de handen vastgebonden. Op een ander fragment is nog net waar te nemen dat hij een klap met een kalasjnikov krijgt. Ze heeft die woensdag, 6 september 1972, net de plechtigheid in het olympisch stadion bijgewoond, ter nagedachtenis van haar vermoorde echtgenoot en de andere sporters die bij de gijzeling en een mislukte bevrijdingsactie op het militaire vliegveld Fürstenfeldbruck om het leven kwamen. Ook vijf terroristen vonden daar de dood. Tijdens de ceremonie sprak voorzitter Avery Brundage van het Internationaal Olympisch Comité, tot ontzetting van velen, zijn bekendste en meest omstreden woorden uit zijn carrière uit: The games must go on. Maar ‘de vrolijke Spelen’, waarmee Duitsland had willen bewijzen dat het een ander land was geworden na het duistere naziverleden, waren toch echt voorbij. Al bij binnenkomst van appartement 1 aan de Connollystrasse 31 in het dorp ziet Spitzer veel bloed op de trap – ze noemt het later ‘een waterval’. De sporen van geweld zetten zich voort in de kamer. Bloedspetters reiken tot het plafond. In de muren zitten kogelinslagen. Nadat worstelcoach Moshe Weinberg zijn verzet tegen de Palestijnse indringers meteen met de dood had moeten bekopen, schoten de gijzelnemers in dit vertrek gewichtheffer Yossef Romano neer, toen hij een van hen met een schilmesje te lijf ging. Volgens latere rapportages hadden de gijzelnemers hem gecastreerd. Spitzer vindt Andre’s kapotte bril en grist nog een besmeurde mascotte van de Spelen mee, de teckel ‘Waldi’, die haar man alvast voor Anouk had bewaard. De coach behoorde tot de negen Israëliërs die later op het vliegveld het leven lieten. Die droevige en beklemmende dagen in München vormen het begin van een langdurig en bitter gevecht van de nabestaanden, van wie Spitzer, destijds 26, samen met Ilana Romano, de weduwe van de vermoorde gewichtheffer, de aanvoerders zullen worden. Hun tegenstander is de Duitse overheid. Die blunderde niet alleen bij de bevrijdingspoging, maar negeerde signalen over een ophanden zijnde aanslag, schoot tekort in de beveiliging van het olympisch dorp en volhardde daarna in afwijzing van verzoeken verantwoordelijkheid te nemen. Afgelopen woensdagavond vonden de partijen elkaar dan toch, amper vijf dagen voor de 50-jarige gezamenlijk herdenking op maandag 5 september in München, in aanwezigheid van onder anderen de nabestaanden, de Duitse president Frank-Walter Steinmeier en zijn Israëlische collega Isaac Herzog. De families van de elf slachtoffers stemden in met een te elfder ure ingediend voorstel over de betaling van smartengeld, naar verluidt 28 miljoen euro. De Duitse overheid erkent aansprakelijk te zijn, zal excuses maken en verschaft historici uit Duitsland en Israël toegang tot de archieven. De 23 nabestaanden zijn er nu maandag bij, hebben ze gemeld. Daarmee is een nieuw pijnlijk moment maar net afgewend. Ze hadden aangekondigd de herdenkingsceremonie te zullen boycotten uit woede over het tot dan laatste aanbod van 5 miljoen euro schadevergoeding. President Herzog had al laten weten dat ook hij zou ontbreken. Hij noemde het voorstel ‘een grap’. Een brief aan de Beierse premier Markus Söder, de gastheer van de bijeenkomst, waarin de nabestaanden hun afwezigheid bekend maakten, weerspiegelde hun gevoelens. Spitzer en Romano: ‘Vijftig jaar misbruik, leugens, vernedering en ontkenning door de Duitse regering en de Beierse autoriteiten in het bijzonder, zijn voor ons meer dan genoeg.’ Mede onder druk van de dreigende boycot, viel de starre opstelling van de gezagsdragers lastig vol te houden. De erosie was al langer bezig. Sinds de dramatische ontknoping op het vliegveld doken er telkens aanwijzingen, getuigenverklaringen en documenten op die Duitsland almaar verder in verlegenheid brachten. Het varieerde van de inzet van ongetrainde en slechte uitgeruste scherpschutters op Fürstenfeldbruck, tot aan een waarschuwing van de Duitse ambassade in Beiroet, halverwege augustus 1972, dat Palestijnse ‘officials’ de Spelen als doelwit hadden uitgekozen. Uiterst ongemakkelijk waren beweringen van een gijzelnemer, Jamal Al-Gashey, die met twee anderen het drama overleefde, in de documentaire One Day in September uit 1999, dat de Duitse regering zelf de regie had in de kaping van een Lufthansa-toestel in oktober, nog geen acht weken na het bloedbad in München. De Palestijnse kapers vroegen de vrijlating van de drie gevangen genomen gijzelnemers. Die eis werd ijlings ingewilligd: de autoriteiten vreesden dat een veroordeling van het drietal tot nieuwe terreuraanslagen zou leiden en dat in de rechtszaal het falen van de beveiliging zou worden aangetoond. Onlangs volgde een nieuwe aanwijzing van Duitse betrokkenheid. Voorafgaand aan de kaping van het toestel, stuurde de politiechef van München, Manfred Schreiber, een telegram naar het ministerie van Binnenlandse Zaken, waarin hij het heeft over ‘de geplande deportatie van drie gedetineerde Arabieren’. De snelle toegeving – de vereiste documenten lagen al klaar – duidde er op z’n minst op dat de kaping niet als verrassing kwam. Twee van de drie daders, die naar Libië werden gevlogen waar ze een warm onthaal kregen, zijn nog in leven. Naast Al-Gashey is dat Mohammed al-Safady. Beiden komen aan het woord in de documentairereeks Terror at the Games, Münich ‘72, afgelopen week te zien bij de VPRO. Al-Safady zegt daarin nog altijd trots te zijn op zijn aandeel in de gijzeling. Uit een tweedelige productie van KRO-NCRV, Ankie, de olympische weduwe, zondag en maandag op NPO 1, blijkt dat hij degene was die op het vliegveld vijf vastgebonden, maar op hun bevrijding hopende gijzelaars, onder wie haar echtgenoot Spitzer, in een helikopter doodschoot. Het jarenlang tevergeefs aankloppen van de nabestaanden bij de Duitse autoriteiten kreeg in 2018 een nieuwe impuls. Spitzer, al decennia in Israël correspondent voor Nova en later Nieuwsuur, benaderde het Amsterdamse advocatenkantoor van Geert-Jan en Carry Knoops met de vraag of zij langs de weg van het internationaal recht iets konden doen. Zij besloten zich pro deo in te zetten, overtuigd van het onrecht dat de nabestaanden is aangedaan. Archiefmateriaal uit Israël werd opgevraagd, wereldwijd digitaal onderzoek volgde. Stukken uit Duitsland bemachtigen bleek aanzienlijk ingewikkelder: slechts een beperkt deel is toegankelijk. Ook zij stuitten op het wegwuiven van waarschuwingen. Via een docent van een Duitse politieacademie kwamen ze in het bezit van een getuigenis, afkomstig van de toenmalige chef van de Duitse veiligheidstroepen, Ernst-Christian Kluge. Zijn team ontdekte in München drie maanden voor de aanslag een door Palestijnen bewoond souterrain. Naar later bleek waren dat twee van de acht terroristen. Hij stelde de minister van binnenlandse zaken Hans-Dietrich Genscher en de Beierse autoriteiten op de hoogte. Die verzochten hem stilzwijgen te betrachten. Het vooruitzicht op de vrolijke Spelen mocht niet worden bedorven. Enkele weken later kreeg hij door de Palestijnse terroristen in het olympisch dorp, waar hij uit hoofde van zijn functie naar toe was gegaan, een pistool tegen het voorhoofd gedrukt. Kluge overleed in 2017. Knoops slaagde er niet in hem in archiefstukken terug te vinden. Het onderzoek van het advocatenkantoor concentreerde zich op de erkenning van het leed dat de families trof. Dat moest gepaard gaan met een passende schadevergoeding. Er waren eerder uitkeringen geweest: het Duitse Rode Kruis doneerde één miljoen dollar kort na de aanslag. De nabestaanden vingen in de jaren negentig bot bij de rechter met een claim van 20 miljoen euro: de vorderingen waren verjaard. De Duitse regering maakte in 2002 bij wijze van ‘humanitair gebaar’ alsnog 3 miljoen euro over, waarvan 2 miljoen aan juridische kosten moest worden gedekt. Per persoon – 35 directe familieleden waren toen nog in leven – bleef 28 duizend euro over. Volgens Knoops stoelt een veel royalere compensatie op de stelling dat de aanslag een daad van internationale terrorisme was en niet, zoals de Duitse overheid beweert, een daad van nationale terreur. Over de betrokkenheid van Libië kan geen twijfel bestaan, stelt de advocaat vast. Het regime van dictator Moammar Kadhafi trainde de Palestijnen, voorzag hen van wapens en financierde de operatie. Het advocatenkantoor benadert begin 2021 de Duitse ministeries van Binnenlandse Zaken, Buitenlandse Zaken en Justitie met het verzoek de kwestie af te ronden voor de herdenking anderhalf jaar later. Knoops wijst erop dat eerdere vergoedingen aan slachtoffers van internationaal terrorisme varieerden van 3,5 tot 22 miljoen dollar. Hij noemt onder meer het bloedbad op de luchthaven van Lod in Israël (mei 1972, 26 doden), de aanslag op discotheek La Belle in Berlijn (april 1986, 3 doden, 230 gewonden) en het opblazen van een Boeing 747 boven het Schotse Lockerbie (december 1988, 270 doden). In een aantal gevallen is Libië tot betaling overgegaan. Terwijl intussen in de Duitse pers kritiek wordt geleverd op de weigerachtige houding van de autoriteiten, blijft tot begin deze week overleg en uitwisseling van documenten zonder resultaat. Spitzer en Romano spreken met de Duitse ambassadeur in Israël. De presidenten Herzog en Steinmeier hebben contact met elkaar. Het aanbod van 5 miljoen blijft staan en is voor de nabestaanden volstrekt ontoereikend. Maar donderdag is de odyssee langs de Duitse instituties ineens voorbij, als de overheid zwicht onder juridische druk en het vooruitzicht van lege stoelen tijdens de ceremonie van aanstaande maandag. Alle betrokken families plaatsen hun handtekening onder het voorstel met daarin de veronderstelde ruime vervijfvoudiging van het bedrag; de nabestaanden is over de hoogte van de vergoeding geheimhouding opgelegd. ’s Avonds, in het Olympisch Stadion van Amsterdam, woont Spitzer met haar dochter Anouk de voorvertoning van Ankie, de olympische weduwe bij. Ze oogt moe, maar voldaan; een last is van de schouders gevallen. Er is een omhelzing met IOC-voorzitter Thomas Bach. In de vallende schemering wordt één minuut stilte betracht en gaat de olympische vlag halfstok. Spitzer: ‘Ik noem het geen overwinning. Niemand kan geld genoeg betalen om Andre terug te krijgen. Als ik 50 jaar geleden geweten zou hebben dat het 50 jaar zou duren en met welke teleurstellingen en vernederingen ik te maken zou krijgen, had ik nog een keertje nagedacht. Ik ben blij dat het nu achter de rug is. Ik kan er een streep onder zetten.’ Nog iets heeft de 50 jaar doorstaan. Thuis, in Tel Aviv, staat op de kamer van dochter Anouk ‘Waldi’, de stoffen teckel uit de kamer van Andre Spitzer aan de Connollystrasse. Met medewerking van Wil Thijssen||https://www.volkskrant.nl/sport/hoe-de-nabestaanden-van-munchen-72-duitsland-na-vijftig-jaar-op-de-knieen-kregen~b1766ab9/
2022-09-02||Maximaal pompen en geld verdienen ging in Groningen lang vóór veiligheid – Huizinge veranderde het risico, niet het handelen||‘Als mensen mij vragen: hoe kan het vertrouwen van Groningers in de overheid hersteld worden? Dan antwoord ik: niet.’ Het krediet, verklaarde oud-burgemeester van Loppersum Albert Rodenboog, werd in 2013 definitief verspeeld. Op 16 augustus 2012 werd zijn gemeente opgeschrikt door de aardbeving bij Huizinge. De schok – met 3,6 op de schaal van Richter nog steeds de zwaarste ooit – was een kantelpunt in het denken over de risico’s van de decennia lang zo onbezorgde en lucratieve gaswinning. Maar niet in de handelswijze van de overheid. Dat werd pijnlijk duidelijk tijdens deze verhoorweek van de parlementaire enquête over gaswinning in Groningen, waarin ‘Huizinge’ centraal stond. Wie in tijden van torenhoge gasprijzen denkt dat flink pompen in Groningen een optie is, had er goed aan gedaan mee te luisteren. ‘Huizinge’ leerde dat zwaardere bevingen mogelijk waren. Een schadevraagstuk werd een veiligheidskwestie. Maar in weerwil van een dwingend advies van het Staatstoezicht op de Mijnen (SodM) werd de gaswinning het jaar na de beving (2013) niet teruggeschroefd, maar opgevoerd: van circa 48- naar 54 miljard kubieke meter. ‘Leveringszekerheid’ was steevast de bezweringsformule van toenmalig minister van Economische Zaken Henk Kamp. We wilden bejaarden in Limburg toch niet letterlijk in de kou laten zitten? Die verdedigingslinie is na deze week definitief onhoudbaar. Handelshuis GasTerra rekende in het najaar van 2012 al voor dat de Groningse gaswinning probleemloos flink verlaagd kon worden naar 27 miljard kuub. Dat zou echter pas in 2015 gebeuren. Niet door een besluit van de minister, maar door ingrijpen van de Raad van State, waar moedeloze Groningers hun recht haalden. Het gevaar van een parlementaire enquête is dat met de kennis van nu naar besluiten van toen wordt gekeken. Maxime Verhagen, in augustus 2012 demissionair minister van Economische Zaken, bekende terugblikkend dat het ‘erg slecht’ was dat hij Huizinge na de beving niet bezocht. Destijds, zei hij, werd de impact van de beving totaal onderschat – zeker in Den Haag. Zelfs toenmalig directeur van de NAM Bart van de Leemput noemde de verhoogde gaswinning in 2013 ‘terugkijkend niet uit te leggen’. Confessies in de categorie: wijsheden achteraf. Interessanter – en pijnlijker – waren de momenten waarop de enquêtecommissie getuigen confronteerde met besluiten van destijds in het licht van de kennis van toen. Zoals in het verhoor van Jos de Groot, in de periode van en na Huizinge topambtenaar op het ministerie van Economische Zaken. De gevolgen van de aanbeveling om de gaswinning te verminderen, werden op het ministerie besproken, vertelde De Groot. Er kwamen opsommingen: ‘Paniek op de gasmarkt, prijsstijgingen.’ Geen woord over minder veiligheidsrisico’s. Er was meer onderzoek nodig, was de slotsom, geen ingreep. Dat de enige medewerker op het ministerie met geologische kennis adviseerde de productie ‘uit voorzorg te verlagen’, veranderde daar niets aan. Juist in toepassing van het voorzorgsprincipe, blikte toenmalig toezichthouder Jan de Jong terug, verzaakte de staat. De Groot: ‘Het gasgebouw was een money machine.’ ‘Er was een consistente lijn: zoveel mogelijk Gronings gas verkopen. En daar gingen we mee door’, zei toenmalig GasTerra-topman Gertjan Lankhorst vrijdagmiddag over het recordjaar 2013. Dat maximaal pompen en daarmee geld verdienen in Groningen lange tijd voor veiligheid ging, is geen nieuw inzicht. Het was in 2015 de belangrijkste conclusie van de Onderzoeksraad voor Veiligheid. Maar ook de OVV mag zich achter de oren krabben. Dat Huizinge een kantelpunt was en er sinds 2013 ‘veel veranderd is’, zoals de Onderzoeksraad stelde, bleek amper. De risico’s waren nu bekend. Maar het dwingende advies van het SodM om de winning te verlagen werd door Verhagens opvolger Henk Kamp (VVD) moedwillig genegeerd. Al in de zomer bleek dat de gaswinning in 2013 een recordhoogte zou bereiken. Het ministerie werd ingelicht, maar zag geen reden om op de rem te trappen, integendeel. ‘Dit toont alleen maar aan dat Nederland Groningen hard nodig heeft’, mailde topambtenaar De Groot. Ook in 2014, biechtte De Groot op, werd niet de geadviseerde 40 miljard, maar 42,5 miljard kuub gas gewonnen. De reden? ‘De baten.’ In tijden van economische crisis prevaleerden ‘budgettaire redenen’ – een omstreden luxe die de overheid zich door eigen toedoen anno 2022 in Groningen niet meer kan permitteren. De balans tussen veiligheid en verdiensten zal ongetwijfeld de belangrijkste kwestie zijn in de verhoren van toenmalig ministers Kamp en Dijsselbloem (Financiën), aankomende vrijdag.||https://www.volkskrant.nl/nieuws-achtergrond/maximaal-pompen-en-geld-verdienen-ging-in-groningen-lang-voor-veiligheid-huizinge-veranderde-het-risico-niet-het-handelen~b474df37/
2022-09-02||Het weerbericht voor zaterdag 3 en zondag 4 september: broeierige warmte||Voorlopig houdt het warme zomerweer stand in Nederland. Onder invloed van een hogedrukgebied boven het Europese vasteland en lage druk voor de kust van Ierland, waait bij ons meestal een warme zuidoostelijke wind. Zaterdag zijn er flinke zonnige perioden, alleen in het zuiden ­komen wat meer wolkenvelden voor. Later is daar een enkele bui mogelijk, maar de meeste regio’s houden het gewoon droog. Het is zomers warm, met 25 tot lokaal 28 graden. Alleen aan zee blijft het iets koeler. De wind waait uit een zuidoostelijke richting en is veelal matig, rond kracht 3. In de nacht naar zondag kan in het zuidwesten eerst nog een bui vallen, maar al snel wordt het overal droog en vrij helder. Kouder dan 16 graden wordt het niet. Zondag en maandag komen we in nog iets warmere lucht terecht. Landinwaarts kan het dan regionaal tropisch warm worden met 30 graden, maar de luchtvochtigheid gaat ook omhoog. Daardoor voelt het broeierig warm aan. Vanaf maandagavond neemt de kans op onweer vanuit het zuiden toe en vooral de dagen daarna kunnen er soms felle buien vallen. Met name in de kustgebieden is daarbij lokaal veel neerslag mogelijk. Het blijft wel te warm voor september, met temperaturen tussen 22 en 26 graden.||https://www.volkskrant.nl/beter-leven/het-weerbericht-voor-zaterdag-3-en-zondag-4-september-broeierige-warmte~b496cac7/
2022-09-02||In strijd om Cherson claimen beide partijen succes||Volgens Kyiv wordt er zwaar gevochten in twee districten. Op sociale media tonen beelden hoe Oekraïense tanks en pantserwagens oprukken en hoe raketten inslaan bij de beschadigde Antonovskybrug, de belangrijkste brug in het gebied. Het is een van de drie strategisch gelegen bruggen over de Dnipro die de Oekraïners sinds juli onbruikbaar hebben gemaakt om de Russische troepen in Cherson te isoleren. Het Oekraïense leger probeert de Russische verdediging van de stad en de bevoorrading te dwarsbomen door vooral pontonbruggen onder vuur te nemen die de Russen hebben gebouwd bij de drie bruggen. Of de pontonbrug bij de Antonovskybrug is vernietigd, is onduidelijk. Het leger liet weten dat een andere pontonbrug, bij het dorp Darivka, wel was uitgeschakeld. ‘De inslagen waren effectief, de pontonbrug is vernietigd’, aldus het zuidelijk militair commando over de aanval op zo’n 20 kilometer van Cherson. ‘Onze successen zijn overtuigend’, aldus een Oekraïense militaire woordvoerder over de aanvallen op belangrijke Russische doelwitten. Het Russische ministerie van Defensie zegt daarentegen dat het offensief tot nu toe is mislukt. Moskou claimt onder andere vijandelijke munitiedepots te hebben vernietigd. Volgens Russische militaire bloggers, die de operaties van het Russische leger nauwgezet volgen, zouden de Oekraïners vanuit vier richtingen proberen op te rukken maar slagen zij niet in hun opzet. Kyiv zei maandag, toen het offensief werd ingezet, dat het op enkele plekken door de Russische linies was gebroken. Volgens de Britten is het Oekraïense leger er inderdaad in geslaagd hier en daar de frontlijn ‘te verplaatsen’. Ze zouden volgens de Britse inlichtingendiensten gebruik hebben gemaakt van zwakke plekken in de Russische verdediging. Russissche reserve-eenheden zouden proberen deze gaten in de verdediging te dichten. Ook de VS bevestigen dat de Oekraïners enige vooruitgang boeken. Volgens het Pentagon zouden Russische soldaten in sommige gevallen ‘terugvallen’ op andere posities. Oekraïense soldaten die de afgelopen dagen bij het offensief gewond zijn geraakt, maken melding van zeer zware gevechten. ‘Op sommige plaatsen rukken we op, maar in andere worden we flink geraakt’, aldus Pavlo (22), een van de acht soldaten die de Wall Street Journal sprak in een ziekenhuis achter het front. Volgens de soldaten waren de Russische militairen goed bewapend en boden ze flink verzet. ‘Ze bestrijden ons met alles wat ze hebben’, aldus een van de militairen over de Russische tegenaanvallen met tanks, artillerie en helikopters. Hij bevestigt dat de Russen manschappen tekortkomen. ‘Ze hebben een heleboel materieel maar weinig mensen’. Een adviseur van de Oekraïense president Volodymyr Zelensky waarschuwt voor te hoog gespannen verwachtingen over het offensief. Hij zei dat het Oekraïense leger behoedzaam wil opereren om niet te veel soldaten te verliezen. ‘Er zal geen snel succes zijn’, aldus Oleksi Arestovytsj. ‘Een snel succes betekent altijd veel bloedverlies.’ De Amerikaanse militaire denktank Institute for the Study of War (ISW), dat de operaties van beide partijen gedetailleerd in kaart brengt, zegt dat het na amper een week te vroeg is om conclusies te trekken. ‘Militaire operaties op de schaal van het Oekraïense tegenoffensief slagen of mislukken niet in een dag of een week’, aldus het ISW.||https://www.volkskrant.nl/nieuws-achtergrond/in-strijd-om-cherson-claimen-beide-partijen-succes~b0a230f04/
2022-09-02||Kinderboekenschrijver Karel Eykman (1936-2022) vond dat sprookjes soms ook dynamiet moeten bevatten ||Dinsdag is voormalig jeugdpredikant, televisiemaker en kinderboekenschrijver Karel Eykman overleden. Veel vijftigers van nu zijn opgegroeid met zijn werk, soms zonder het te weten. Hij is de maker van liedteksten voor televisieprogramma’s als De film van Ome Willem, Sesamstraat en Geef je ouders maar weer de schuld en hij is tot op hoge leeftijd blijven bijdragen aan Het klokhuis. Karel Eduard Eykman wordt in 1936 geboren in Rotterdam als zoon van een huisarts in een familie vol dominees. Hoewel hij op het gymnasium al de ambitie heeft schrijver te worden, gaat hij toch theologie studeren in Utrecht. Daarna werkt hij een paar jaar als hervormd jeugdpredikant. Van de wekelijkse preek leert hij dat voordragen hem niet ligt, maar schrijven wel. Bekend wordt hij met zijn kinderbijbel Woord voor woord, die in de jaren zeventig op televisie bij de Ikon in wekelijkse afleveringen wordt voorgelezen door zijn collega en levenslange vriend Aart Staartjes. Al snel daarna verschijnt zijn debuut voor algemeen publiek: De vreselijk verlegen vogelverschrikker (1974), waarmee hij een Zilveren Griffel wint. Dit verhaal typeert hem. De boer is ontevreden over zijn vogelverschrikker, die de vogels mompelend en zonder enig succes vraagt om van de oogst af te blijven. Als de boer hem weg wil gooien, krijgen de vogels medelijden en brengen ze hem naar het bos, waar hij voortaan een mensenverschrikker zal zijn. Hoewel Eykman breekt met de kerk, die hem een wel erg losse interpretatie van de Bijbel verwijt, blijft hij een leven lang in doen en laten jeugdpredikant. Vergelijkingen maken tussen hoe de wereld in elkaar zit en hoe die in elkaar zou moeten zitten doet hij voortaan welbespraakt in zijn verhalen, toneelstukken, televisiescripts, liedteksten en gedichten, waarin hij het opneemt voor kinderen, die volgens hem ook in Nederland ‘verdrukt en gemanipuleerd’ worden. Hij werkt in het spraakmakende Schrijverscollectief, dat voor televisie schrijft, samen met bevlogen liedkunstenaars als Willem Wilmink en Hans Dorrestijn, die net als hij laten zien dat fantasie, maatschappijkritiek, kinderen een hart onder de riem steken, humor en prachtig Nederlands elkaar niet hoeven uit te sluiten. Integendeel. Niks mis met een fantasieverhaal, maar ‘er moeten sprookjes bestaan die dynamiet bevatten en geen suiker’, zegt hij daarover in een interview. Naast zijn werk voor televisie verschijnen zo’n dertig kinderboeken met verhalen en gedichten, zoals Liefdesverdriet (1983, Gouden Griffel), Hans en Grietje in Jimmie Jammie Bobbyland (2001) en Zonder liefde ben je nergens (2003). De gezondheid van Eykman is de laatste jaren langzaam achteruitgegaan, maar hij is tot op hoge leeftijd actief gebleven. Vorig jaar is nog François Villon, dichter, boef en vagebond verschenen, met illustraties van Sylvia Weve, die een groot deel van zijn kinderboeken heeft geïllustreerd.||https://www.volkskrant.nl/cultuur-media/kinderboekenschrijver-karel-eykman-1936-2022-vond-dat-sprookjes-soms-ook-dynamiet-moeten-bevatten~b9520186/
2022-09-02||Aluminiumsmelter legt productie in Delfzijl tijdelijk stil vanwege hoge energieprijzen||De fabriek wordt in een waakvlamstand gezet. Door de productie gecontroleerd stil te leggen moet het mogelijk zijn snel weer op te starten wanneer de omstandigheden verbeteren. Er werken ongeveer tweehonderd mensen bij de fabriek. Het bedrijf verkeert al langer in zwaar weer. Eind vorig jaar moesten al zo’n 120 mensen vertrekken bij Aldel toen directeur Chris McNamee het bedrijf overnam van de Amerikaanse investeringsmaatschappij York Capital. Met die overname werd toen een dreigend faillissement afgewend. Ook toen speelden hoge energieprijzen het bedrijf parten. Meer bedrijven zien zichzelf de laatste tijd genoodzaakt om de productie terug te schroeven. Zo besloot Nyrstar zijn zinksmelterij in het Noord-Brabantse Budel op de waakvlamstand te zetten. Ook de Noorse kunstmestproducent Yara heeft de productie op een lager pitje gezet in de fabriek in het Zeeuwse Sluiskil.||https://www.volkskrant.nl/economie/aluminiumsmelter-legt-productie-in-delfzijl-tijdelijk-stil-vanwege-hoge-energieprijzen~b247765f/
2022-09-02||Dit kanon was eerst een cadeau en later een oorlogsbuit. Zo staat het symbool voor de koloniale ontwikkeling van Sri Lanka||In de zaal Nederland Overzee van het Rijksmuseum staat een opvallend blauw onderstel. Het is in rococostijl beschilderd en erop bevestigd is een met robijnen, goud en zilver gedecoreerd kanon. Volgens het tekstbordje stond dit sierkanon in het paleis van Kandy, het laatste koninkrijk van Sri Lanka, waaruit de Nederlanders het roofden in 1765. Vanwege die roof is het kanon middelpunt van een voortdurend debat. Sri Lanka wil het kanon terug, in Nederland wordt er nog steeds over gediscussieerd. Het kanon vertelt een complexe koloniale geschiedenis die niet alleen over roof en oorlogvoering gaat, maar ook over diplomatie, koloniale exploitatie, lokale politiek en kunst. En over postkoloniale Nederlandse koppigheid. De eerste versie van het kanon is waarschijnlijk in 1660-1680 in de Nederlandse Republiek gegoten. Het heeft namelijk overeenkomsten met kanonnen uit die tijd van bronsgieters in de Republiek. Opvallend is het wapenschild met daarop de Kandiaanse machtssymbolen: een zon, een halve maan en een leeuw. Waarschijnlijk is het kanonnetje speciaal voor de Kandiaanse vorst Raja Sinha II (1635-1687) gegoten en door de Verenigde Oost-Indische Compagnie (VOC) verscheept. Als een geschenk of op aanvraag. Deze Raja Sinha II nam in 1636 contact op met de VOC, omdat hij zich wilde ontdoen van de Portugezen, die vanaf het einde van de 16de eeuw de kaneelproductie van Sri Lanka probeerden te controleren. De Nederlanders verjoegen daarop de Portugezen en vestigden zich in de veroverde forten. Zo ontstond aan de kusten het zogenoemde Nederlands-Ceylon, met de VOC als koloniale bezetter. Het koninkrijk Kandy bleef gevestigd in de bergachtige binnenlanden, waar de kaneelgebieden zich bevonden. VOC-gouverneurs moesten voor het oogsten van kaneel in die gebieden jaarlijks toestemming vragen aan Kandy, wat gebeurde tijdens een officieel bezoek aan de vorst in zijn paleis. Deze diplomatieke missies gingen gepaard met het nodige eerbetoon en geschenken aan de koning. Een eeuw later veranderden de verhoudingen. Tijdens ruim honderdvijftig jaar Nederlandse bezetting protesteerde de plattelandsbevolking meermaals tegen het afstaan van grote delen van haar oogst en tegen de gedwongen arbeid in de kaneelgebieden en bij de olifantenjacht. Ook ontvluchtten mensen deze vorm van slavernij door hun heil te zoeken in Kandy. In 1749 bezocht een VOC-ambassadeur Kandy en zag daar voor de audiëntiezaal twee met goud overtrokken kanonnen staan. Waarschijnlijk was een ervan dit kanonnetje, in het Rijksmuseum ook wel ‘Lewke’s kanon’ genoemd naar de hooggeplaatste Kandiaanse ambtenaar Lewke, wiens naam erop staat. Hij had in 1745 of 1746 door Kandiaanse ambachtslieden sierlijke decoraties op het kanon laten aanbrengen als cadeau voor de toenmalige vorst van Kandy, Sri Vijaya Rajasinghe (1739-1747). Ambtenaar Lewke was ook onderhandelaar tussen Kandy en de VOC. Toch steunde hij, wanneer dit in zijn voordeel was, ook opstanden van de boerenbevolking tegen de VOC. In 1761 mengde koning Kirti Sri Rajasinha van Kandy (1747-1782) zich in de hoogoplopende conflicten. Het markeerde het begin van een succesvolle Kandiaanse guerrillaoorlog. In februari 1765 nam de VOC de hoofdstad van Kandy in, maar de Nederlanders moesten zich al snel terugtrekken. Dit weerhield hen er niet van de tempel en het paleis te plunderen, heilige koeien te slachten en Boeddhabeelden te vernielen. De tempel zou voor jaren ontheiligd zijn. Gouverneur Lubbert Jan van Eck nam religieuze objecten en rijkversierde wapens mee naar Colombo, waar het VOC-bestuur was gevestigd. In die buit bevond zich het sierkanon. Een aantal geplunderde objecten werd onderdeel van de vredesonderhandelingen die in 1766 volgden. Het kanon was echter al eind 1765 richting Nederland gestuurd, waar het in de collectie van Stadhouder Willem V in Den Haag als oorlogstrofee tentoon werd gesteld. In Nederland symboliseerde Lewke’s kanon de koloniale en militaire macht van de stadhouder, maar op Ceylon bleven de Hollanders bang dat Kandy bij nieuwe opstanden hun positie weer in gevaar zou brengen. Het waren uiteindelijk de politieke situatie in Nederland en het naderende faillissement van de VOC die in 1796 een einde maakten aan de episode van Nederland in Sri Lanka. De komst van de Britten, hierna, maakte echter geen einde aan de exploitatie van de bevolking en de roof van waardevolle objecten. Zo staat een klein kanon symbool voor verschillende fasen in de koloniale overheersing van Nederland in Sri Lanka, die tot op de dag van vandaag doorwerkt.||https://www.volkskrant.nl/cultuur-media/dit-kanon-was-eerst-een-cadeau-en-later-een-oorlogsbuit-zo-staat-het-symbool-voor-de-koloniale-ontwikkeling-van-sri-lanka~b3111f56/
2022-09-02||A6 weer open na stroomstoring, tot elf uur geen treinverkeer tussen Lelystad en Dronten||De politie vroeg ‘de wegen in Oostelijk Flevoland te mijden’, zodat hulpdiensten vrij baan hebben. De A6 was in beide richtingen afgesloten tussen Lelystad-Noord naar de Ketelbrug, de enige verbinding tussen de Flevopolder (het zuidelijke deel van de provincie) en de Noordoostpolder (het noordelijke deel). Inmiddels is de snelweg weer vrij en zal de file op de snelweg ‘snel oplossen’, aldus de ANWB. Wel blijven twee provinciale wegen tussen Dronten en Lelystad voor een deel dicht. Ook is er door de stroomstoring tijdelijk geen treinverkeer tussen Lelystad en Dronten. ProRail heeft reizigers geëvacueerd uit een stilgevallen trein. Volgens de NS is de bovenleiding van het spoor defect en wordt het treinverkeer pas vrijdagavond om elf uur hervat. De stroomstoring kwam door kortsluiting in de hoogspanningsverbinding tussen Lelystad en Dronten. Daardoor werd de lijn te heet en ontstonden op diverse plekken branden. Een woordvoerder van de brandweer noemde de situatie tegenover Omroep Flevoland ‘een groot gekkenhuis’. Onder meer de A6 was een brandhaard geworden, zei hij. Daarnaast meldde de provincie Flevoland dat er verschillende meldingen waren van transformatorhuizen die in brand staan en sluizen die niet meer te bedienen waren. Pretpark Walibi in Biddinghuizen zou weinig last hebben gehad van de stroomstoring. De attracties stonden even vast, maar iedereen kon zonder problemen worden bevrijd. Ook voor het vliegverkeer op Lelystad Airport had de storing geen gevolgen. Ook op sommige adressen in de Gelderse plaatsen Harderwijk, Putten en Ermelo was er tijdelijk geen stroom. Bij het ziekenhuis Sint Jansdal, met vestigingen in Lelystad en Harderwijk, was sprake van ‘een kleine vertraging in het zorgproces’, zei een woordvoerder tegen het ANP. Er hoefden geen operaties te worden uitgesteld.||https://www.volkskrant.nl/nieuws-achtergrond/a6-weer-open-na-stroomstoring-tot-elf-uur-geen-treinverkeer-tussen-lelystad-en-dronten~bbca6b4e/
2022-09-02||Stikstof schadelijker voor natuur dan eerder gedacht; kabinetsbeleid moet waarschijnlijk nóg strenger||Onder andere gemengde loofbossen, beukenbossen, natte en droge heide, bloemrijke graslanden en natte duinvalleien zijn gevoeliger voor stikstofneerslag dan eerder gedacht. Deze habitattypen komen allemaal in Nederlandse Natura 2000-gebieden voor. Nederland is op grond van Europese natuurbeschermingswetten juridisch verplicht deze habitats in ‘gunstige staat van instandhouding’ te brengen en te houden. Het nieuwe ecologische onderzoek verschijnt later deze maand, maar er staat nu al een voorlopige versie online. De resultaten zijn in principe maatgevend voor de stikstofnorm die als grondslag dient voor het kabinetsbeleid. Die norm is de kritische depositiewaarde (kdw), de maximale stikstofneerslag die een bepaald natuurtype (habitat) jaarlijks kan verdragen zonder schade te lijden. Het kabinet wil 74 procent van de Nederlandse Natura 2000-gebieden voor 2030 onder de kdw-grens brengen. Daarvoor is volgens eerdere berekeningen een halvering van de landelijke stikstofuitstoot nodig. Maar de kdw-normen die het kabinetsbeleid schragen – onder andere het beruchte stikstofreductiekaartje voor de landbouw – zijn dus achterhaald. De Nederlandse kdw’s zijn gebaseerd op een internationaal onderzoeksrapport uit 2011 van een wetenschapspanel van de Verenigde Naties. Dat rapport is nu door 43 stikstofexperts uit meerdere landen geactualiseerd aan de hand van ecologisch onderzoek uit de afgelopen tien jaar. Op grond van die recente studies concludeert het wetenschapspanel dat de kdw voor meer dan 40 procent van de habitattypen significant omlaag moet. Een woordvoerder van het ministerie van Landbouw, Natuur en Voedselkwaliteit bevestigt in een reactie dat deze aanbevelingen gevolgen kunnen hebben voor de Nederlandse kdw’s en daarmee voor het stikstofbeleid. Minister Christianne van der Wal (Natuur en Stikstof) wilde vrijdagochtend niet op de conclusies vooruitlopen. Ze wil een expertcommissie laten uitzoeken wat de internationale onderzoeksresultaten betekenen voor de Nederlandse natuurgebieden. Van der Wal sluit niet uit dat ze haar beleid moet aanpassen aan de nieuwe wetenschappelijke realiteit. Die realiteit lijkt dus te zijn dat halvering van de landelijke uitstoot niet langer genoeg is. De kans is groot dat de stikstofemissies meer en sneller moeten dalen dan waar het kabinet nu op rekent. Die boodschap had niet op een ongelukkiger moment kunnen komen. Het kabinet is er na maanden van keiharde confrontaties met boze boeren namelijk net in geslaagd de onrust te bezweren. Een tweede gespreksronde tussen premier Mark Rutte, Van der Wal, landbouwminister Henk Staghouwer en de boerenbelangenorganisaties verliep woensdag verrassend positief. De boeren waren na afloop redelijk tevreden dankzij een aantal toezeggingen van kabinetszijde, waarvan het heroverwegen van de kdw de belangrijkste is. Nu is de kdw nog de allesbepalende maatstaf voor zowel de stikstofreductiedoelen als de vergunningverlening voor economische activiteiten. Het kabinet en de boeren willen de komende jaren een andere norm ontwikkelen voor de gezondheidstoestand van de natuur. Die nieuwe norm moet niet alleen stikstofgerelateerd zijn, maar ook andere factoren incorporeren die natuurschade veroorzaken, zoals verdroging. Van der Wal stelt daarbij als voorwaarde dat de nieuwe norm ‘juridisch houdbaar’ moet zijn. Hij moet de toets van de rechter kunnen doorstaan, dus zekerheid bieden dat de natuur er voldoende mee beschermd wordt. De komende jaren blijft de kdw gewoon de leidraad bij het verlenen van vergunningen, want dat is voorlopig het enige criterium dat rechters accepteren. Het wetenschappelijke advies om de kdw’s aan te scherpen, zet de broze wapenstilstand met de agrarische sector op het spel. Door eerst een Nederlands onderzoek te bestellen, koopt Van der Wal kostbare tijd. Haar partij, de VVD, staat net als het CDA en de ChristenUnie onder grote druk van de achterban – zowel leden als regionale bestuurders – om het stikstofbeleid juist te versoepelen. Het is dus niet te verwachten dat het kabinet de verlaagde kdw’s uit het rapport zonder slag of stoot zal overnemen.||https://www.volkskrant.nl/nieuws-achtergrond/stikstof-schadelijker-voor-natuur-dan-eerder-gedacht-kabinetsbeleid-moet-waarschijnlijk-nog-strenger~bfe87083/
2022-09-02||Porsche profiteert van patsermarkt, Reckitt-baas wisselt Durex voor Starbucks||De relatie tussen de Duitse autofabrikanten Porsche en Volkswagen is al bijna een eeuw ingewikkeld, eigenlijk sinds de eerste Volkswagen door Porsche werd bedacht. Maar als de twee dit najaar uit elkaar gaan, na bijna tien jaar onder één overkoepelend dak te hebben te hebben vertoefd, wordt alles een stuk duidelijker. Want: Porsche, momenteel een dochter van Volkswagen, gaat dit najaar naar de beurs. Die verzelfstandiging kan volgens analisten zomaar 85 miljard euro opleveren, geld dat vervolgens voor een fors deel in handen komt van de familie Porsche, grootaandeelhouder van Volkswagen, dat dus eigenaar is van Porsche. Nee, we gaan het niet uitleggen. Wat we wel willen memoreren is dat Porsche in 2012 voor 11 miljard euro door Volkswagen werd gekocht. En dat dat straks dus acht keer zoveel waard is. Sterker nog: als de beursgang een succes wordt, is Porsche straks misschien meer waard dan Volkswagen, waar het nu onderdeel van is. Tja, zo werkt dat met luxe merken, die zomaar een winstmarge van wel 20 procent kunnen halen – snobs en macho’s betalen graag wat extra voor dat Porsche-paardje op hun Cayenne of Macan, de SUV’s waarmee Porsche veel succes heeft op de patsermarkt. Dus zeggen we tegen Wolfgang Porsche, het huidige hoofd van de familie en kleinzoon van oprichter en oorlogsmisdadiger Ferdinand Porsche: is het allemaal toch nog goed gekomen. Hij lijkt misschien een winnaar, Laxman Narasimhan (55), die donderdag zijn functie neerlegde als topman van de Britse fabrikant van drogisterijspulletjes Reckitt Benckiser (Durex, Dettol) om vervolgens topman van koffieketen Starbucks te worden. Zo snel gaat dat met die jongens met een MBA en twintig jaar ervaring McKinsey achter de kiezen: ze produceren net zo makkelijk condooms als een pumpkin latte. Hij schijnt het heus aardig gedaan te hebben in Londen: in de drie jaar dat hij diende, ging de koers flink omhoog, overigens mede met dank aan corona, waardoor mensen allerlei ontsmettingsmiddelen gingen aanschaffen. Maar het was toch een eerloze aftocht. Hij had ‘een kans aangeboden gekregen om terug te keren naar de Verenigde Staten’, motiveerde Narasimhan zijn plotsklapse vertrek donderdagochtend. ‘Het is de juiste beslissing voor mij en mijn familie.’ Dat was raar. Als het echt om zijn familie ging, had hij helemaal niet hoeven wachten tot hem een kans werd aangeboden – Londen is geen gevangenis, er gaan elke dag meerdere vluchten. Narasimhan heeft de afgelopen jaren genoeg miljoenen verdiend om in alle vrijheid terug te keren naar zijn stulpje in het elite-reservaat Greenwich, Connecticut. Later op de dag bleek wat die kans inhield: hij wordt de nieuwe baas van Starbucks. Hij gaat in Seattle wonen. Zeg dat dan. Hij is gewoon weggekocht. Hij dient zijn opzegtermijn niet eens uit. De koers van Reckitt Benckiser daalde ruim 5 procent, die van Starbucks steeg 1,5 procent. Het was de juiste keuze voor hem en zijn nieuwe werkgever.||https://www.volkskrant.nl/economie/porsche-profiteert-van-patsermarkt-reckitt-baas-wisselt-durex-voor-starbucks~becbfb32/
2022-09-02||Staat de ministerraad in deze Gouden Weken wel stil bij de vraag hoe die als groep wil functioneren?||Nu klaslokalen, kantoortuinen en thuiswerkplekken weer volstromen, kunnen ook de Tweede Kamer en de Trêveszaal rekenen op een volle bezetting. Het parlement keert dinsdag terug, de ministerraad is al aan het werk. Hoe verloopt zo’n eerste ministerraad na het zomerreces?, vroeg ik me af toen ik de dames en heren met gebruinde en bebaarde koppen het Binnenhof op zag lopen. Zou Mark Rutte – ondanks de tsunami aan probleemdossiers – opgewekt bij de deur van de Trêveszaal staan? Goedgemutst zijn ministers knipogend met boks of elleboog welkom hetend? Zou hij ze minzaam herinneren aan de – door de lange, warme zomermaanden diep in het brein weggezakte – regels in het kabinet? ‘Hugo, vergeet niet je jas aan het haakje te hangen. En die schoenen moeten ook uit, dat weet je best. Ja Rob, straks mag je vertellen over je bokslessen in Kroatië.’ Ik zie ze stuk voor stuk binnenkomen. Sigrid met haar lichtblauwe Frozen-rugzak, bijbehorend etui en spiksplinternieuwe rekenmachine: ‘Ik hoop dat ik niet meer naast Wopke hoef te zitten.’ Wopke is dit keer verkleed als zeerover. ‘Hi guys, vinden jullie mijn baard niet supercool? Hij is echt hoor!’ Christiane, Carola, Dennis, Robbert, Kajsa, allemaal zijn ze er weer. Verwachtingsvol zien ze uit naar wat meester Mark in petto heeft deze eerste weken na de vakantie. In het onderwijs heten ze de Gouden Weken. Omdat juist die eerste weken zo bepalend zijn voor de rest van het jaar. Leerlingen verkennen de leraar, de regels en elkaar. Wordt de klas een goed samenwerkende groep? Of een waaraan de leraar het hele jaar zijn handen vol heeft met het herstellen van orde, waardoor kinderen niet tot leren komen? ‘Wen er maar vast aan, zo gaat het elk jaar’, zegt mijn collega als ik na een uitputtende eerste schoolweek vraag of het normaal is dat mijn leerlingen zelfs de meest basale regels lijken te zijn vergeten. ‘Hier, lees dit maar.’ Hij drukt een boekje in mijn hand. Tips voor een gouden start: ‘Zorg dat je gezamenlijk een duidelijk groepsdoel formuleert met gedragsafspraken waaraan je elkaar houdt. Werk vanaf het begin stelselmatig aan onderlinge sociale verbondenheid.’ Grappig, dat komt me bekend voor. Uit een eerder leven. Werkt dat ook voor kinderen? Jazeker! Als ik de volgende schooldag vraag wat ‘een fijne klas’ voor hen betekent, wordt er driftig overlegd. ‘Een fijne klas is respectvol en lief zijn voor elkaar’, zegt Luna. ‘Met aandacht en interesse’, voegt Janus toe. En zo gaat het een tijdje door. Als ik de stille Danae vraag wat haar idee is van een fijne groep, fluistert ze: ‘Iedereen is anders, maar samen zijn we een.’ Ik zie instemmend geknik. Ons groepsdoel is geboren. Hoe gaat dit bij Rutte en zijn ploeg? Zou hij in deze ‘gouden weken’ in elke ministerraad stilstaan bij hoe ze als groep willen functioneren? Houden ze elkaar ook aan de afspraken? Ik hoop dat ze inzien dat een soepel draaiend, eensgezind team dat gezamenlijk de lijst aan crises trotseert, veel effectiever is dan weer een ad-hoczak met miljarden droppen. Dat het oplossen van de grote vraagstukken een kabinet vraagt dat meer is dan een verzameling individuen die politieke dealtjes smeden. Maar ik betwijfel het. En zo dreigt het gevaar dat die eerste, gouden weken wel eens de laatste weken kunnen worden. Daar zit een land vol crises niet op te wachten.||https://www.volkskrant.nl/columns-opinie/staat-de-ministerraad-in-deze-gouden-weken-wel-stil-bij-de-vraag-hoe-die-als-groep-wil-functioneren~b09e6902/
2022-09-02||Wees eerlijk: als de gaskraan verder opengaat, bekopen veel Groningers dat met hun veiligheid||Terwijl we in de verhoren van de enquêtecommissie kunnen zien hoe konkelende mannen voor financieel gewin jarenlang de levens van Groningers hebben ondermijnd, is een discussie losgebarsten over de vraag of die levens niet nog meer op de schop kunnen, omdat het oorlog is in Europa en we gas harder nodig hebben dan ooit. Waarmee ik die discussie zorgvuldiger voorstel dan zij wordt gevoerd, want wat de bewoners van het aardbevingsgebied meemaken, wordt nog altijd gebagatelliseerd. En dat tien jaar na de grote aardbeving bij Huizinge. Tien jaar sinds we weten dat nog grotere bevingen realistisch zijn en dat men, afhankelijk van hoeveel gas er wordt gewonnen, in veel huizen het leven niet zeker is. Van de week zette de enquêtecommissie een onbarmhartig felle lamp op het handelen van Shell, Exxonmobil en de Nederlandse overheid direct nadat de ernst van dat gevaar duidelijk was geworden. Ze verhoogden de winning tot een niveau dat sinds de jaren zeventig niet meer was gehaald. En spanden samen om het Staatstoezicht op de Mijnen, de onafhankelijk toezichthouder die juist adviseerde om te minderen, onderuit te halen. Dat het voor de ‘leveringszekerheid’ nodig was, zoals toenmalig minister Kamp (VVD) beweerde, was – weten we nu – een leugen. De staat vulde met de opbrengst al te graag de kas aan. Uit documenten die de NOS boven tafel heeft gekregen, blijkt dat het ministerie al in 2005 geheime afspraken maakte met de oliemaatschappijen: die zouden in hoog tempo door mogen totdat naar schatting rond 2020 de gasvelden zo’n beetje leeg zouden raken. Dus toen Kamps opvolger en partijgenoot Wiebes vier jaar geleden plots bekendmaakte dat de gaskraan dicht zou gaan, was dat niet omdat hij ‘vocht voor de Groningers’. Er was een kille kosten-batenanalyse gemaakt. Hoeveel viel er nog te verdienen? En hoeveel geld, tijd en ellende zou het kosten om alle woningen te versterken die dreigden te bezwijken? Twee dingen worden in het debat over het Groningse gas vaak verward. Het ene is schadeherstel: er is iets kapot aan je huis door een beving en je verhaalt de schade op de NAM, het samenwerkingsverband van Shell en Exxonmobil. Onwil en bureaucratie drijven gedupeerden in dat dossier vaak genoeg tot wanhoop, maar een ander probleem is nog groter: dat gigantisch veel huizen door de gaswinning zo snel kunnen instorten dat er doden vallen en dus uit vóórzorg moeten worden versterkt. Toen Wiebes zijn besluit nam, was het met de versterkingsoperatie hopeloos gesteld. Tot wel 150.000 woningen kwamen in aanmerking. Die moesten allemaal geïnspecteerd, waarna krankzinnig zware verbouwingen nodig waren of in veel gevallen sloop en nieuwbouw. Bewoners waren jaren van hun leven kwijt en het eindresultaat was slechts dat ze bij het instorten van hun huis net genoeg tijd zouden hebben om eruit te komen. Als het kabinet nu zegt dat ‘Groningen’ pas verder opengaat onder zeer extreme omstandigheden, is dat niet uit compassie, welnee. Het is vanwege deze bestuurlijke nachtmerrie. Zelfs nu de winning op een laag pitje staat moeten 27.000 woningen worden nagekeken, waarvan er waarschijnlijk 13.000 moeten worden versterkt. In het huidige tempo duurt dat tot 2040. Wie zegt ‘geef de Groningers een zak geld en haal dat gas eruit’, gaat hieraan voorbij. Zoals in deze krant Stef Kranendijk, pleitbezorger van een ‘circulaire economie’, en journalist Jeroen Smit. ‘Omhels Groningen’, stond er boven hun stuk. Op hun doelen kun je niet tegen zijn: Poetins oorlog frustreren, de gasmarkt kalmeren en CO2-uitstoot verminderen. Maar ten koste van wat? Ze schrijven dat volgens Staatstoezicht minstens 12 miljard kuub veilig kan worden gewonnen. Dat is onjuist. Staatstoezicht adviseerde in 2018 om de winning naar dat niveau terug te brengen en daarna nog verder af te bouwen en dat alles onder de voorwaarde dat de nodige huizen versterkt zouden zijn. Wat niet gebeurde. De inspecteur-generaal trad dit voorjaar nog speciaal naar buiten om dit misverstand uit de wereld te helpen. Tot nu toe kent elk pleidooi voor het opendraaien van de gaskraan een toverstaf-passage. In dit geval: geef 27.000 huishoudens elk vier ton om een nieuw huis te bouwen. Die som klopt dus niet, want als de gaskraan verder opengaat loopt het aantal te versterken huizen weer enorm op. En huizen die al zijn gedaan, moeten opnieuw. Belangrijker: versterking is uiteraard zinvol vóórdat je een aardbeving veroorzaakt. Maar Kranendijk, Smit en met hen vele anderen willen dat gas meteen boven de grond halen, nog voor komende winter. Daar zit je dan als Groninger, met een waardeloze financiële toezegging, te hopen dat je huis blijft staan. Misschien komt het zover. Als Poetin zíjn kraan dichtdraait. Als hele industrieën dreigen te worden afgekoppeld. Maar dan is het zoals The Washington Post schrijft: ‘Nergens in Europa zou het offer groter zijn.’ Evacuatie zou door woningnood slechts beperkt mogelijk zijn, we zouden een grote groep Nederlanders veroordelen tot onveiligheid. Dat is geen omhelzing, eerder verwurging van een gemeenschap. Laten we eerlijk zijn over de kwaden waartussen het kiezen is. En beseffen dat het platwalsen van burgers onze strategische positie heeft verzwakt omdat we van hen eigenlijk niets meer kunnen vragen.||https://www.volkskrant.nl/columns-opinie/wees-eerlijk-als-de-gaskraan-verder-opengaat-bekopen-veel-groningers-dat-met-hun-veiligheid~bd24a1cf/
2022-09-02||Misschien is het tijd lid te worden van een vakbond||Bij de Spoorwegen woedt een strijd tussen arbeid en kapitaal. De inzet: wie draagt de lasten van de hoge inflatie? De werkenden, wier koopkracht door inflatie wordt aangetast? Of de onderneming, die minder winst zou maken als zij de inflatie zou compenseren met hogere lonen? De strijd is nog onbeslist. De situatie bij de NS roept de bredere vraag op welke partij bij inflatie eigenlijk in het voordeel is. In de kern van de zaak gaat het hierbij over het afwentelen van de gevolgen van de prijsstijgingen op anderen. Abstract? Nee hoor, het is heel concreet. Neem eerst een eenvoudig geval. Een bedrijf kan gestegen (inkoop)kosten direct en volledig doorberekenen aan klanten. Omdat de klanten geen alternatief hebben voor het product van deze onderneming, zijn ze gedwongen dezelfde hoeveelheid product te blijven kopen tegen de gestegen prijzen. De werknemers van het bedrijf vallen onder een langjarige cao, afgesloten voorafgaande aan de inflatiegolf. Zij werken dus tegen een loon waarvan de koopkracht wordt uitgehold. In dit geval wentelt de onderneming de gestegen inkoopkosten dus af op de klanten. De werkenden zijn niet in staat hun verlies aan koopkracht af te wentelen op de onderneming. De onderneming is spekkoper. Er zijn allerlei varianten op dit voorbeeld. Als er voor klanten wél alternatieven zijn voor het product, is de afwentelingsmacht van bedrijven op klanten beperkt. Als werkenden macht hebben in een sector kunnen ze de cao openbreken en de inflatiekosten afwentelen op de onderneming. Als de verkoopprijs van producten bepaald wordt op een wereldmarkt, zoals bij energie, kunnen bedrijven hun klanten prijsstijgingen doorberekenen zelfs zonder dat hun productiekosten toenemen. Als een onderneming (contractueel) gedwongen is producten te leveren tegen een verlieslatende prijs, zijn de klanten (voor de duur van het contract) spekkoper. Kortom: ondernemingen, klanten en werkenden spelen een machtsspel over wie de gevolgen draagt van de inflatie. In dit machtsspel zijn ondernemingen doorgaans in het voordeel ten opzichte van werkenden en klanten. Prijzen van producten en diensten zijn over het algemeen makkelijk aan te passen, zoals we merken in de winkel en aan de pomp. En onder een leveringsplicht tegen verlieslatende prijzen valt onderuit te komen, of dat is in elk geval heronderhandelbaar. Lonen zijn veel minder flexibel, omdat zowel hun niveau als hun ontwikkeling in de tijd veelal vastligt in langjarige cao’s. Dat is in normale inflatietijden gunstig voor werkenden, omdat de cao zekerheid biedt over hun loonontwikkeling. Maar in abnormale inflatietijden slaat het voordeel van vastigheid om in een nadeel. De zekerheid van loonstijging verandert in de zekerheid van koopkrachtdaling. Werkgevers, de tegenpartij bij die cao-onderhandelingen, lachen in hun vuistje. Is daar iets tegen te doen? Jawel, met macht. Georganiseerd in vakbonden kan de factor arbeid het onderhandelingsspel met werkgevers harder spelen, met stakingen als ultiem machtsmiddel. Daarom is het conflict bij de Spoorwegen zo interessant. Spoorwegen zijn een sector waarin nog een hoge organisatiegraad bestaat, veel spoormensen zijn lid van een bond. Als het daar niet lukt de werkgever te dwingen tot een stevige loonsverhoging lukt het nergens. Dikke kans (groter dan vier op vijf) dat u geen lid bent van een vakbond. Het lidmaatschap is al decennia steeds minder vanzelfsprekend geworden. Misschien is het tijd daar nog eens over na te denken. Vakbonden zijn de enige partij die werkgevers weerwerk kunnen bieden in de inflatiestrijd. Frank Kalshoven is oprichter van De Argumentenfabriek. Reageren? Email: frank@argumentenfabriek.nl.||https://www.volkskrant.nl/economie/misschien-is-het-tijd-lid-te-worden-van-een-vakbond~bd5e6709/
2022-09-02||Deadline Day: transfers en transfers die niet doorgingen en de groetjes aan alle vrouwen in de chat||Het grote nieuws in de laatste uren van Deadline Day, een halfjaarlijks internationaal evenement met een toenemende populariteit, ging over Memphis Depay. Hij wordt niet getransfereerd, hij blijft bij Barcelona. Dat was een tegenvaller. Op Deadline Day is het juist de bedoeling dat spelers níét bij hun clubs blijven, zodat iedereen zich wezenloos kan twitteren en al dan niet zelfbenoemde experts op tv en livestreams de transfer uitgebreid kunnen analyseren. Er gebeurde donderdagavond niet veel meer, de spanning was er grotendeels af. De zaakwaarnemers en de clubs hadden hun werk in de wandelgangen van het topvoetbal al grotendeels gedaan, de zaken waren beklonken, het geld was weer binnen. Bovendien had Nederland door een administratief foutje van de KNVB zijn Deadline Day al gehad, woensdag. Dat moet voortaan anders, om de kracht van de internationale Deadline Day niet te ondermijnen. Speciaal voor Deadline Day organiseerde Voetbal International een onlineshow. In de studio leidde alleen de tweet van Depay (‘I have decided to stay at Barça!’) tot enige opwinding. Hij vertrok dus toch niet naar Juventus. ‘Misschien kunnen we het breaking-geluidje even laten horen?’ Het lukte, het breaking-geluidje klonk. De analyse van de kenners aan tafel: ‘De juiste club is niet gekomen.’ In de Deadline Show buitenland stonden chips op tafel en werd door twee VI-redacteuren twee uur lang, van 22.00 tot 0.00 uur, gepraat over transfers en transfers die niet doorgingen en waarom dat zo was. Kijkers konden reageren. ‘De groetjes aan alle vrouwen in de chat, jullie zijn top’, liet iemand weten. Onder meer de NOS en het AD hielden een liveblog bij. Dat was goed te begrijpen. In de transferperiode wordt beslist over winst en verlies. De titels worden verdeeld, de degradatiekandidaten bepaald - te weinig gekocht, of toch niet de juiste spelers. Het miljoenen- (Nederland) en miljardenspel (Engeland) werd in de Deadline Show buitenland uitgebreid en met kennis van zaken besproken. De VI-redacteuren bleken databanken te zijn, met parate kennis over duizenden voetballers. Een van hen zat tijdens de show naar Leicester City - Manchester United te kijken, want het gewone werk ging door. Intussen werden opmerkingen gemaakt als ‘je weet nooit of de prijzen zijn zoals ze zijn’ (over de 15 miljoen euro die Valencia aan AS Roma zou moeten betalen voor Justin Kluivert) en ‘clubs hebben nu eenmaal de gewoonte om al het geld dat ze binnenkrijgen weer uit te geven’. Zeg dat wel. Van een verlies aan koopkracht en de oplopende inflatie is in deze sector niks te merken, de stijging van de transfersommen is opzienbarend. Het was een interessante Deadline Show buitenland, ook toen een van de kenners in één zin de woorden ‘Joey Veerman’ en ‘Messiaans’ gebruikte, een ander een verhandeling begon over de hoeveelheid sponsornamen op Belgische voetbalbroekjes en de restverdediging bij Liverpool uitgebreid werd besproken. Het reservoir transfernieuws - of transfernieuws dat toch geen nieuws blijkt te zijn, ook goed - is onuitputtelijk. Het komt zelfs voor dat spelers volkomen worden verrast als hun potentiële nieuwe club wordt genoemd. Cody Gakpo bijvoorbeeld die eerst naar Manchester United zou vertrekken, daarna naar Leeds United, door zijn management buiten zijn medeweten aan Ajax werd aangeboden en vervolgens, totaal uitgeput, een verbeterd contract bij PSV tekende. Gakpo zal dus wel in de volgende transferperiode vertrekken naar Engeland, concludeerden de transferwatchers meteen. Het zal niet lang meer duren. De volgende transferperiode begint op 1 januari. Dat is nog geen twee weken na het WK in Qatar, een toernooi dat er als ‘een soort koemarkt’ voor zal zorgen dat de prijzen nog verder stijgen, aldus de commentatoren van VI. Voor in de agenda: op 31 januari is er weer een Deadline Day, met shows, liveblogs, ontelbare speculaties en ander entertainment.||https://www.volkskrant.nl/sport/deadline-day-transfers-en-transfers-die-niet-doorgingen-en-de-groetjes-aan-alle-vrouwen-in-de-chat~b87d5215/
2022-09-02||Het opstappen van VVD-Kamerlid Daan de Neef heeft  groot effect op de andere regeringspartijen||Enige politieke vooruitgang kan het kabinet niet worden ontzegd na zeven warme zomerdagen van koortsachtige politieke onderhandelingen. De ergste koopkrachtnood lijkt voorlopig gelenigd, althans per 1 januari. Mark Rutte en Christianne van der Wal vonden intussen in het gesprek met de boeren kennelijk de juiste woorden om ook in het stikstofdebat de druk even van de ketel te halen. Daar was het land aan toe. Heel anders ligt na een week het nieuwe asielbeleid erbij. Het duurde een paar dagen tot de essentie van de politieke deal doordrong tot de achterbannen van de regeringspartijen. In ruil voor de toezegging dat er nu echt werk wordt gemaakt van betere opvangvoorzieningen en van de zoektocht naar woningen voor statushouders, was het voor de VVD kennelijk bittere politieke noodzaak om daarbij te kunnen vermelden dat er heus ook wordt gewerkt aan de instroom. Dat is op zichzelf een gerechtvaardigd streven. Europa talmt al veel te lang met het optuigen van een solide asielstelsel dat de lidstaten in elk geval enige controle kan geven op hoeveel mensen er over de landsgrenzen komen. Na de Turkijedeal van 2016 zijn daarin geen wezenlijke stappen meer gezet. Nederland zou daarin veel duidelijker stelling moeten nemen. Dat vergt echter fundamenteel debat in de ministerraad en de Tweede Kamer. In plaats daarvan koos dit kabinet ervoor de opvangketen eerst te laten ontsporen en daarna in reactie op de maatschappelijke verontwaardiging binnenskamers even snel twee pijlers van het asielbeleid onderuit te schoffelen: het recht op een zo spoedig mogelijke gezinshereniging en de opvang van mensen via het vluchtelingenprogramma van de Verenigde Naties. Dat laatste is illustratief voor de stand van zaken. In het ideale geval is het uitnodigen van de meest kwetsbare en vooraf geselecteerde mensen het fundament van een humaan en solide asielbeleid. Niet voor niets wilden D66 en de ChristenUnie in hun verkiezingsprogramma’s juist deze pijler versterken. Ze doen nu het tegenovergestelde. De ChristenUnie-achterban was de eerste die protesteerde tegen deze ondoordachte zet, maar inmiddels kraait ook het oproer in CDA en D66. De Jonge Democraten riepen hun partijleiders Kaag en Paternotte vrijdag op niet langer mee te gaan in ‘rechts-conservatieve nevenmotieven’, maar eindelijk eens met een echte oplossing te komen. Intussen was het Binnenhof voor het eerst in vele jaren getuige van het opstappen van een VVD-Kamerlid wegens gewetensbezwaren tegen het beleid van zijn eigen partij. Daan de Neef hoopte op medemenselijkheid, maar kreeg een ‘ijskoud’ beleid. Voor de strak geleide VVD had dat een rimpel in de Hofvijver kunnen zijn – het lijkt er immers niet op dat De Neef namens veel partijgenoten spreekt – maar het effect op de andere regeringspartijen is des te groter: hoe gaan zij de schending van hun eigen principes verdedigen als dat tot in de VVD-fractie tot scrupules leidt? Er komen een paar boeiende partijcongressen aan.||https://www.volkskrant.nl/columns-opinie/het-opstappen-van-vvd-kamerlid-daan-de-neef-heeft-groot-effect-op-de-andere-regeringspartijen~ba22f230/
2022-09-02||Nederland blijft het land van melk en honing voor asielzoekers||We zijn een week na het asielakkoord dat binnen een dag al geen akkoord meer was. Volgens de VVD luidde de afspraak dat een forse stap is gezet in de richting van gesloten grenzen; de ChristenUnie meende dat gemeenten voortaan gedwongen asielzoekers gaan huisvesten, en dat het opnemen van mensen in het kader van de Turkijedeal (deels) was gered. Waarna her en der opstand uitbrak tegen een akkoord dat opzichtig een handigheidje was om coalitiegewijs weer een paar maanden verder te kunnen. Onverzoenlijke standpunten worden met een touwtje bij elkaar gehouden door procedures op te rekken. Het asieldrama is alleen maar een voorbeeld. De hele coalitiepolitiek is procedure geworden. Johan Remkes pulkt nu aan een draadje op zoek naar een ander woord voor stikstofdepositie. Sinds jaar en dag bestaat het postverzuilde bestuur uit het verzakelijken van tegendelen. Nu is het wel heel armoedig en zichtbaar dat politiek is verlaagd tot procesmanagement. Met als dieptepunt premier Rutte die vorige week zei dat een tent voor asielzoekers niet beschikbaar was omdat niet hij maar ‘de lagere overheid’ erover ging. Zo krijgen wij op allerlei vlakken aanhoudend te horen ‘dat het niet kan’. Minister Van der Wal (Stikstof) ‘staat met de rug tegen de muur’. Minister Kaag (Financiën) trekt de portemonnee, ‘maar het kan niet eerder’. Staatssecretaris Van der Burg (Asiel): ‘het mag niet van Europa’. Het koor van kan niet en mag niet is een fikse bijdrage aan de demoralisatie waarover het SCP deze week rapporteerde. Asiel, klimaat of stikstof: het woud van regels sluit naadloos aan bij het gebrek aan bereidheid om tot elkaar te komen. In de asielkwestie wordt de cruciale vraag niet eens meer opgeworpen: hoeveel vluchtelingen wil en kan Nederland opvangen, wat is het uitzicht? Afgelopen weekeinde woonde ik een praatje bij van Pieter Omtzigt over modellen; hij is van huis uit econometrist. Modellen zijn ook zo’n oud-Hollandse oplossing om de confrontatie uit de weg te gaan. Alles stoppen wij in de computer, van stikstofdepositie tot koopkracht. Planbureaus op basis van modellen hebben ze alleen in Nederland. Maar, aldus Omtzigt, als er een crisis is, werken modellen niet meer. Dan kloppen die mooie grafieken op basis van allerlei veronderstellingen niet langer. Daar zitten we dan mooi mee, met een crisis over ongeveer elk denkbaar onderwerp. Ineens komt het aan op politiek kompas, op richting. Je ziet de paniek in de ogen van onze bestuurders; ze moeten zelf woorden zoeken, antwoorden bedenken. Die woorden zijn er niet meer. Er is diepe verdeeldheid en onvermogen om tot elkaar te komen. Geen wonder dat de rechter zo vaak wordt ingeroepen. Dan is het te laat voor compromissen en bestaat er alleen nog maar gelijk en ongelijk. Ook over de feiten is er onenigheid. In een boze brief van de ChristenUnie-leden over het asielakkoord staat dat er ‘geen asielcrisis’ is en ‘geen opvangcrisis’. Telkens weer lees ik dat het aantal asielzoekers niet buitensporig groot is, dat er alleen afbraakbeleid is geweest onder VVD-leiding. Als je het maar vaak genoeg herhaalt, wordt het vanzelf waar. Zelf heb ik ook feiten, aangeleverd door de IND, en die sporen met de televisiebeelden van bussen vol asielzoekers met rolkoffers die voor de deur van Ter Apel uitstappen. Dat zijn er wekelijks ruim meer dan duizend, waarmee we dit jaar wel degelijk koersen op het aantal van het topjaar van de Syrische exodus, 2015. Exclusief Oekraïners. Het uitstel van gezinshereniging met een paar maanden uit het akkoord wordt in dezelfde CU-brief ‘een overschrijding van alle ethische grenzen’ genoemd. Met zo’n hoge toon wordt het gesprek wel heel moeilijk. Ook hier zijn de nuchtere feiten informatief. Nederland is in de praktijk het enige land dat een criterium hanteert voor de duur van de toelatingsprocedure. Bij overschrijding betaalt de IND een boete aan de asielzoeker, en dat gebeurt nergens anders. In de Europese richtlijn over nareizigers staat dat landen de erkende vluchteling twee jaar mogen laten wachten op zijn gezin, en in sommige gevallen drie jaar. Uitgerekend Nederland heeft dat onderdeel niet opgenomen in de nationale wetgeving en mag de komst van het gezin van de vluchteling dus niet uitstellen. Voor wie zich afvraagt waarom het zo druk is voor het hek van Ter Apel: Nederland is nog altijd het land van melk en honing; mensensmokkelaars vertellen hun klanten dat je hier een fijn leven en snel een huis tegemoet kunt zien. Aan de ene kant is er dus de opgewonden morele toon: nu weer een burgemeester die zijn weigercollega’s aan de schandpaal wil nagelen. Aan de andere kant neemt men zijn toevlucht tot procedures, met als refrein ‘dat het niet kan’. Hoe moet je debatteren over klimaat als de inzet het einde van de wereld is, of over stikstof als ‘de natuur geen dag langer kan wachten’, zoals D66-woordvoerder Tjeerd de Groot zondag in Buitenhof zei. Ik sprak iemand die verzuchtte dat we de leiders van de oude verzuiling missen, die konden uitleggen wat de besluiten waren en de afwegingen. Zoiets schreef ook Leo Lucassen in zijn ingezonden stuk van dinsdag, maar niet helemaal. Lucassen wil leiders die vertellen dat hij gelijk heeft en u niet. Daar schieten we niets mee op. We hebben leiders nodig met een stevig kompas, en die tegelijk begrijpen dat er ook andere standpunten bestaan. Inzicht en uitzicht, noemde Joop den Uyl dat ooit.||https://www.volkskrant.nl/nieuws-achtergrond/nederland-blijft-het-land-van-melk-en-honing-voor-asielzoekers~b806064f/
2022-09-02||Wat stikstof ons leert over de moderne beschaving – en daarmee over onszelf||Wat zou een simpele boer in – ik noem maar wat – de 15de eeuw denken van het feit dat sommige van de grootste mondiale en politieke crises van de 21ste zouden draaien om onzichtbare scheikundige elementen en moleculen: CO2-uitstoot, de stikstofcrisis. Stoffen die op zichzelf ook nog eens volstrekt ongevaarlijk zijn. We ademen ze voortdurend in en uit, dat deed die boer in de 15de eeuw overigens ook al. Dus het feit dat deze abstracte stofjes nu sommige van onze grootste problemen vormen, zo zou de middeleeuwse horige concluderen, moest ongetwijfeld vooruitgang betekenen. Zeker ten opzichte van zijn eigen dagelijkse sores, zoals de pest, de gemene landheer die zich aan z’n vrouw vergrijpt, en oudtante Ria die vorige week op de brandstapel is beland. In zekere zin is de prominente rol van deze onzichtbare stoffen inderdaad een teken van vooruitgang. En in een heel ander opzicht een teken van het tegendeel. De moderne beschaving wordt in veel opzichten getekend door paradoxen. En stikstof vormt daarvan het perfecte voorbeeld. Stikstof speelt niet alleen een dubbelzinnige rol in de weg naar de moderne beschaving, maar illustreert daarmee ook een meer filosofisch punt over technologie als tweesnijdend zwaard. De ontwikkeling van de menselijke beschaving is grotendeels te herleiden tot één enkele factor: ons vermogen om, met behulp van technologie, de natuur naar onze hand te zetten. Het klassieke voorbeeld is het bedrijven van landbouw. De overgang naar landbouw maakten zo’n vijfduizend jaar geleden de eerste stedelijke beschavingen mogelijk. Door de eeuwen heen verbeterden de landbouwtechnieken, maar dat nam niet weg dat hongersnood onderdeel bleef van het vaste repertoire aan ellende. Aan het einde van de 19de eeuw naderde de wereld een kritiek punt: de meest geschikte landbouwgronden op aarde waren in gebruik genomen, en met elke oogst werden meer voedingsstoffen – met stikstof als de belangrijkste – aan de grond onttrokken dan de natuur weer kon aanvullen. Daar kwam bij dat de wereldbevolking, mede dankzij de recente vooruitgang in geneeskunde en sanitaire voorzieningen, razendsnel groeide. De wereld stond op het randje van massale hongersnood. Wetenschappers begonnen zich te richten op een chemische oplossing. Stikstof is een essentiële bouwsteen voor dna en daarmee al het leven op aarde. Mensen halen het uit planten of uit dieren die planten hebben gegeten; planten halen het uit de bodem. Maar was er niet een manier om het uit de atmosfeer halen? Zo’n 78% van de lucht bestaat immers uit stikstof. Het probleem is, die stikstof (N2) bestaat uit twee atomen die zo innig met elkaar verstrengeld zijn, dat ze vrijwel niet te porren zijn om nog met andere stofjes een reactie aan te gaan. Een beetje als een smoorverliefd stelletje dat vergeet dat ze misschien ook nog met anderen kunnen interacteren. (Ik hoop dat mijn beste vriend meeleest.) De heilige graal was dan ook om dat samenklitten van atmosferische stikstof te doorbreken. De technologische doorbraak – volgens kenners mogelijk de belangrijkste in de geschiedenis – kwam van twee Duitse wetenschappers wier namen velen vermoedelijk volstrekt onbekend in de oren klinken. Het was Fritz Haber die er in 1909 in slaagde stikstof uit de lucht te halen, ook wel ‘stikstoffixatie’ genoemd, en het te laten binden aan waterstof. Op die manier ontstaat ammoniak, een uiterst geschikte basis voor kunstmest. Het lukte Habers collega Carl Bosch om dat proces op te schalen voor commercieel gebruik. Tegenwoordig is naar schatting de helft van de stikstof in ons lichaam afkomstig van dit zogenaamde Bosch-Haberproces, en ongeveer de helft van de wereldbevolking zou zonder deze uitvinding vermoedelijk niet kunnen bestaan. De Canadese hoogleraar Vaclav Smil schrijft over deze uitvinding: ‘De fixatie van stikstof is essentieel voor de vooruitgang van de menselijke beschaving. Andere ontdekkingen zijn gericht op ons geestelijk welzijn, bieden luxe en gemak. […] De fixatie van stikstof is een zaak van de nabije toekomst.’ Brot aus Luft, noemden Duitsers dit scheikundige wonder: brood gemaakt uit lucht. De mens had weer een nieuw hoofdstuk toegevoegd aan zijn inspanningen om de natuur naar z’n hand te zetten. In zijn boek Enlightenment Now voert vooruitgangsdenker Steven Pinker de twee Duitse scheikundigen op als de wetenschappers die het hoogste aantal mensenlevens hebben gered. Wat in dit succesverhaal van Haber en Bosch echter achterwege blijft, is een diepdonkere schaduwzijde. Die schaduwzijde kent meerdere facetten, maar één daarvan heeft alles te maken met een grimmiger toepassing van stikstof. Stikstofverbindingen zijn namelijk niet alleen essentieel voor een vruchtbare bodem, maar komen net zozeer van pas als je iets wilt opblazen. Een afgrijselijke illustratie van de explosiviteit van het Haber-Boschproces kwam recentelijk nog, in 2020, toen in Beirut een silo met kunstmest de lucht in ging, met ruim tweehonderd dodelijke slachtoffers tot gevolg. Dat het uitgerekend twee Duitse wetenschappers waren die de heilige graal van stikstoffixatie bemachtigden, was geen toeval. Ja, de Duitse chemische industrie behoorde begin 19de eeuw tot de absolute wereldtop, maar er was nog een andere reden. Tot de uitvinding van het Bosch-Haberproces waren veel Europese landen voor hun bemesting aangewezen op Zuid-Amerika. Een aantal eilanden aan de westkust bevatten metershoge afzettingen van vogelpoep met een hoog stikstofgehalte. (En ja, er zijn oorlogen gevoerd om vogelpoep.) Toen de poep op raakte, verschoof de handel naar het stikstofhoudende chilisalpeter, dat in grote hoeveelheden voorkwam in de Atacamawoestijn in Chili. Chilisalpeter werd voornamelijk gebruikt als mest, maar het was eveneens een cruciaal ingrediënt voor explosieven. Toen begin 20ste eeuw een Europese oorlog in de lucht hing, realiseerden de Duitsers zich hun kwetsbaarheid: in het geval van een Britse zeeblokkade zouden ze verstoken van mest om de bevolking te voeden, maar ook van munitie om de tegenstander mee aan flarden te schieten. Die Duitse vrees werd waarheid. In een van die wonderlijke historische episodes vond de allereerste zeeslag van de Eerste Wereldoorlog plaats, niet in Europa, waar de oorlog uitbrak, maar bij de kust van Chili. Uiteindelijk kregen de Britten, die ook wanhopig afhankelijk waren van het Chileense goedje, de overhand. Als gevolg zouden de Duitsers binnen korte tijd zonder munitie en explosieven zitten. Carl Bosch en Fritz Haber wisten de Duitse staat ervan te overtuigen dat zij de oplossing hadden: hun nieuwe stikstoffabriek konden makkelijk worden aangepast om het Duitse leger van munitie te voorzien. En zo geschiedde. In het boek The Alchemy of Air (2009) oppert wetenschapsjournalist Thomas Hager dat zonder de uitvindingen van Haber en Bosch de oorlog vermoedelijk twee jaar korter had geduurd. De überpatriot Haber zou zich tijdens de Eerste Wereldoorlog ook nog storten op militair gebruik van gifgas, wat hem de bijnaam ‘de vader van de chemische oorlogvoering’ heeft opgeleverd. Toen hij in 1918 de Nobelprijs ontving, leidde dit dan ook tot hevig internationaal protest. Het levenswerk van Carl Bosch, het immense chemiecomplex bij de Duitse plaats Leuna, zou uiteindelijk een onmisbare schakel worden in Hitlers oorlogsmachine. Hier houdt het schaduwverhaal nog niet op. Want op manieren die Bosch en Haber onmogelijk hadden kunnen bevroeden, zou hun uitvinding decennia later nog een heel ander gevaar vormen, en wel voor de natuur. Ook in Nederland zijn het voornamelijk de ecologische effecten die het stikstofdossier nu politiek actueel maken. Dat verhaal is op lokaal niveau soms moeilijk uit te leggen: moeten we echt de bouw stilleggen en de veestapel halveren omdat er wat meer brandnetels groeien of zeldzame vlinders het moeilijk hebben? Toch is het stikstofprobleem in Nederland, met haar intensieve landbouw en veeteelt, in zekere zin de kanarie in de kolenmijn voor iets wat op wereldschaal speelt. In het afgelopen decennium hebben wetenschappers geprobeerd de ecologische grenzen in kaart te brengen waarbinnen de aarde op termijn leefbaar blijft voor de mens. Momenteel zijn negen van deze zogenaamde ‘planetaire grenzen’ onomstotelijk vastgesteld, waarvan de mens er inmiddels al vijf overschrijdt. Vier daarvan zijn de klimaatcrisis, de biodiversiteitscrisis, grootschalige ontbossing en chemische vervuiling. De vijfde is de ontregelde stikstofcyclus, met kunstmest als voornaamste boosdoener. De meeste stikstof komt niet terecht in ons voedsel, maar spoelt weg of komt in schadelijke verbindingen in de lucht terecht. Het grootschalig ingrijpen in de natuurlijke stikstofcyclus heeft dan ook allerlei problematische gevolgen, van luchtvervuiling, bodemverzuring en een drastische terugval van de biodiversiteit, tot zogenaamde dead zones, waar het volledige oceaanleven verstikt is geraakt. Stikstof kent een aantal belangrijke parallellen met die andere politiek-urgente stof: CO2. Net als kunstmest heeft het verbranden van fossiele brandstoffen een belangrijke rol gespeeld bij de ontwikkeling van de moderne beschaving. En net als kunstmest vormt het nu een van onze grootste bedreigingen. De gelijkenis gaat ook op wat betreft de ongelijke verdeling in de wereld: het zijn vooral de rijkste landen die verantwoordelijk zijn voor het probleem. (In Afrika is het stikstofgebruik nog geen derde van het Europese gemiddelde.) Bovendien levert het Haber-Boschproces indirect ook een aanzienlijke bijdrage aan de klimaatontwrichting. Om het verzet van het smoorverliefde stikstofstelletje te breken, zijn immense hoeveelheden energie nodig, doorgaans geleverd door aardgas. Naar schatting is de productie van stikstofhoudende kunstmest goed voor maar liefst 1% van het totale wereldwijde energieverbruik, en draagt het voor 1,4% bij aan de totale CO2-uitstoot. In die zin is het accurater om te zeggen dat we niet lucht, maar aardgas omtoveren tot brood. Hoewel het vermoedelijk geen bijster verrassend inzicht is dat technologie zowel voor constructieve als destructieve doeleinden gebruikt kan worden, lijken we maar weinig stil te staan bij hoe dicht deze twee tegen elkaar aan schuren. Niet alleen in theorie, maar ook in de praktijk. Het Haber-Boschproces is wat dat betreft allerminst een uitzondering. Kernsplitsing kan gebruikt worden als (relatief) schone energiebron, maar net zo goed voor allesvernietigende kernwapens. Hetzelfde geldt voor kernfusie, waar de hoop van de wetenschap nu op gericht is, als volledig schone energiebron. Maar voordat die belofte werkelijk wordt, liggen de destructieve toepassingen van kernfusie allang klaar: waterstofbommen die wel duizend keer krachtiger zijn dan de uraniumbom die neerviel op Hiroshima. Het zou onze hoop moeten temperen dat simpelweg meer technologie de oplossing is voor onze problemen, want elke nieuwe technologie lijkt gepaard te gaan met een schaduwzijde. Afgelopen maart nog publiceerde het gerenommeerde wetenschappelijke tijdschrift Science een verontrustend onderzoek: in een luttele zes uur had kunstmatig intelligente software meer dan veertigduizend mogelijke chemische wapens bedacht. Maar nu komt het: de betreffende software was oorspronkelijk ontwikkeld voor het ontdekken van nieuwe medicijnen. In de woorden van de onderzoekers: ‘We hadden ons onschadelijke model getransformeerd: van een handig gereedschap voor de geneeskunde tot een generator van waarschijnlijk dodelijke moleculen.’ Voor de duidelijk: de tweeledigheid van technologie betekent niet dat de destructieve toepassingen onvermijdelijk zijn. Niet technologie, maar menselijk handelen bepaalt uiteindelijk de uitkomst. Om terug te keren bij stikstof: de oplossing ligt grotendeels voor de hand, namelijk het verkleinen van de veestapel, niet alleen in Nederland, maar wereldwijd. Het is inmiddels een bekend feit dat veeteelt een uitzonderlijk belastende en inefficiënte vorm van voedselproductie is. Het telen van gewassen voor het voeden van dieren die vervolgens weer ons moeten voeden, komt in feite neer op grootschalige voedselverspilling. De eerder genoemde Canadese hoogleraar Vaclav Smil noemt een verlaagde vleesconsumptie ‘wel effectief, maar niet erg populair.’ Een waarheid als een koe, maar het zou achteraf toch zonde zijn als de manieren om de wereld leefbaar te houden simpelweg niet populair genoeg waren. Het lot van de moderne beschaving zal niet worden bepaald door de hoeveelheid kennis of technologische mogelijkheden, maar door de manier waarop wij er mee omgaan. De enige denkbare oplossing zal dan ook moeten bestaan uit het dichten van de kloof tussen onze kennis en onze wijsheid.||https://www.volkskrant.nl/columns-opinie/wat-stikstof-ons-leert-over-de-moderne-beschaving-en-daarmee-over-onszelf~b622d1b3/
2022-09-02||Alleenstaande kinderen op zoek naar asiel weg uit Ter Apel, waar het te onveilig is||Kinderen op de vlucht die zonder ouders of andere familie in Nederland arriveren, de zogeheten amv’s, komen net als andere asielzoekers in het overvolle aanmeldcentrum in Ter Apel terecht. Het is ‘echt niet uit te leggen dat kinderen bijvoorbeeld op een stoel moeten slapen, zonder uitzicht op wat er met hen gaat gebeuren’, aldus voorzitter Tanno Klijn. De eerste vijftig jongeren gaan maandag naar locaties in het zuiden van het land, waar ze minstens acht weken kunnen blijven. Later die week gaan ten minste honderd kinderen naar andere opvangplekken. Afgelopen juli bleek uit een rapport dat IND-medewerkers die de asielverhalen van alleenstaande kinderen moeten verifiëren deze gehoren als zeer ingrijpend ervaren. ‘Ik heb eens meegemaakt dat een jongen vertelde dat ik op zijn moeder leek en in huilen uitbarstte’, zei een van deze medewerkers tegen de Volkskrant. Meer dan de helft van deze groep minderjarigen komt uit Syrië, waar nog altijd een burgeroorlog woedt. Al weken is het Groningse Ter Apel, waar het enige aanmeldcentrum voor asielzoekers van Nederland staat, het decor van schrijnende taferelen. Herhaaldelijk sliepen er honderden mensen buiten, in afwachting op hun aanmelding. Het centrum slaagt er niet in voldoende asielzoekers die zich hebben aangemeld naar andere asielzoekerscentra te sturen, omdat deze ook vol zitten. Vrijdag wees de Raad van Europa er in een brief aan het Nederlandse kabinet op dat de mensenrechten van asielzoekers in het geding zijn. Mensenrechtencommissaris Dunja Mijatovic verwijst daarin onder meer naar de dood van een baby in het overvolle aanmeldcentrum in Ter Apel. Ook al is nog onduidelijk of de doodsoorzaak met de omstandigheden te maken heeft, dringt ze erop aan dat ‘in het bijzonder kwetsbare personen’ zo snel mogelijk fatsoenlijke opvang krijgen. Dezelfde dag maakte het Openbaar Ministerie bekend geen aanwijzingen te zien dat de dood van de baby te maken had met een strafbare feiten. Het OM concludeert dit na onderzoek aan het lichaam en het horen van getuigen door het Nederlands Forensisch Instituut. Normaal gesproken zou het OM dit ‘voorlopige, maar zeer waarschijnlijke oordeel’ nog niet bekendmaken. Maar vanwege ‘de grote maatschappelijke onrust rond deze tragische gebeurtenis in het aanmeldcentrum in Ter Apel’ gebeurt dit toch. Het wachten is nog op de resultaten van een neuropathologisch onderzoek, dat antwoord moet geven op de vraag of de baby een aandoening had in het zenuwstelsel of de hersenen. Die uitslag laat nog zes tot negen maanden op zich wachten. Staatssecretaris Eric van der Burg (Asiel) is intussen druk met zijn uiterst moeizame taak om meer opvangplekken voor asielzoekers los te krijgen bij gemeenten. Nadat hij de Twentse gemeente Tubbergen had willen dwingen tot het opnemen van maximaal 300 asielzoekers in een hotel, is duidelijk dat hij een compromis heeft gesloten: er komen maximaal 150 bewoners. De gemeente verwacht de eerste bewoners in oktober. Het compromis laat andere gemeenten zien dat er ‘dat er afspraken te maken zijn’, hoopt de staatssecretaris. Om meer opvangplekken te regelen sluit de staatssecretaris dwang elders in het land nog steeds niet uit. ‘Maar het is heel fijn als het niet hoeft.’||https://www.volkskrant.nl/nieuws-achtergrond/alleenstaande-kinderen-op-zoek-naar-asiel-weg-uit-ter-apel-waar-het-te-onveilig-is~b62e05a5/
2022-09-02||Eerste schip uit Oekraïne bereikt Amsterdamse haven. Met voer voor de Nederlandse pluimveesector||Rustig ligt de Petrel S te dobberen in de Vlothaven in Amsterdam, na een reis van twee weken uit oorlogsgebied, door mijnenvelden, langs Russische marineschepen, en een extra inspectie in Istanbul. Dat is hem dus: het eerste schip uit Oekraïne dat sinds het graanakkoord van eind juli een Nederlandse haven aandoet. Ook Nederland zat kennelijk op het Oekraïense goud te wachten. Wiegend haalt een drijvende kraan van overslagbedrijf Igma de lading uit het ruim. De grijper glimt in de ochtendzon, en zakt en hapt en opent en lost, en dan storten de korrels aan de andere kant van het kraanponton in een wolk van stof in de Nescio, een binnenvaartschip uit Ouderkerk aan den IJssel dat de vracht naar zijn eindbestemming gaat brengen. Op de achtersteven: een omgekeerde Nederlandse vlag. Toen de Verenigde Naties en Turkije op 26 juli een graanakkoord sloten met Rusland en Oekraïne, dat garandeerde dat vrachtschepen eindelijk weer drie geblokkeerde Oekraïense havens konden bereiken, was dat reden voor enorme opluchting. Een dreigende voedselcrisis in Afrika werd zo ternauwernood vermeden en ook de graanprijzen zouden door de hervatting van de export uit Oekraïne weer dalen. ‘Dit akkoord biedt verlichting aan ontwikkelingslanden en de kwetsbaarste mensen op de rand van de hongersnood’, zei VN-secretaris-generaal António Guterres bij het tekenen van wat ‘het Zwarte Zee Graan Initiatief’ heet. ‘Dit is een akkoord voor de wereld.’ En daar valt Nederland dus ook onder. Langzaam varen nog een paar binnenvaartschepen op naar het kraanponton, om ook hun ruimen te laten volstorten. In totaal is er 16.000 ton gearriveerd, voor behoeftig Nederland. Maar wat is de lading? Als de Nescio, een mooi scheepje uit 1955, even later aan de kade aanlegt om zich door de vrouw van de schipper te laten schoonspuiten, zijn nog wat korrels op het dek te zien. Bruine staafjes in elkaar geperste vezels – ongeveer wat je aan konijnen geeft. Volgens Eveline Wilderom van verlader Igma gaat het spul naar de grote veevoederbedrijven van Nederland. Een woordvoerder van boerencoöperatie Agrifirm kan het precies vertellen: het spul wordt verwerkt tot kippenvoer. Het Zwarte Zee Graan Initiatief blijkt ook de Nederlandse pluimveesector te helpen. Het spul is dan ook geen graan, maar zonnebloemschroot, het restproduct dat achterblijft bij het uitpersen van de zaden voor zonnebloemolie. Deze vezels groeiden niet zo lang geleden nog op de glooiende zonnebloemvelden tussen Odesa en Mikolajiv, niet ver van de huidige frontlinie in het zuiden. Ze gaan nu op weg naar Meppel in Drenthe en Heijen in Limburg, waar mengvoerfabrieken staan van Agrifirm en ForFarmers, twee grote spelers in de agrosector, die het met andere grondstoffen mengen tot een van die uitgekiende producten waar kippen zo snel van groeien. In totaal levert de Petrel S 16.000 ton af, waarvan 1.500 ton naar Agrifirm gaat en in elk geval 500 ton naar ForFarmers. Een paar duizend ton wordt opgeslagen; de rest gaat mogelijk naar de derde grote speler, De Heus, maar dat bedrijf gaf vrijdag geen antwoord op vragen. Die opdrachtgevers, tevens financiers van de boerenprotesten, zijn ook de verklaring voor de omgekeerde Nederlandse vlag op de achtersteven van de Nescio. ‘Ik vervoer voor 99,9 procent veevoer’, zegt schipper Cees van den Heuvel. ‘Als ze de boeren aanpakken, kan ik ook inpakken.’ Andere vracht is voor hem niet rendabel, zegt hij – zijn schip is relatief klein, en voor zand of grint vragen ze ook steeds grotere schepen. ‘Ik heb de afgelopen tien jaar alleen één keer ijzerschroot gevaren.’ Zo verhuist het zonnebloemschroot van de oorlog in Oekraïne naar de slag om de toekomst van de Nederlandse landbouw – een samenhang vol tegenstrijdigheden. In Oekraïne is landbouw een patriottische bezigheid en vormen de zonnebloemen onderdeel van de nationale vlag. Nooit zouden we die vlag kunnen omkeren, zei Andrej Rozdolski, een boer in de buurt van Odesa, twee maanden geleden. In Nederland voeden diezelfde zonnebloemen een economie en een beweging die zich van het vaderland heeft afgekeerd. Deze week is overigens ook het eerste schip met graan in Afrika gearriveerd: 23 duizend ton tarwe voor Djibouti. Zo’n 23 schepen met andere bestemmingen gingen voor. Handel blijft handel.||https://www.volkskrant.nl/nieuws-achtergrond/eerste-schip-uit-oekraine-bereikt-amsterdamse-haven-met-voer-voor-de-nederlandse-pluimveesector~b5e7192d/
2022-09-02||Huurprijzen stijgen met 3 procent, grootste stijging in acht jaar||Over heel Nederland gemiddeld zijn de huren met 3 procent gestegen, zo blijkt uit nieuwe cijfers van het Centraal Bureau voor de Statistiek (CBS). In 2014 was er voor het laatst een sterkere stijging, toen met 4,4 procent. Vorig jaar stegen de huren met slechts 0,8 procent, met name vanwege een bevriezing van de huurprijzen in de sociale sector. De huren van sociale huurwoningen stegen gemiddeld met 2,6 procent, in de vrije sector was de huurstijging met 3,8 procent aanzienlijk hoger. In de vier grote gemeenten was de huurstijging het hoogste in Amsterdam, met gemiddeld 3,6 procent. Noord-Holland was de provincie waar de huren het hardst omhooggingen, met 3,4 procent. Een belangrijk verschil met vorig jaar is dat de huren in de sociale sector weer omhoog mochten. Met hoeveel precies, dat hing af van het inkomen van de huurder en de huurprijs van de woning. Volgens hoogleraar woningmarkt Marja Elsinga (TU Delft) hebben corporaties het extra geld nodig om meer woningen te kunnen bouwen en bestaande woningen te verduurzamen. ‘Het is voor hen een afweging tussen huren betaalbaar houden en genoeg inkomsten genereren.’ De maximale huurverhoging in de vrije sector is sinds afgelopen jaar gekoppeld aan de inflatie. Per 1 juli 2022 mochten de verhuurders hun prijzen verhogen met 3,3 procent, oftewel de inflatie van december 2020 tot en met november 2021 plus een procentpunt. In het pakket koopkrachtmaatregelen van het kabinet zit onder andere een verhoging van de huurtoeslag, met hoeveel is nog niet duidelijk. Corporaties hebben bovendien met huurdersorganisaties afgesproken dat de huurverhoging bij hen volgend jaar ten minste een half procentpunt onder de stijging van de cao-lonen zal liggen. Daarnaast dient minister voor Volkshuisvesting Hugo de Jonge naar verwachting binnenkort een wetsvoorstel in om de huren in de vrije sector los te koppelen van de inflatie. Die koppeling aan de inflatie was bedoeld om de huurstijging te beperken, maar door de uitzonderlijk hoge inflatie dreigt dat volgend jaar averechts te gaan werken. De Jonge wil nu de bevoegdheid om zelf de maximale huurstijging vast te stellen, eventueel onder het niveau van de inflatie. Maar als er een nieuwe huurder in een huis komt, mogen verhuurders in de vrije sector alsnog de huurprijs onbeperkt verhogen. De Jonge wil daarom in een groot deel van deze sector de huurprijzen aan banden leggen. ‘Een adequate maatregel om de huren realistisch te houden’, denkt Elsinga. Eerder heeft minister De Jonge met woningcorporaties afgesproken dat 500 duizend huishoudens met een laag inkomen en een hoge huur in 2024 een huurverlaging krijgen. Aedes, de koepel van woningcorporaties, heeft aangeboden om dat een jaar naar voren te halen. De Woonbond wil bovendien dat ook de vrije sector aansluit bij het akkoord. ‘Alle zeilen moeten worden bijgezet om te zorgen dat huurders met een krappe beurs niet kopje-onder gaan’, zegt directeur Zeno Winkels. De belangenvereniging wil ook dat het kabinet met aanvullende maatregelen komt voor huurders in slecht geïsoleerde woningen. Zo zou enkel glas voortaan als een gebrek aan de woning kunnen worden aangemerkt, zodat huurders beter isolerend glas kunnen afdwingen op straffe van huurverlaging. Emeritus hoogleraar woningmarkt Johan Conijn vindt dat een goed idee, maar niet voor de korte termijn. ‘Je moet verhuurders wel enige tijd geven om dat uit te voeren.’||https://www.volkskrant.nl/nieuws-achtergrond/huurprijzen-stijgen-met-3-procent-grootste-stijging-in-acht-jaar~b37b3250/
2022-09-02||Alleen de heel groten zegevieren in de Formule 1 op hun ‘thuiscircuit’||Geplakt achter dranghekken, bij de ingang van het circuit, wachten fans hem vrijdagochtend rond 09.00 uur al op. In de paddock klinkt van alle kanten zijn voornaam als hij aan de tocht van teamgebouw naar garage begint. Er is geen plek op het circuit van Zandvoort waar Max Verstappen er dit weekeinde niet aan wordt herinnerd dat hij een thuiswedstrijd rijdt. Maar bestaat er zoiets als thuisvoordeel in de Formule 1? Verstappen doet in Zandvoort in ieder geval zijn best om vooral niets anders te doen dan bij andere races. Zijn team Red Bull heeft hem bewust niet opgezadeld met extra media- of sponsorverplichtingen, om het weekeinde voor hem zo normaal mogelijk te maken. Zo kan hij zich volledig focussen op het racen. Helemaal aan de gekte rond de Nederlandse GP ontkomt de hoofdpersoon alleen niet, zo blijkt donderdag meteen al. In de ochtend, bij vertrek vanuit Monaco, krijgt hij te horen dat hij in ‘nette kleding’ wordt verwacht in een hotel in Amsterdam. Daar wordt hij vervolgens verrast door sportminister Helder, die hem voor het oog van vrienden en familie benoemt tot officier in de orde van Oranje-Nassau. Vervolgens vertrekt hij onder politie-escorte naar Zandvoort. In tegenstelling tot op andere circuits wordt hij dit weekeinde geflankeerd door bodyguards. ‘Omdat er wat meer mensen rondlopen die iets van je willen’, zegt Verstappen desgevraagd over de 110 duizend toeschouwers die de GP dagelijks trekt. Hij kijkt nuchter naar racen voor eigen publiek. Het levert hem naar eigen zeggen ‘niet veel’ extra stress op. ‘Je weet dat iedereen verwacht dat je hier zomaar even gaat winnen, maar dat is natuurlijk niet zo makkelijk. Uiteindelijk kun je alleen maar je best doen. Dat is ook het enige dat je kunt controleren. Ik zie dus het nadeel niet, maar ook niet het voordeel’, zegt Verstappen. Hij weet dat een coureur in een mechanische sport soms simpelweg machteloos is. Zo betekende zijn eerste training van vrijdag direct een domper voor de fans: na zeven rondjes voor de volle, oranje tribunes begaf zijn versnellingsbak het. Hoewel Verstappen geen voor- of nadeel ziet in racen voor eigen publiek, is thuisvoordeel in de sport geen fictie. Er wordt al decennia onderzoek naar gedaan door wetenschappers. In elk geval in teamsporten hebben de thuisspelende ploegen profijt van het spelen in eigen stadions. Een Britse sportwetenschapper bundelde samen met een statisticus in 1999 al eens de wetenschappelijke literatuur over thuisvoordeel. In hun artikel kwamen ze tot de conclusie dat tal van vermoedelijke redenen voor thuisvoordeel in de praktijk amper invloed hadden. Als voorbeelden noemden ze onder meer het nadeel van het reizen voor de uitspelende ploeg of het voordeel van het spelen in een vertrouwde omgeving voor de thuisploeg, Publiek bleef over als de factor met de meeste impact. Het was alleen lastig om conclusies te trekken over het precieze effect van supporters op de prestaties van de sporters. Het effect van publiek op beslissingen van de scheidsrechter was volgens de wetenschappers beter zichtbaar en dus ook de belangrijkste factor bij thuisvoordeel: ‘Want er hoeven maar twee of drie cruciale beslissingen de andere kant op te vallen om de thuisploeg de bovenhand te geven’. Het is de vraag in hoeverre dat aspect van thuisvoordeel te plakken is op de Formule 1. Vanwege de helm op zijn hoofd, die zo’n beetje al het omgevingsgeluid dempt, hoort Max Verstappen de aanmoedigingen vanaf de tribunes niet. Scheidsrechters in de Formule 1 zijn weggestopt in een kantoor op het circuit. Ze krijgen nauwelijks iets mee van de sfeer op de baan, waardoor ze op papier amper te beïnvloeden zijn. Tegelijk kan thuisvoordeel verlammend werken, zo blijkt uit onderzoek van twee Amerikaanse psychologen uit 2005. De onderzoekers maakten daarbij een onderscheid: joelende fans kunnen een positief effect hebben in sporten waarbij inzet doorslaggevend kan zijn voor succes. Het kan juist nadelig zijn als een sporter al zijn focus nodig heeft om een complexe handeling uit te voeren. De angst om fouten te maken overschaduwt dan de wil om succesvol te zijn. Juist dan gaat het mis. Vooral bij, zoals de onderzoekers schrijven, ‘innerlijke processen die normaal gesproken plaatsvinden door een automatische, geleerde, onbewuste uitvoering’. Kortom: sporters gaan door de druk van het thuispubliek plots nadenken over automatismen waar ze normaal nooit over nadenken. Het besturen van een Formule 1-auto is te omschrijven als zo’n automatisme, in het geval van Verstappen geperfectioneerd door een combinatie van race-instinct en vele uren training. Om optimaal te kunnen presteren, moet hij zo min mogelijk aan zijn hoofd hebben. Het verschil tussen een perfecte en een verprutste ronde is in de racerij niet zelden een paar centimeter. Een procent minder concentratie met 300 kilometer per uur kan dan al funest zijn. Die ‘nadelige’ kant van racen voor eigen publiek lijkt de boventoon te voeren in de Formule 1, getuige de statistieken. Lewis Hamilton en Max Verstappen zijn bijvoorbeeld de enige twee coureurs die sinds 2015 thuisraces hebben gewonnen. Een journalist voor sportsite Bleacher Report analyseerde in 2014 alle prestaties van Formule 1-coureurs in thuisraces over een periode van tien jaar, tussen 2003 en 2013. De uitkomst? Coureurs finishten gemiddeld een halve positie lager in hun thuisrace dan bij andere GP’s. In het onderzoek van de Amerikaanse psychologen wordt benadrukt dat het effect van de druk van een thuiswedstrijd kan verschillen per sporter. Het is mogelijk de verklaring voor de uiteenlopende meningen over thuisvoordeel in de Formule 1. Zo liet enkelvoudig wereldkampioen Nigel Mansell, jaren favoriet van de Britse racefans, in zijn autobiografie optekenen dat racen op zijn thuiscircuit hem ‘een seconde per ronde’ sneller maakte. Zevenvoudig kampioen Michael Schumacher zei bij zijn laatste in Duitsland, in 2012, dat er in zijn ogen niet echt iets als thuisvoordeel bestond. ‘Maar wel een thuisracegevoel.’ Australiër Daniel Ricciardo keek steevast juist op tegen racen in ‘zijn’ Melbourne. Hij had het gevoel dat hij er niemand - van fans tot media - mocht teleurstellen, waardoor racen bijzaak werd. Hij kan inmiddels beter omgaan met die druk, zei hij begin dit jaar tegen de Australische krant The Age. Maar helemaal normaal zal het nooit worden: ‘Dus je zult altijd een compromis moeten vinden tussen óf alles doen, of je volledig afsluiten’. Tweevoudig wereldkampioen Mika Häkkinen had als Fin nooit een thuisrace in de Formule 1. Of dat een nadeel of voordeel was? ‘Nou ja, ik woon al dertig jaar in Monaco. Finland is mijn thuisland, maar Monaco is mijn thuis, dus dat voelde altijd een beetje als mijn thuisrace’, zegt Häkkinen over de race die hij één keer won. ‘En toen ik in Hongarije racete, kwamen daar ontzettend veel Finnen naartoe. Dus dat voelde ook een beetje als een thuisrace. Het gaf mij altijd een ontzettend goed gevoel. Ik ervoer het als een positieve druk. Je moet die energie opslurpen.’ Die mindset bepaalt volgens hem ook het verschil tussen een coureur die vecht om titels en een rijder die in de koningsklasse niet verder komt dan veldvulling. Het is vanuit dat oogpunt geen toeval dat de grootste coureurs uit het verleden ook vaak excelleerden op hun thuisbanen. Zo won Lewis Hamilton (zeven titels) liefst acht keer op Silverstone, zegevierde Michael Schumacher (zeven titels) negen keer in Duitsland en won Alain Prost (vier titels) zes keer in Frankrijk. En Max Verstappen was vorig jaar dus direct bij zijn eerste poging succesvol in Zandvoort, bij de terugkeer van de Nederlandse GP na ruim drie decennia. Hij erkende in een interview met Ziggo Sport, een paar dagen na het winnen van de wereldtitel, wel dat de race voor meer onrust had gezorgd in zijn hoofd dan hij in dat weekeinde deed voorkomen. ‘Toen ik over de lijn kwam, had ik zoiets van: pff, het is klaar’, zei hij. Dat had volgens hem ook voor een groot deel te maken met het verloop van het seizoen: Verstappen stond vol onder druk van Mercedes en moest wel winnen in Zandvoort om zicht op de titel te houden. Dit jaar is die titeldruk aanzienlijk minder groot, gezien zijn riante voorsprong van bijna honderd punten in de WK-stand. Het betekent niet dat hij nu opeens wel nadenkt over iets als thuisvoordeel. Het zegt iets over de stoïcijnse mentaliteit van de aanstaande meervoudig F1-kampioen: ‘Want het maakt mij niet veel uit of ik thuis of ergens anders ben’, zegt Verstappen. ‘Ik zou ook niet weten waarom dat zo moet zijn. Want als je dat zegt voordat je begint, is het al foute boel, toch? Ik geloof niet in dat soort dingen. Als je weet wat je moet doen, in welke sport dan ook, maakt het niet uit waar je bent.’||https://www.volkskrant.nl/sport/alleen-de-heel-groten-zegevieren-in-de-formule-1-op-hun-thuiscircuit~b87f4936/
2022-09-02||De beste muziek van de week: een beetje kitsch, maar stiekem hartstikke vet||‘The Painter (★★★☆☆, 13 nummers) van William Orbit, een van de grootste producers van de jaren negentig. Hij maakte bijna klassiek aandoende dancemuziek. ‘Ambient dub’ heette dat toen, of ‘chill-out’. Een beetje van die zonsondergangmuziek, maar echt heel goed. Hij werd daardoor een veelgevraagde producer van bijvoorbeeld U2 en Madonna – hij was echt dé man die je moest hebben als je een modern geluid wilde.’ ‘William Orbit had dus nogal een druk leven, tot hij een jaar of vijftien geleden bewust besloot aan de drugs te gaan. Dat ging helemaal mis. Hij raakte zwaar verslaafd, werd ’s ochtends wakker tussen de dozen op straat, werd uiteindelijk opgenomen in de psychiatrie maar kwam er toch weer bovenop.’ ‘Technische ontwikkelingen hadden hem inmiddels ingehaald. Dus om weer muziek te kunnen maken, moest hij alles opnieuw leren. Grappig genoeg is er bijna niks veranderd. The Painter klinkt bijna exact als zijn geluid in de jaren negentig. Leuk voor de fans, maar het is ook wel een plaat vol beschaafde dance van twintig jaar geleden. Desondanks staan er een aantal mooie nummers op. I Paint What I See, bijvoorbeeld, met zangeres Beth Orton. William Orbit is hersteld van een gigantische crisis, en The Painter is de goede afloop van dat tragische verhaal en daarom toch de moeite waard.’ ‘Heilung is een heel mysterieuze Noors-Duits-Deense band. Op het podium zijn ze een gigantisch spektakel, omdat ze met sjamanistische Vikingkleding optreden en rituelen uitvoeren. Ze komen uit de wereld van de re-enactment, waarbij geschiedenisliefhebbers zich verkleden en historische gebeurtenissen naspelen. Daarnaast begonnen ze ook muziek te maken, geïnspireerd op de Noordse mythologie, en dat pakte heel goed uit.’ ‘Ze gebruiken onder andere trommels met dierenvellen, rammelende botten en koehoorns. De muziek van Heilung is niet per se precies hoe het bij de Vikingen of in de bronstijd heeft geklonken, want er was geen notenschrift. De band doet meer een poging om de sfeer van die tijd, vooral op spiritueel gebied, met animisme en het contact met de natuur, weer tot leven te wekken. Hun betoverende muziek doet het zowel live als op hun nieuwe plaat Drif  (9 nummers) heel goed.’ ‘Het klinkt misschien een beetje kitscherig, zo’n carnaval op het podium, maar ik werd er erg door geraakt. Het maakt iets in je wakker. Je hoort op Drif echt niet alleen tokkelende harpjes en rammelende botjes: het is ontzettend goed opgenomen en geproduceerd. Vikingcultuur is enorm populair op dit moment, en dat zie je ook als je bijvoorbeeld de clip van hun nieuwe nummer Anoana kijkt: daar is veel geld in gestoken. Het is best wel toegankelijke muziek, geen herrie, rijk gecomponeerd en helemaal zonder gitaren. Dat is ook weleens lekker. Het raakt soms een beetje aan de kitsch, maar stiekem is het hartstikke vet.’ Op Reset van Panda Bear (★★★☆☆, 9 nummers) hoor je een hele rits aan popfragmenten uit de jaren zestig. Luchtig, speels en zomers, maar het album mist de gekte die de beste Panda Bear-werken kenmerken, schrijft recensent Gijsbert Kamer. The Next Door (★★★☆☆, 12 nummers), het tweede album van het Julia Hülsmann Quartet, klinkt zelfverzekerder dan hun debuutalbum. Het begint met ingetogen pianospel van Hülsmann, maar als bassist Muellbauer de melodische lijnen uitzet verzandt het samenspel soms in harmonische vaagheden.||https://www.volkskrant.nl/cultuur-media/de-beste-muziek-van-de-week-een-beetje-kitsch-maar-stiekem-hartstikke-vet~b547377c/
2022-09-02||De Betrouwbare Mannetjes pitchen wat grote nieuwe amusementsprogramma’s||Afgelopen woensdag presenteerde Directeur Video Frans Klein de NPO-programmering voor het aankomende seizoen. Klein liet onder meer weten dat de zenders NPO 1, 2 en 3 ‘vaker in gezamenlijkheid aandacht gaan besteden aan de grote maatschappelijke vraagstukken van deze tijd’. NPO 1 blijft de brede zender ‘die generaties bij elkaar brengt’, maar gaat flink vernieuwen en is nog op zoek naar twee grote nieuwe amusementsprogramma’s ‘die de potentie hebben om alle Nederlanders aan te spreken en daarmee ook de lastiger te bereiken groepen.’ De Kloof - Spannend spelprogramma voor de hele familie waarin drie gezinnen die onder de armoedegrens leven via toeslagen en fiscale foefjes moeten proberen zo snel mogelijk boven het bestaansminimum te komen. Presentatie: Jort Kelder. Flink Vernieuwen! - Teamcaptains Arjen Lubach (team Heel Holland Bakt) en Matthijs van Nieuwkerk (team Boer Zoekt Vrouw) strijden om een vrijstelling voor hun eventuele deelname aan Wie is de Mol. Presentatie: Emma Wortelboer en Splinter Chabot. De Nationale Vleesquiz - Groot nieuw amusementsprogramma waarin BN’ers en lastiger te bereiken groepen worden getest op hun kennis over allerhande vlees maar ook lamsvlees. Ik Vertrek Internationaal - Afl. Fatih en Anselma. Fatih en Anselma willen graag een B&B in Rijswijk beginnen en laten Aleppo voor wat het is. Eenmaal in Nederland aangekomen zien zij zich geconfronteerd met allerhande tegenslag. Zo lukt het Anselma maar niet van haar scabiës af te komen en kan Fatih de slaap niet vatten wanneer aan de andere kant van het hek een talkshow wordt opgenomen. Splinter Chatbot - Splinter Chabot helpt lastiger te bereiken groepen de weg te vinden in de wirwar aan online klantenservices. Afl: Billie. Encore! - Na het daverende succes van Chansons! en het nog te verschijnen vervolg Chansons!! gaan Matthijs van Nieuwkerk en Rob Kemps opnieuw naar Parijs, want er blijken nog meer chansons. Bis! - Na het daverende succes van Chansons! en Chansons!! trekken Matthijs van Nieuwkerk en Rob Kemps nog tijdens de opnames van Encore! steeds lastiger te bereiken delen van Parijs in om hun honger naar chansons te stillen. Lukt het ze nog meer chansons te vinden? Of was dit wel zo’n beetje tout? VroemVroem - Onder leiding van teamcaptains Robert Doornbos en Tim of Tom Coronel leren BN’ers in een Formule 1-auto rijden. Met o.a. Robèrt van Beckhoven, Raven van Dorst, Splinter Chabot, Emma Wortelboer en Sinan Can of Soundos El Ahmadi. Wat is de schade? - Avondvullend amusementsprogramma waarin lastig te bereiken groepen met een rekenachterstand zich moeten buigen over de declaraties die Directeur Video Frans Klein in 2019 bij de NPO indiende voor etentjes bij zijn eigen (uitstekende) Thaise restaurant (waar nog altijd alleen contant kan worden betaald, maar dat terzijde). Presentatie: Ionica Smeets en met Jan Beuving als vrolijke sidekick. Afl. Pad Kra Pao. Achter de Dijk - Muziekprogramma waarin teams onder leiding van nog te selecteren Volendamse zangers hun favoriete liedjes van De Dijk en/of over klimaatverandering ten gehore brengen. Presentatie: Nick. De Boer Op - Ter voorbereiding op een andere carrière improviseren twaalf uitgekochte boeren onder leiding van regisseur Peter de Baan hun nieuwe beroep. Vandaag: Tweede Kamerlid. Gas op die Lolly - Vrolijk Formule 1-spektakel waarin gezinnen die nauwelijks rond kunnen komen tegen elkaar racen om een betaalde energierekening. Presentatie: Sjoerd van Ramshorst. De rijdende Remkes - Johan Remkes gaat langs bij lastig te bereiken groepen. Presentatie: Joris Linssen. Joris’ linzen - Avondvullende kookshow waarin lastig te bereiken minima nogmaals wordt uitgelegd hoe je ook voor weinig geld toch heel makkelijk een voedzame maaltijd op tafel zet. Presentatie: Joris Luyendijk. Achter de schermen - Amusementsprogramma waarin asielzoekers vanachter een hek in Ter Apel moeten proberen te zien hoe het er bij de opnames van Op1 aan toe gaat. Vier stoelen - Saai praatprogramma zonder muziek of Caroline van der Plas over ingewikkelde hedendaagse vraagstukken met mensen die niet per se mediageniek zijn, maar wel ergens verstand van hebben.||https://www.volkskrant.nl/columns-opinie/de-betrouwbare-mannetjes-pitchen-wat-grote-nieuwe-amusementsprogramma-s~b65dc876/
2022-09-02||Haar lippen zijn zwart, haar neus is wit, ze heeft het ultieme instagramgezicht||Slenterend door Franse straatjes viel het me ineens op dat Franse meisjes er niet meer uitzien als Franse meisjes. Er bestaat een zorgvuldig gecultiveerd beeld van de Française dat in modebladen tot vermoeiens toe gepaard gaat met de woorden je ne sais quoi en erop neerkomt dat ze mooi is zonder zichtbaar haar best te hebben gedaan. Sekshaar, een beetje mascara en als ze echt uit wil pakken haastig gestifte lippen. Typ op Google ‘French girl’ in en je ziet duizenden artikelen waarin gepoogd wordt haar schoonheidsgeheim te ontrafelen. Maar de Franse meisjes die ik zag lopen deze zomer leken meer op Amerikaanse instagrammodellen, met getekende wenkbrauwen, secuur omrande tuitmondjes en jukbeenderen die glommen van de highlighter. Er waren krul- en steiltangen aan te pas gekomen, zelfs wimperextentions. In The New Yorker van deze week wordt dit ‘Instagram face’ genoemd. Het idee achter het begrip instagramgezicht is dat jonge vrouwen allemaal op elkaar zijn gaan lijken doordat ze een ideaal nastreven dat op sociale media goed scoort. Algoritmes hebben de greatest hits van de vrouw samengesmolten tot één ultiem gezicht: haar lippen zijn zwart, haar neus is wit, haar ogen en wenkbrauwen hebben iets Zuid-Aziatisch en haar jukbeenderen iets Midden-Oosters. De auteur van het stuk, Jia Tolentino, vreest dat we ons uiterlijk zijn gaan aanpassen in het belang van de technologie. Gezichten worden omgesmolten tot iets wat veel likes en engagement genereert, en dus veel kijkers die op de app blijven hangen. Maar ook de platforms zelf sleutelen lustig aan hun voorkomen, zodat we ze nog langer en in nog groteren getale komen bezoeken. Neem het gezicht van Instagram. Het kopieerde al de stories van SnapChat, de reels van TikTok en test nu een functie die verdacht veel lijkt op BeReal, de relatief nieuwe app die nota bene in de markt werd gezet als de anti-Instagram. SnapChat pikte de dubbelecamerafunctie van BeReal en introduceerde SnapChat Spotlight, een kloon van TikToks For You Page. TikTok, dat zelf dan weer Vine als voorloper had, stal terug van SnapChat en test nu een in-de-buurt-functie. Volgt u het nog? Ook YouTube bedacht namelijk een eigen TikTok, genaamd YouTube Shorts, en het videoplatform is zich sinds vorige week toe gaan leggen op podcasts. Twitteraars kregen deze week de beschikking tot Twitter Circle, geïnspireerd op Instagrams Beste Vrienden, en Twitter bleek ook ver uitgewerkte plannen te hebben om gebruikers betaalde naaktcontent aan te laten bieden, net zoals OnlyFans dus. Eerder ruilde het al de favorite in voor de welbekende like, keek het bij Clubhouse de audiofunctie TwitterSpaces af, en — nou ja, het punt is denk ik wel duidelijk. In theorie is het prachtig, deze kunstmatige selectie waarmee wordt toegewerkt naar een superplatform dat alles in huis heeft wat we willen, zoals ook het instagramgezicht in theorie prachtig is (al doet het in de praktijk wat zielloos aan). Maar in het voordeel van de gebruiker is het natuurlijk niet, ondanks alle mooie woorden van de ontwikkelaars. Niemand denkt, verwikkeld in een stressvolle streak op SnapChat of moe gescrold op Instagram: was dit maar nóg verslavender. Of, aan de leiband van het alwetende TikTok-algoritme: joehoe jongens, ik heb hier nog een onontgonnen zwakke plek! Niemand denkt: maak alsjeblieft een olifantenpaadje naar mijn laatste beetje wilskracht. Of laat het beest anders maar gewoon los.||https://www.volkskrant.nl/columns-opinie/haar-lippen-zijn-zwart-haar-neus-is-wit-ze-heeft-het-ultieme-instagramgezicht~b778e425/
2022-09-02||Eline Roebers redt haar EK dankzij een jaloersmakende vechtersmentaliteit ||Een week geleden vreesde ik dat twee intensieve maanden voor Eline Roebers (16) net iets te lang hadden geduurd. Na open toernooien in Novi Sad en Dortmund en een schitterend optreden aan het eerste bord van het Nederlands olympiadeteam dreigde de laatste opdracht van de zomer te mislukken. Na vijf ronden van het EK in Praag stond ze met 2 uit 5 op de 80ste plaats in een veld met 123 deelnemers. Nu het toernooi voorbij is, beloof ik dat ik nooit meer de veerkracht van Roebers zal onderschatten. Ze maakte de matige start goed met vijf winstpartijen op rij, waarna ze in de slotronde met tegenzin akkoord moest gaan met remise tegen het betonschaak van de Oekraïense oud-wereldkampioen Anna Oesjenina. De slotserie leidde tot een gedeelde zevende plaats, een punt achter de Poolse toernooiwinnaar Monika Socko. Een van mijn vrienden zegt soms dat hij niet begrijpt waarom Roebers nu al zo succesvol is, terwijl nog zoveel aan haar spel kan worden verbeterd. Hij onderschat hoe belangrijk de twee pijlers zijn waarop haar schaakkunst rust: een ijzeren wil om te winnen en een jaloersmakende vechtersmentaliteit in goede en slechte stellingen. Een typische Roebers-overwinning komt uit de voorlaatste ronde van het EK-toernooi. Haar tegenstander speelde op de Olympiade aan het eerste bord van Griekenland. Tsolakidou - Roebers Praag, EK 2022 1.e4 c5 2. Pf3 d6 3. d4 cxd4 4. Pxd4 Pf6 5. Pc3 a6 6. Dd3 g6 7. Lg5 Pbd7 8. 0-0-0 Lg7 9. f4 Dc7 10. Le2 0-0 Wit heeft minder aanknopingspunten voor de koningsaanval na 10 ... b5 11. Lf3 Lb7. 11. h4 h6 12. Lxf6 Pxf6 13. f5 e5 14. Pb3 d5 In overeenstemming met de tegeltjeswijsheid dat een flankaanval moet worden bestreden met een tegenactie in het centrum. 15. g4 d4 16. Pd5 Pxd5 17. exd5 Ld7 18. De4 a5 19. Pd2 a4 20. a3 b5 21. Tdf1 21 ... b4 Het is begrijpelijk dat zwart de loper op g7 niet tijdelijk wilde begraven met 21 ... f6, maar toch zou dat verstandiger zijn geweest. Na 22. fxg6 b4 duurt de aanval voort en is zwarts koning voorlopig veilig 22. f6 bxa3 23. bxa3 Tfb8 24. Ld3 Dc3 25. Kd1 25 ... h5! 26. Thg1? Volkomen verrast door zwarts laatste zet lukt het wit niet het hoofd koel te houden. Na 26. gxh5 Lh6 27. Pc4! is wits aanval sterker dan het zwarte tegenspel. Bijvoorbeeld 27 ... Lf5 28. Txf5 Tb1+ 29. Ke2 Txh1 30. Tf1! Txf1 31. Kxf1 Tb8 32. hxg6 Tb1+ 33. Kg2 en wit wint. 26 ... Lh6 27. Pc4 Lxg4+? Een onnauwkeurigheid zonder gevolgen. Zwart wint na 27 ... hxg4 28. h5 Lf5! 29. Txf5 Da1+ 30. Ke2 Dxg1 31. hxg6 Tb1. 28. Txg4 hxg4 29. h5? Wit kan zich redden met 29. d6! Tb1+ 30. Ke2 Tab8 31. d7. 29 ... Tc8 30. Ke2 Txc4 31. Td1 Ta6 32. hxg6 Txf6 33. gxf7+ Txf7 34. Dg6+ Lg7 35. Th1 e4 36. Dxe4 Tc8 37. Th7 Dc7 38. Txg7+ Txg7 39. De6+ Kf8 40. Df5+ Tf7 41. Dh5 Te8+ 42. Kd1 De5 Wit geeft op.||https://www.volkskrant.nl/sport/eline-roebers-redt-haar-ek-dankzij-een-jaloersmakende-vechtersmentaliteit~bbaeb4ed/
2022-09-02||Ruimtevaartjargon tot je er sterretjes bij ziet – een gids om u erdoorheen te helpen||Maandag werd de lancering van een Amerikaans ruimteschip op het laatste moment afgeblazen. Tijdens het aftellen bleek men aan Houston ‘We have a problem’ te moeten mededelen. De raket bleef aan de grond, maar in de berichtgeving erover werden bijzondere termen de ruimte in geslingerd. Welke sprongen eruit? Het Nasa-ruimtevaartprogramma Artemis is ruim vijftig jaar na dato de opvolger van Apollo (1961-1972), en de capsule die de ruimte zal bevaren heet Orion, drie namen uit de Griekse mythologie (respectievelijk tweelingzus, tweelingbroer en kortstondig liefje van tweelingzus). Orion krijgt in het hemelruim steun van de European Service Module (ESM), gebouwd door Esa, de Europese organisatie voor ruimteonderzoek. De ESM is een ‘cilindervormige module onder de Orion-capsule, die de astronauten voorziet van water, lucht, stroom, bijsturing en voortstuwing’, aldus NRC. Veel ging mis bij de poging de eerste Artemis-raket te lanceren: blikseminslag, lekkage en een potentiële scheur in de intertank, waarin een deel van de avionica huist (dat is luchtvaartelektronica; avion is Frans voor vliegmachine). Uiteindelijk weerhield een defect aan motor 3 van de hoofdtrap de SLS-raket (Space Launch System) ervan de atmosfeer te verlaten. De hoofdtrap is niet de ladder waarmee de ruimtevaarders hun schip betreden. Een trap is een onderdeel dat tijdens de vlucht kan worden losgekoppeld. Al naar gelang de hoeveelheid trappen spreekt men van tweetraps-, drietraps- en meertrapsraketten. Het buiten de dampkring brengen van het ruimteschip gebeurt met booster-stuwraketten. Nabij de maan maakt de Orion-ESM-capsule een duikvlucht om in het gravitatieveld van onze bijplaneet te geraken en zo de koers te wijzigen, een methode die gravity assist heet. Volkskrant-redacteur George van Hal, die de berichtgeving over Artemis voor zijn rekening neemt, is overigens spaarzaam met jargon. Waarom? ‘Om ervoor te zorgen dat het begrijpelijk blijft. Jargon is voor veel lezers een afhaakmoment.’ Een mooi woord, dat ook in de context van ruimtestations gebruikt zou kunnen worden. Bij NRC richt men zich blijkbaar op een publiek dat niet snel sterretjes ziet bij astronautische termen. In die krant waren behalve gravity assist de termen mission control, flight readiness review, flyby en andere Engelse woorden te lezen. Twee keer eerder stond de Artemis 1 op lanceerplatform 39B van het Kennedy Space Center in Florida, voor zogenoemde wet dress rehearsals (‘natte generale repetities’). Daarbij wordt de raket gevuld met brandstof, om te testen of alles werkt. Het bouwen van de raket gebeurde aldaar in de VAB, het Vertical Assembly Building. Zaterdag probeert Nasa opnieuw de raket te lanceren. Dat werkwoord komt van het Franse lancer, dat weer van het Laatlatijnse lanceare afstamt, dat ‘de lans hanteren’ betekent. Mannelijke ruimtevaarders hanteren de lans uiteraard ook. Zo plaste kosmonaut Joeri Gagarin in 1961 tegen het linkerachterwiel van de bus die hem naar de Vostok 1 vervoerde. Sindsdien doen andere kosmonauten hem dat na, om bijgelovige redenen. Amerikaanse astronauten (in Rusland heten ze kosmonauten, in Amerika astronauten, in China taikonauten) schijnen voor vertrek net zo lang te klaverjassen tot de commandant verliest. Aangezien de Artemis 1 onbemenst is, zal dat zaterdag geen vertraging opleveren.||https://www.volkskrant.nl/cultuur-media/ruimtevaartjargon-tot-je-er-sterretjes-bij-ziet-een-gids-om-u-erdoorheen-te-helpen~bffdb153/
2022-09-02||Wrevel bij achterban houdt coalitie ondanks asielcompromis in woelig vaarwater||CDA-leider en minister van Buitenlandse Zaken Wopke Hoekstra en ChristenUnie-voorman Gert-Jan Segers kregen begin deze week uit eigen kring te verstaan dat ze zich binnenkort moeten verantwoorden voor het nieuwe asielbeleid. Inmiddels kunnen partijleider en minister van Financiën Sigrid Kaag en fractievoorzitter Jan Paternotte (beiden D66) zich bij hen voegen: ook hun partij organiseert een ledenbijeenkomst. ‘We hebben veel signalen van ontevreden leden’, zegt afdelingsvoorzitter Daphnie Ploegstra. ‘Het moet duidelijk zijn dat de huidige problemen ons niet zomaar zijn overkomen maar het gevolg zijn van falend beleid.’ Onder D66’ers leven vooral zorgen over de door het kabinet aangekondigde inperking van de gezinshereniging voor toegelaten asielzoekers. Dat deze optie überhaupt op tafel ligt, baart Ploegstra zorgen. ‘Dan ga je als partij toch door een ondergrens.’ Ze hoopt dat de partijtop op de bijeenkomst uitlegt hoe deze deal tot stand is gekomen en hoe het zit met de juridische haalbaarheid van de voorstellen. In een brief roeren ook de Jonge Democraten zich. Het akkoord is voor de D66-jongeren ‘schandalig’ en ‘onacceptabel’. Eerder noemden bezorgde ChristenUnie-leden de afspraken die de gezinshereniging uitstellen en de opname van erkende vluchtelingen tijdelijk stopzetten pijnlijk en onacceptabel. Dat geldt ook voor het deel van de CDA-achterban dat de christelijke kernwaarden van barmhartigheid belangrijk vindt. Een brief die de partij oproept tot herbezinning telt 124 handtekeningen. Het is de keerzijde van een week waarin de politieke opluchting overheerste. In zeven dagen tijd wisten de regeringspartijen zich voor even te verlossen van de drie hoofdpijndossiers die hen een zomerreces lang achtervolgden. Terwijl exploderende energierekeningen en duurdere boodschappen een steeds grotere hap namen uit de portemonnee van de Nederlandse burgers, waren alle ogen gericht op de begrotingsonderhandelingen en het koopkrachtpakket waarmee de coalitie de zwaarste klappen voor de kwetsbaarste groepen zou opvangen. Tegelijkertijd werd meesterbemiddelaar Johan Remkes de laatste hoop van het kabinet om de stikstofimpasse te doorbreken en de ontwrichtende boerenprotesten de wind uit de zeilen te nemen. Dat koopkrachtpakket is er. En het is fors. Met liefst 15 miljard euro gaat het kabinet de pijn van het historische koopkrachtverlies aan vooral de onderkant van de samenleving opvangen, deels betaald door hogere belastingen voor vermogenden en bedrijven. Voor de conclusie dat de magie van Johan Remkes heeft gewerkt is het nog te vroeg, maar het laatste stikstofoverleg leidde toch tot verrassend blije gezichten in alle kampen. Met een asieldeal vol bezweringsformules waaraan de coalitiepartijen elk een eigen uitleg kunnen geven, hoopt het kabinet bovendien de onrust en de schaamte over de erbarmelijke omstandigheden in Ter Apel gesust te hebben. Maar de politieke pijn blijkt nog niet geleden. De asieldeal is het zoveelste vluchtelingencompromis in een debat waarin de stellingen al jaren geleden zijn betrokken en de partijen zich diep hebben ingegraven. Net als in de vorige kabinetten die Mark Rutte leidde lijkt dit dossier de zwaarste beproeving te worden voor de stabiliteit van de coalitie. Hoe het kabinet de historische koopkrachtval het best kan compenseren, dat kunnen rekenmeesters becijferen. Welke meetmethode het kabinet moet hanteren om de stikstofuitstoot te berekenen, daar valt over te discussiëren. Maar hoe een land omgaat met mensen die asiel aanvragen, raakt aan de kern van politieke partijen: welke morele waarden bepalen een beschaving? In het eerste kabinet-Rutte stortte de samenwerking met de PVV het CDA in een koerscrisis waarvan de partij nog steeds niet bekomen is. De PvdA worstelt nog altijd met de nalatenschap van Rutte II, waarin de partij onder meer tekende voor de strafbaarstelling van illegaliteit en met Diederik Samsom de architect leverde van de Turkijedeal. GroenLinks zag af van de droom te regeren vanwege de asielplannen waarvoor het dan moest tekenen. De ChristenUnie stapte wel in, en direct waren alle ogen gericht op Joël Voordewind, het asielgeweten van de fractie. Dit keer is het verrassend genoeg een VVD’er voor wie het asielcompromis niet te dragen is. Kamerlid Daan de Neef is teleurgesteld over hoe zijn partij de crisis in de opvang heeft aangepakt. Waar hij had gehoopt op compassie zag hij een ‘ijskoude’ aanpak. Omdat hij zijn zetel opgeeft, brengt hij de coalitie niet praktisch in de problemen, maar in politiek opzicht doet hij dat wel: het is voor de partijleiders van het CDA, D66 en de ChristenUnie niet bepaald makkelijker geworden om de plannen in eigen kring te verdedigen nu die zelfs een VVD’er te ver gaan. Dinsdag is ook de Tweede Kamer terug van zomerreces en gaat de oppositie er alles aan doen om de coalitie verder uit elkaar te spelen. Enige troost: het vuur komt van twee kanten. De kloof die door het kabinet loopt, loopt ook dwars door de Kamer. En hoewel daarin een rechtse meerderheid strenger op migratie wil zijn, worden de partijen met wie de VVD en het CDA zich op dit thema verwant voelen op andere thema’s te extreem geacht om mee te regeren. Alleen al daarom zijn Rutte, Kaag, Hoekstra en Segers voorlopig onverminderd op elkaar aangewezen.||https://www.volkskrant.nl/nieuws-achtergrond/wrevel-bij-achterban-houdt-coalitie-ondanks-asielcompromis-in-woelig-vaarwater~b3633697/
2022-09-02||Volleyballer Abdelaziz, uitblinker op WK: ‘Ik ben nog steeds niet volleerd’||Van de topscorer van het WK volleybal hoeft het allemaal niet zo nodig. Nimir Adbelaziz snapt wel dat er naar hem wordt gekeken als hij in drie wedstrijden voor 85 punten zorgt, maar hij ziet zijn rol niet graag benadrukt. ‘Ik vind het leuk om te volleyballen en om te winnen, maar daarbuiten hoeft het niet steeds over mij te gaan.’ Abdelaziz is de uitblinker, die ene speler die erbovenuit steekt en een team naar een hoger niveau kan tillen. Alleen al vanwege zijn plek in het veld valt hij op: als diagonaalaanvaller is hij de man die het vaakst de punten moet maken. De fenomenale manier waarop hij die positie invult, doet de rest: blokkeerders horen de bal vaak alleen maar als hij met zijn hoge sprongen en zijn machtige rechterarm de ballen over het net ramt. Op het veld is hij zeker ook de man die de ballen wil, om wie het spel grotendeels draait. Denk alleen niet dat hij een soort Ronaldo is, die bij de Portugese voetbalploeg groter is of was dan het team. ‘Dat er over een speler meer wordt gepraat, is logisch. Maar het is ook logisch dat ik laat weten dat het niet alleen gaat over degene die de punten maakt.’ Op het WK hebben de passes, blocks en services van zijn medespelers, en ja, ook zijn 85 punten, ervoor gezorgd dat Nederland ongeslagen groepswinnaar werd. Verrassend, want twee van de drie tegenstanders – Argentinië en Iran - stonden flink hoger op de wereldranglijst. In de achtste finale nemen de volleyballers het maandag op tegen Oekraïne, dat juist veel lager staat. ‘We mogen best vertrouwen hebben’, zegt de lange aanvoerder (2.01 meter). ‘Maar we moeten eigenlijk gewoon weer resetten. Die poulewinst is mooi. Maar als je nu niet wint, lig je eruit.’ Juist nu willen de volleyballers dat voorkomen, want alles draait de komende jaren om het halen van de Olympische Spelen in 2024. Daarvoor moet Nederland in de aanloop naar Parijs hoger staan op de wereldranglijst. Een elfde plek zou voldoende moeten zijn, eentje hoger dan nu. ‘We zijn nog niet een echt topteam’, analyseert Abdelaziz, die deze zomer het Italiaanse Modena verruilt voor het Turkse Halkbank Ankara. ‘We zijn een team dat richting de top-8 van de wereld gaat. Als we nu winnen van Oekraïne zitten we in de kwartfinale, net als op het vorige WK. Dat is een bevestiging dat je daar nu redelijk stabiel bij zit. Alles wat daar nog bijkomt, is mooi meegenomen.’ Vier jaar geleden eindigde Nederland als achtste op het WK, hoger dan verwacht na jaren afwezigheid in de mondiale top. Een jaar later viel het resultaat op het EK weer wat tegen, de volleyballers strandden toen in de achtste finales. Bondscoach Roberto Piazza concludeerde destijds dat het onder meer ontbrak aan een goede, snelle middenaanval. Hij zei daaraan te willen werken. Het zorgt er nu voor dat Nederland afwisselender kan spelen en dat niet alles op de schouders van Abdelaziz terechtkomt. ‘In elk team heb je altijd een speler die meer ballen krijgt dan de rest’, zegt de aanvaller. ‘Dat staat dan leuk in de statistieken, maar bij volleybal raken in iedere rally veel meer spelers de bal aan. Je kunt het niet alleen doen. Bij goeie teams is dat evenwichtig verdeeld en in dit toernooi hebben wij dat tot nu toe ook op orde.’ De aanvoerder heeft zijn team, waarvan de kern al een tijd met elkaar speelt, de laatste jaren vooral stabieler zien worden. ‘Als alles goed viel, konden we al wel heel goed spelen. Maar het was te wisselvallig. De hele hoge pieken en dalen zijn er eruit. Dan kun je mooie dingen laten zien.’ Bij hemzelf is de rek er ook nog niet uit, denkt hij. Al was het alleen maar omdat hij in 2016 nog als spelverdeler speelde. Pas in dat jaar maakte hij de switch naar diagonaalaanvaller, een stap die bijna nooit wordt gezet. ‘Wat ik nu doe, doe ik eigenlijk nog maar heel kort. Sommige jongens doen het al van jongs af aan, dag in dag uit. Die zijn op hun dertigste misschien een beetje uitgeleerd. Bij mij zit er tussen nu en twee, drie jaar geleden een heel groot verschil en ik denk dat ik nog steeds stappen zet.’ Het is een combinatie van techniek en spelinzicht. Hoe beter je de techniek onder de knie hebt, hoe meer ruimte er is voor de rest. ‘Je hebt hoge ballen, je hebt snelle ballen, je hebt een eenmansblok, een tweemansblok, een driemansblok’, legt Adbelaziz uit. ‘De eerste keer dat je tegen een driemansblok staat, speel je hem op een bepaalde manier en dan word je afgeblokt. Dan moet je het de tweede keer anders doen. Hoe vaker je het doet, hoe beter je erin wordt. Ik ben nog steeds, denk ik, niet een volleerd diagonaalspeler.’ Als hij dat wel zou zijn, zou hij het waarschijnlijk voor zich houden. ‘De beste teams zijn de teams die echt als team spelen en niet als individuen. Daarom ga je van mij ook niet horen hoe goed ik mezelf wel niet vind.’||https://www.volkskrant.nl/sport/volleyballer-abdelaziz-uitblinker-op-wk-ik-ben-nog-steeds-niet-volleerd~bce0df2c/
2022-09-02||Lezersbrieven: Weg met die bevingsdeskundigen in Groningen||Wat me blijft verbazen over de al meer dan 10 jaar trage en dure afhandeling van de bevingsschade in Groningen is dat de werkelijke oorzaak van die trage en dure afhandeling niet benoemd wordt, namelijk dat er een toneelstukje wordt opgevoerd door zogenaamde bevingsdeskundigen, in feite bouwdeskundigen, waardoor het allemaal zolang duurt en zoveel kost. Ze doen alsof ze kunnen zien of een scheur, of verzakking bevingsgerelateerd is. Ze schrijven lijvige rapporten, waarin elke scheur uitvoerig beschreven wordt en hoe deze te herstellen, en er staat met weinig onderbouwing aangegeven wat de oorzaak is: bevingsgerelateerd of niet ­bevingsgerelateerd (zettingen). Feit is dat juist de oorzaak meestal niet meer te ­achterhalen is. Het enige wat we weten, is dat in een groot gebied, het contourengebied, ­typische schades (scheuren, zettingen en verzakkingen) zijn ontstaan tijdens de gaswinning. Vergoed daarom zonder meer al die typische bevingsschades; een generaal pardon voor Groningen. Schade-experts stellen, zoals bij een brand, onverkort de omvang van de schade vast, inclusief de verzakkingen. Daarmee voorkom je overbodige en dure bureaucratie, frustraties bij de gedupeerden en kan de schade-afhandeling veel sneller. Geen gesteggel meer over een scheur. Dus weg met die zogenaamde ­bevingsdeskundigen en maak alleen nog gebruik van schade-experts.André Doorlag, gedupeerde, Groningen Stef Kranendijk en Jeroen Smit stellen dat de Groningse gaskraan maximaal open moet om inflatie te bestrijden en Poetin dwars te zitten. Nee! Groningers zijn meer dan een simpele rekensom zoals beide auteurs die ­maken: 12 miljard kuub gas levert 10 miljard euro op en daar kun je 27.000 huizen van bouwen. Die 10 miljard heeft de overheid al binnen door de btw-opbrengsten van de duurdere energieprijzen. Maar belangrijker: ze besteden geen woord aan de veiligheid van de Groningers. Zolang er voor de Groningers een andere veiligheidsnorm geldt dan voor andere Nederlanders (namelijk géén ­veiligheidsnorm in relatie tot de gaswinning) en zolang er nog rechtsongelijkheid is in de afhandeling van schadegevallen (schade aan mijn huis werd snel en ruim vergoed, die van mijn buurman zit al jaren in een slepende procedure), valt er over het openen van de gaskraan niet te praten.Tabe Jorritsma, Oostwold Stef Kranendijk en Jeroen Smit betogen dat minstens 12 miljard kuub aan Gronings gas per jaar veilig kan worden gewonnen (‘code groen’). Dat is niet het geval. Als je langzaam aardgas produceert komen de aardbevingen langzaam, als je sneller produceert komen ze sneller, maar komen doen ze toch. Beter is het om voor elke kuub gewonnen aardgas ook een kuub stikstofgas terug te ­injecteren zodat de bodem stabiel blijft.David Smeulders, hoogleraar TU/e, Eindhoven De gaskraan zo ver mogelijk opendraaien en daarbij de Groningers ruim compenseren. Hoe naïef kun je zijn? Het begrip ‘ruimhartig compenseren’, bestaat al jaren en is zelfs 11 juli jl. ­opnieuw vastgelegd in het ‘Sociaal Handvest’, een afspraak tussen alle betrokken partijen in het aardbevingsdossier, inclusief de overheid. Het handvest is ook ondertekend door de NCG, de ­Nationaal Coördinator Groningen, die verantwoordelijk is voor de versterkingen. Keer op keer worden nieuwe afspraken gemaakt en beloftes gedaan, maar in Groningen merken we er niets van. Er zijn legio voorbeelden, ze spelen nu; bewoners die al een halfjaar in een vervangend huis wonen en niets horen over de versterking van hun eigen huis; bewoners die te horen krijgen dat de versterking van hun huis wordt opgeschoven terwijl de spullen staan ingepakt; versterkingsprojecten die stil liggen omdat aannemers hun geld niet krijgen; bewoners die al maanden verhuis- en verblijfskosten voorschieten; bewoners die simpelweg geen reactie van de NCG krijgen op brieven en mails, niet worden teruggebeld. Het is stil aan de overkant. En dan hebben we het niet over het erfgoed dat verloren gaat, en al helemaal niet over de sociale- en psychische ­problemen van vele bewoners in het aardbevingsgebied. Ondanks de parlementaire enquête over de gaswinning in Den Haag is er in Groningen niets veranderd. De overheid moet zich diep schamen. Helaas Stef Kranendijk en Jeroen Smit, wij geloven er niet in; als het de overheid vandaag niet lukt, dan lukt het ze morgen ook niet.Cock Peterse, Loppersum Zorg kost te veel en de politiek moet ­keuzes maken, stelt André den Exter. Maar je kunt ook zelf kiezen om geen dure levensverlengende behandelingen te ondergaan. Iedereen gaat dood, dus dat is geen keuze, maar de doodskosten bepaal je wel zelf.Bertus ten Barke, Almere Haven Briefschrijver Hans van der Geest heeft er moeite mee dat de Volkskrant in haar commentaren vol compassie en kritisch schrijft over de armoede in het rijke ­Nederland, terwijl er in het Magazine een recensie staat van een sterrenrestaurant. Ik heb daar geen enkele moeite mee. De Volkskrant is er namelijk ook voor mij en ik dineer graag en met regelmaat in een sterrenrestaurant en ben dan ook blij met de recensies. Ik werk er namelijk hard genoeg voor en ik vind het iedere keer weer een beleving en de moeite waard. Welkom in de echte wereld Hans, waar deze twee werelden heus wel naast elkaar kunnen bestaan zonder je ­daarover op te hoeven winden.Frans Leliveld, Amsterdam In de bespreking van de film Decision to leave beschrijft de recensent de ontmoeting tussen een vrouw en een man. Ik citeer: ‘Sigaretten zouden vast goed van pas komen bij hun kennismaking. Nu kan hij haar slechts crème en pepermuntjes aanbieden, en haar op ­chique sushi trakteren...’ Eerlijk gezegd geef ik de voorkeur aan pepermuntjes en sushi, en ik zal daarin lang niet de enige zijn. Wordt het niet tijd op te houden met het romantiseren van roken in boeken, films en godbetert recensies van films?Els van Lierop, ’s-Hertogenbosch Antropoloog Birgit Meyer legt uit hoe intuïtie haar heeft geholpen en in het ­algemeen de wetenschap kan helpen. Dat is net zoiets als zeggen dat ademhalen je heeft geholpen en in het algemeen de mens kan helpen. We gebruiken altijd intuïtie in ons denken, voelen en handelen. Maar vaak zijn we ons er niet van bewust en denken we dat we rationeel handelen, zowel in het dagelijks leven als in de wetenschap. Het is aan te raden om te proberen je ervan bewust te zijn dat je intuïtie gebruikt en dan door onderzoek en ­nadenken vast te stellen of die intuïtie klopt, zowel in het dagelijks leven als in de wetenschap.Hans Crone, Groesbeek||https://www.volkskrant.nl/columns-van-de-dag/lezersbrieven-weg-met-die-bevingsdeskundigen-in-groningen~b696c8ab/
2022-09-02||Over de dood mogen artsen soms best wat omfloerster praten, vindt geestelijk verzorger Mustafa Bulut||Mustafa Bulut loopt samen met de oncoloog naar de kamer van een patiënt, een oudere, islamitische man. Voor de deur staat diens zoon – alsof hij de toegang verspert. ‘Mijn vader weet niet dat hij een tumor heeft’, zegt de zoon op fluistertoon. ‘Hij wil niet weten wat hij heeft.’ Bulut kent dit soort situaties. Als geestelijk verzorger in het Elisabeth-TweeSteden Ziekenhuis (ETZ) in Tilburg spreekt hij patiënten die zoeken naar houvast, zingeving, troost en perspectief. Vaak is de dood dan in zicht. Samen met de arts neemt hij de zoon apart. ‘Als uw vader niet wil weten waar hij aan toe is, dan kan dat’, zegt Bulut. ‘Onder één voorwaarde. Hij moet ermee instemmen. Zo staat het in de Wet op de geneeskundige behandelingsovereenkomst.’ Na een kort overleg is de zoon om. Ze lopen naar binnen en de arts vraagt aan de man: ‘Meneer, wilt u weten waar u aan toe bent?’ ‘Ja’, zegt de man volmondig. De kinderen van de man beginnen te huilen. De arts vertelt hem dat het ernstig is: ze hebben er alles aan gedaan, maar de man heeft een tumor en zal binnenkort overlijden. De man: ‘Ik wist al dat het erg was.’ Mustafa Bulut is een pionier op het gebied van interculturele zorg. Naast zijn werk als geestelijk verzorger in het ziekenhuis geeft hij cursussen aan collega’s in het hele land, waarin hij hun leert om te gaan met de verschillen in opvatting over ziekte en dood. Met artsen, ethici en juristen van het ETZ stelde hij onlangs een richtlijn op over het levenseinde bij moslimpatiënten. Die geeft advies bij lastige situaties omtrent onder meer pijnbestrijding, slechtnieuwsgesprekken, grote families die op bezoek komen en religieuze rituelen zoals de shahada (de geloofsbelijdenis). De richtlijn wordt sindsdien door veel ziekenhuizen overgenomen. ‘Meestal kom ik bij een crisis in beeld’, zegt Bulut tijdens een interview in het ziekenhuis in Tilburg. ‘Soms word ik door een arts gebeld: Mustafa, help, ik heb een probleem, de familie vertrouwt mij niet, de patiënt wil mij niet zien, ik mag geen morfine toedienen.’ Een bekend dilemma is als familieleden zeggen dat hun dierbare niet wil weten wat de diagnose is, zoals het voorbeeld van de islamitische man met de tumor. ‘Het uitspreken van een (korte) levensverwachting kan als ongepast worden ervaren’, staat in de richtlijn die Bulut heeft opgesteld, ‘omdat men ervan overtuigd is dat alleen God de tijd van leven bepaalt.’ En: ‘Het rechtstreeks benoemen van ziekte en sterven kan te confronterend zijn voor de patiënt.’ ‘Ja, ze willen hem de hoop niet ontnemen. Er zijn grote verschillen tussen culturen wat betreft de omgang met de dood. In een individualistische cultuur zeggen we: mijn leven is mijn beslissing. Zelfbeschikking. In een collectivistische cultuur, zoals onder meer in de moslimgemeenschap, bestaat er geen zelfbeschikking, want er is geen individu, er is een gemeenschap. Dat houdt onder meer in dat je de naasten bij de behandeling betrekt. Vraag dus altijd aan de patiënt: wie van de familie moeten we hierbij betrekken? ‘In de collectivistische cultuur wordt ook niet gepraat over taboe-onderwerpen. Wat ze niet zullen zeggen is dat iemand dood zal gaan. Wat ze wel zullen zeggen: moge God jou genezen. Wij zijn in het Nederlands zo gewend dat alles wat je zegt direct en letterlijk is. Maar er is nog zo veel meer. Non-verbaal. Maar ook omfloerste taal. Dat vinden we in Nederland lastig. ‘Als je slecht nieuws meteen brengt, dan is alles wat je daarna zegt niet meer van waarde, dan klappen patiënten die andere culturen gewend zijn dicht. Dat komt omdat zo’n man mogelijk nog nooit zo direct over de dood heeft gesproken. Zeg in dat geval allereerst: we maken ons ontzettend zorgen over u. Dat staat voor hem al gelijk aan de dood.’ Bulut formuleert nauwkeurig en spreekt met zachte woorden. Soms zet hij, voor het komische effect, een vet Brabants accent op. Hij groeide op in Veghel met Turkse ouders. Daarna ging hij naar Amsterdam om de hbo-opleiding tot imam te volgen en deed vervolgens een master geestelijke verzorging aan de Vrije Universiteit. Later ging hij werken in ziekenhuizen, waar hij erbij wordt gehaald door artsen en verpleegkundigen als zij inschatten dat de weerslag van het nieuws op de patiënt groot zal zijn. ‘Een amputatie van een vinger kan heftig zijn, maar dat is iets anders dan iemand die chemo krijgt’, zegt hij. ‘Hoe erger de situatie is, hoe groter de behoefte aan een geestelijk verzorger. Zelfs mensen die niet willen praten gaan praten als de dood in zicht is. De familie zegt dan vaak over een patiënt: we herkennen hem niet. Natuurlijk niet, nu komt alles naar buiten. En wij geestelijk verzorgers begeleiden dat proces. Wat is de betekenis van je ziekte? Relaties komen aan bod, kinderen. Ben ik een goed mens richting mijn Heer geweest?’ In de coronacrisis werd het werk van Bulut, net als voor andere zorgverleners, een stuk lastiger. ‘Patiënten waren zo buiten adem dat ze vaak niet meer in staat waren om te praten. Dan kan ik slechts nabij zijn. Naast iemand zitten. Een hand vasthouden, met handschoenen natuurlijk. Even lichamelijk contact kan van betekenis zijn.’ Zorg voor moslims lag tijdens de pandemie onder een vergrootglas in de media, omdat zij, mede dankzij een lagere vaccinatiegraad, relatief veel in het ziekenhuis terechtkwamen. Op de afdelingen kwam het bovendien geregeld tot gespannen situaties omdat families niet of nauwelijks op bezoek konden komen en afscheid nemen vaak onmogelijk was. Het al bestaande wantrouwen in de zorg onder deze groep werd verder aangewakkerd toen enkele Turks-Nederlandse patiënten die in Nederland waren opgegeven naar Turkije werden overgebracht, waarna minstens twee van hen het overleefden. De repatriëring van deze patiënten, betaald door de Turkse autoriteiten, verscheen groot in het nieuws, onder meer bij het NOS Journaal. ‘Dat is lastig. Als je honderd doodzieke patiënten hebt, kan het zijn dat één het overleeft. Het moet niet zo zijn dat wij worden bestempeld als land dat mensen sneller in de steek laat. Ik zie hoe artsen zich tomeloos inzetten om mensen te helpen. We moeten wel over de grenzen durven te kijken. Hoe pakken andere landen het aan? België lijkt bizar genoeg op Turkije als het om de bejegening van de patiënt gaat en een voorzichtiger omgang met taboes.’ ‘Zeker. Kijk, als mensen een second opinion willen, dan werken wij daaraan mee. Mensen gaan zelf op internet kijken. In veel landen om ons heen kun je tegen hoge kosten nog een behandeling krijgen, ook al zal de patiënt naar verwachting doodgaan. In Nederland staan we meer stil bij de vraag hoe zinvol een ingreep is. En hoe wenselijk. Op een gegeven moment leidt meer behandelen tot groter leed. We bespreken de opties eerlijk met de patiënt.’ ‘Dan heb je een probleem. Ik zeg dan: ik zie weerstand, wat is er aan de hand? Dan zeggen ze bijvoorbeeld dat ze een neuroloog uit een ander land hebben die wil meedenken. Prima, doen we dat. Als je die weerstand niet wegneemt, dan kan de behandelaar de regie kwijtraken en de situatie onveilig worden op de afdeling. En als een patiënt ons echt als ziekenhuis niet vertrouwt, dan kunnen we ook niet meer zorgen voor die patiënt. Dan moeten we hem overdragen aan een ander ziekenhuis. Dat willen we te allen tijde voorkomen.’ ‘Ja. Met het woord zinloos kun je op de stoel van de Heer gaan zitten. Het woord zinloos impliceert iets dat zinvol kan zijn. Mensen willen horen: wij kunnen niets meer doen en alles wat we konden doen is gedaan voor uw dierbare. Wat we vanaf nu doen om hem te genezen, gaat hem alleen maar pijnigen. En niemand wil pijn.’ ‘Ja, de uitzondering is de patiënt die kiest voor pijn. Dan moeten we het gesprek goed voeren. Waarom wilt u pijn? Is het een loutering? Sommige patiënten, vooral uit orthodoxe hoek, willen boete doen. De gedachte is: je kunt beter hier meer lijden om zuiver bij de Heer te komen. Het is overigens een misverstand dat pijnbestrijding verboden is voor moslims. Mensen willen helder zijn als ze naar de hemel gaan. Dat kan ook met pijnstilling.’ Bulut is een man die graag strooit met feitjes, statistieken en onderzoek. Zo zegt hij geregeld: een op de vier mensen in Nederland heeft een migratieachtergrond. En in de toekomst zal dat een op de drie zijn. Een zeer grote groep, kortom, waarmee je rekening dient te houden. Een andere statistiek die hij met liefde opdist: in Italië vertelt 46 procent van de artsen aan patiënten over een ongeneeslijke diagnose. In België gaat het om 67 procent en in Nederland om 98 procent. ‘Ja, en dan ook niet denken dat dit dé manier is hoe het moet. ‘Zo gaat het hier, punt.’ België is ons buurland. Waarom kan een minder directe aanpak hier dan ook niet bij sommige patiënten?’ ‘Ja, de wet verplicht ons zelfs transparantie.’ ‘Dat weet ik niet. In Italië en België zijn artsen ook transparant. Op een eigen manier. Ik vermoed dat daar de boodschap niet is: u zult komen te overlijden. Maar: wij zullen alles doen wat wij kunnen, maar wij maken ons grote zorgen. De patiënt begrijpt dat wel. Als iemand doodziek is en je zegt dat wij in Nederland het zo doen en niet anders, dan kwets je diegene. En dat is geen goede zorg.’ Hij vertelt over het verschil tussen hoogcontext- en laagcontextcommunicatie, een inzicht uit 1959 van de antropoloog Edward T. Hall. ‘Wij zijn in Nederland laagcontext, want wij zijn direct en bedoelen letterlijk wat we zeggen. Er zijn bij laagcontext maar drie elementen van belang. De woorden die je gebruikt, de toon van je stem en je mimiek.’ In hoogcontext-culturen komen er nog wat elementen bij. ‘Een gesprek over de persoonlijke geschiedenis bijvoorbeeld, heb jij kinderen? Hoogcontext gaat om de relatie met de ander, om alles wat niet de directe boodschap is. Het is ‘reading the air’, dat kunnen Japanners heel goed, die lezen de lucht. Daar zijn wij in Nederland nog niet zo getraind in.’ ‘Ons vocabulaire is kleiner. In het Engels heb je veel meer keuzes in de taal. Frans is ook een rijke taal. In het Arabisch heb je honderd synoniemen voor het woord ‘leeuw’. In het Nederlands is het lastig, vooral bij de dood, om alles genuanceerd te vertellen. Daarom gebruiken families ook veel woorden als ze vertalen. Dan denkt de arts: ik heb maar een paar woorden gezegd en er komt een heel verhaal uit. Hoe kan dat?’ ‘Veel mensen in de zorg zijn nu moe van de pandemie. Ik ook. Maar het is ons vak. We hebben onszelf beloofd goed voor mensen te zullen zorgen. Hoe zorgvuldiger je in het begin van de behandelrelatie die zorg geeft, hoe meer onvrede en wantrouwen je in een later stadium kunt voorkomen.’ ‘Ja, het grootste verschil is dat de jongere generatie de taal goed machtig is. Jongeren kunnen ook directer praten over emoties dan de eerste- en tweedegeneratie-migranten. Maar als het gaat om geloof en je overgeven aan de Heer, dat zal blijven. Als je ziek bent, val je terug op je basis, je opvoeding. ‘Als ik zou komen te overlijden, zou ik ook niet over alle scenario’s willen praten, want hoe meer je weet, hoe angstiger je kan raken. Ik hoef niet alles te weten, zolang ik weet dat ik in goede handen ben.’ ‘Ik zou wel willen weten hoe ik er aan toe ben. Maar de vijf scenario’s over hoe ik zou kunnen overlijden hoef ik niet te horen. Dat zeg ik nu heel makkelijk. Ik weet niet hoe ik me dan zou voelen. Ik denk dat ik op zoek zou gaan naar geborgenheid en veiligheid bij mezelf, en uiteraard bij mijn Heer Allah.’||https://www.volkskrant.nl/nieuws-achtergrond/over-de-dood-mogen-artsen-soms-best-wat-omfloerster-praten-vindt-geestelijk-verzorger-mustafa-bulut~b18c116a/
2022-09-02||Stakers, blijvers en teleurgestelde spelers zetten de toon tijdens de transferperiode ||Het zijn inzichtelijke beelden op het online kanaal van de club. Mark-Jan Fledderus, zo vertelt de technisch directeur van FC Groningen, belde met de stakende spits Jørgen Strand Larsen, die naar Celta de Vigo wilde. ‘Waar ben je nu?’ De Noor was thuis. ‘Als jij niet naar de club komt, neem ik de telefoon niet meer op, is het straks 1 september en blijf jij gewoon bij Groningen.’ Strand Larsen spoedde zich naar de club en vertrok alsnog naar Spanje. Het was een inkijkje in de zomertrend van 2022: muitende spelers. Ook Ajax weet er alles van, met stakingsleider Antony die zijn zin kreeg met zijn transfer naar Manchester United. Ajax was uiteindelijk ook blij, want de transfersom van 95 tot 100 miljoen euro is de hoogste ooit in Nederland. Strand Larsen ging voor 12 miljoen euro, de beste clubdeal in de geschiedenis van FC Groningen, dat toch in het verleden Luis Suárez en Marcus Berg onder contract had. De rust is enigszins teruggekeerd met het sluiten van de markt tot januari. De Amerikaan Ricardo Pepi probeert Strand Larsen te doen vergeten, de Argentijn Lucas Ocampos is de opvolger van Antony. Velen gingen, anderen bleven juist. Frenkie de Jong en Memphis Depay bijvoorbeeld blijven bij Barcelona, dat ze kwijt wilde om ruimte te scheppen in het salarisgebouw. Ze zijn verre van verzekerd van een basisplaats, zeker Depay niet, terwijl bondscoach Louis van Gaal wil dat de belangrijke pionnen in zijn strategie spelritme houden, met een WK dat op 21 november begint. Anderen maakten een transfer die de bondscoach zal bekoren. Doelman Jasper Cillessen kan wekelijks uitblinken bij NEC, Brian Brobbey (van Leipzig naar Ajax) en Vincent Janssen (van Monterrey naar FC Antwerp) mogen uitmaken wie het best is als balvaste spits. Sommigen bleven bewust: Jurriën Timber (bleef bij Ajax) maakte de unieke dubbelslag; talent en speler van het jaar. Hij zei dinsdag tijdens het Nederlandse voetbalgala iets dat Van Gaal zal bevallen: ‘Even genieten. Dan knallen met Ajax, en we hebben een WK te winnen.’ Sommigen vertrokken niet, al hadden ze dolgraag gewild. Op De Toekomst ging het donderdag over @Hamstelaar, een grappig account op Twitter met een profielfoto waarin de twee nieuwe technische mensen tot één gezicht zijn gevormd: Huntelaar en Hamstra. Deze ‘Hamstelaar’ weet heel veel heel snel, alsof hij in systemen kan meekijken. De echte Huntelaar en Hamstra volgden Overmars op en waren ongekend druk, ook qua financiën, met meer dan 200 miljoen aan inkomsten en ruim de helft aan uitgaven. Ajax ontving van heel Europa het meest aan transfers. Met dank aan Engeland. Boven in de voedselketen van het voetbal zetelen Engelse clubs met rammelende buidels. De Premier League gaf een recordbedrag van 2,2 miljard euro uit, ongeveer evenveel als de vier andere grote competities bij elkaar. Ook Feyenoord verkocht vooral aan Engeland: alleen al Luis Sinisterra, Marcos Senesi en Tyrell Malacia leverden een miljoen of zestig op, leidend tot het beste transferjaar van Feyenoord in de geschiedenis. Engeland bulkt nu eenmaal van het geld. Bij Chelsea is N’Golo Kanté geblesseerd. Chelsea heeft een nieuwe eigenaar, de Amerikaan Boehly, wil meedoen met Liverpool en Manchester City en dus was daar late interesse voor Edson Alvarez (Ajax) en Ibrahim Sangaré (PSV). Alvarez ging niet trainen donderdag, reed in de loop van de middag het dek bij de Johan Cruijff Arena op, waar hij te horen kreeg dat Ajax genoeg heeft verkocht. Hij moet blijven. Talloze buitenlanders kwamen naar de eredivisie. ‘Ik ben heel blij om bij deze club te zijn’, zegt de Argentijn Ezequiel Bullaude op de website van Feyenoord. In een ander bericht zegt linksachter André Björkan (Noorwegen) zelfs: ‘Ik ben extreem blij om hier nu te zijn.’ Feyenoord onderging een transformatie, met de toelichting van directeur Dennis te Kloese dat het ‘heel moeilijk’ is om weerstand te bieden aan de grote markten. Het Nederlandse voetbal telde 661 transfers, al ging het lang niet overal om veel geld. Dat clubs zouden omvallen door corona, daarvan is niets gebleken, mede dankzij de staat, via NOW-gelden. Bij PSV ging het na de terugkeer van Luuk de Jong vooral over Cody Gakpo. Vertrok hij of juist niet? Hij weerstond de druk, zelfs toen een privévliegtuig klaarstond. De competitie begint een beetje opnieuw, met tal van nieuwe, onbekende spelers, in de wetenschap dat de top liever spelers uit het buitenland haalt dan van andere Nederlandse clubs. Ajax kocht Owen Wijndal van AZ, qua Nederlanders. Nog een paar voorbeelden: Quinten Timber ging van Utrecht naar Feyenoord, Mees de Wit van Zwolle naar AZ en Joey Veerman van Heerenveen naar PSV, maar dat is alweer een half jaar geleden. Nee, dan liever buitenlanders (gemiddeld ook goedkoper) of Nederlanders die terugkeren na een al dan niet mislukt avontuur, van Javairo Dilrosun tot Luuk de Jong, van Xavi Simons tot Anwar El Ghazi, van Brian Brobbey tot de duurste aankoop van allemaal: Steven Bergwijn.||https://www.volkskrant.nl/sport/stakers-blijvers-en-teleurgestelde-spelers-zetten-de-toon-tijdens-de-transferperiode~b9212836/
2022-09-02||Deze man wilde ongezien blijven. Maar de beelden die er tóch van hem werden gemaakt, bleken zijn redding||Beetje vaag plaatje hierboven, dat klopt. Maar van deze man bestaan geen goed gelijkende portretfoto’s. Hij poseerde tijdens zijn leven nooit voor de schoolfotograaf. Hij liet zich niet vereeuwigen op zijn huwelijk – zo hij al ooit trouwde. Er zijn geen foto’s van hem op zijn eerste werkdag, geen paspoortprentjes of huis-tuin-en keukenkiekjes. De man had geen sociale media-accounts, hij maakte geen selfies. Hij bezat ongetwijfeld niet eens een telefoon. De enige beelden waarop hij te zien is, zijn afkomstig uit een documentaire uit 2009. Daarnaast is er nog een youtubefilmpje uit 2018 waarin hij in het Braziliaanse oerwoud een boom kapt. Dat is het. Dat is het enige bewijs dat de man er was, in de ogen althans van de moderne mens, die ‘bestaan’ heeft gekoppeld aan de hoeveelheid (online) beeld waarmee het leven tegenwoordig wordt gestut. Gelukkig was het net genoeg om ervoor te zorgen dat hij mocht blijven leven op de plek waar hij 26 jaar in zijn eentje rondzwierf en waar hij vorige week op 60-jarige leeftijd een natuurlijke dood stierf. Het overlijden van de ‘man van de holen’, zoals hij, het laatste lid van een inheemse Amazone-stam, werd genoemd vanwege de diepe kuilen die hij in zijn leefomgeving groef, was wereldnieuws. Elk bericht was voorzien van hetzelfde beeldmateriaal: stills uit de film Corumbiara: They Shoot Indians, Don’t They? van filmmaker/antropoloog Vincent Carelli (integraal te vinden op internet) en het youtubefilmpje, gemaakt door leden van Funai, een Braziliaanse organisatie ter bescherming van inheemse volkeren. Omdat er dus simpelweg niet meer beeld ís. Maar ook omdat het juist deze vage, bewogen beelden zijn die de man én zijn leefgebied de afgelopen jaren letterlijk bestaansrecht gaven. In Corumbiara maakt Carelli dat pijnlijk duidelijk. Zijn twee uur durende documentaire over de zoektocht naar de leden van een inheems volk dat bijna geheel werd uitgeroeid omdat hun territorium moest wijken voor boerenplantages, slaat halverwege om. De antropologische blik, gericht op de gebruiken, de kleding en de wonderlijk zangerige taal van de inheemsen, maakt plaats voor een activistische. Er blijkt nóg iemand te wonen in een ander gedeelte van het bos, waar de Braziliaanse boeren hun zinnen op hebben gezet, iemand die alleen ‘zichtbaar’ is door de hutten die hij achterlaat en de holen die hij graaft. Dat telt niet, vinden de boeren. Ze willen bewijs: de bewoner op beeld, anders walsen ze het oerwoud plat. Carelli en een ploeg van Funai zien het vervolgens als hun missie om de vermoedelijke man vast te leggen en zijn bestaan te verifiëren, zodat zijn huis niet zal worden gekapt en platgebrand. Dat betekent wel – en dat is tegelijkertijd de grote kracht én het grote ongemak van de documentaire – dat Carelli beeld moet schieten van iemand die niet door de camera wil worden gevangen, maar daarvan wel afhankelijk is geworden. Wanneer ze hem eindelijk hebben gevonden, richt de man zijn speer op Carelli en zijn camera, die hij ziet als bedreiging. ‘Ironisch genoeg is het juist de camera die hem juridisch zichtbaar maakt,’ zegt de antropoloog, die later vertelt hoe opgelaten hij zich voelde vanwege het ‘geweld’ waarmee hij de inheemse man opjaagde, alsof-ie op safari was. Toch zorgde de film er mede voor dat de ‘man van de holen’ tot aan zijn dood in het bos kon blijven. Kijkend naar de stills uit Corumbiara voel ik hetzelfde. Ongemak vanwege mijn voyeurisme, maar ook tevredenheid. De man is gezien, zijn bestaan is niet onopgemerkt gebleven, het bos is blijven staan. Daarom wil ik nu toch graag weten of de man niet stiekem een paar onzichtbare familieleden heeft. En of die ondanks zichzelf bereid zijn te poseren voor een groepsfoto.||https://www.volkskrant.nl/columns-opinie/deze-man-wilde-ongezien-blijven-maar-de-beelden-die-er-toch-van-hem-werden-gemaakt-bleken-zijn-redding~bc560515/
2022-09-02||Waarom iedereen met een pensioen of spaargeld DNB-president Klaas Knot moet kennen||In het voetbalseizoen is Klaas Knot (55) elke zaterdag te vinden langs de zijlijn van Noord-Hollandse voetbalvelden. Met een geel-rood geblokte vlag in de hand volgt hij de wedstrijd van zijn zoon en dochter, die spelen bij een lokale club in de Amsterdamse wijk Watergraafsmeer. Last van ouders die vinden dat ze de president van De Nederlandsche Bank (DNB) even van wat ‘input’ moeten voorzien heeft hij niet, want zonder pak en das blijkt hij onherkenbaar. Er zijn natuurlijk uitzonderingen, zoals die keer in Ouderkerk aan de Amstel toen de scheidsrechter wél wist wie daar langs de lijn liep. ‘Hij kwam mij de hele tijd nerveus uitleggen waarom hij mijn vlagsignaal wel of niet had gevolgd’, herinnert Knot zich. ‘Tijdens de rust heb ik hem gezegd dat ik het ook niet altijd goed zie – zeker bij een klutsbal doe je toch maar wat – en dat het prima is als hij een andere beslissing neemt. Ik ben ook maar een vader die zijn best doet.’ Het is verleidelijk om in die grensrechter een metafoor te zien. Knot houdt als DNB-president sinds 2011 in de gaten wat op het economisch speelveld gebeurt, en meldt waar het volgens hem verkeerd gaat. Hij moet ermee leven dat de politieke spelleiders die adviezen soms in de wind slaan. In een periode van economische groei en prijsstabiliteit slaan weinig Nederlanders acht op de man die langs de lijn kilometers staat te maken. Het afgelopen jaar is de sfeer evenwel omgeslagen. Nederland stevent af op een recessie, gierende inflatie holt de koopkracht uit. In dergelijke omstandigheden zijn van een DNB-president dan duidelijkheid en parler-vrai nodig, verklaarde de voormalig president van De Nederlandsche Bank Jelle Zijlstra ooit. ‘Politici betogen bij economische en financiële problemen soms dat twee plus twee ook vijf kan zijn’, zei de DNB-president die in de jaren zestig gold als hét financieel-economische geweten van Nederland. ‘De taak van de centrale bank is om dan vol te houden dat het toch echt vier is.’ Als DNB-president maakt Knot al jaren scherpe analyses die verstrekkende gevolgen kunnen hebben, of het nu gaat over het pensioenstelsel, leennormen, of de ruimte voor loonopslag. Daarbij is Knot zeer rolbewust: hij wikt, maar het blijft de politiek die beslist. Dat is anders op het Europese toneel, waar Knot lid is van het selecte clubje van centrale bankiers dat het geldbeleid uitstippelt voor de 340 miljoen burgers in de eurozone. Hij is er de meest invloedrijke havik, een bijnaam voor centrale bankiers die een grotere prioriteit hechten aan het bestrijden van inflatie dan aan het stimuleren van economische groei (‘duiven’ maken de omgekeerde afweging). Jarenlang was de Europese Centrale Bank (ECB) een duiventil waarin Knot een minderheidsstandpunt vertolkte, en waar hij op een bepaald ogenblik zelfs door de toenmalige president Mario Draghi werd gemarginaliseerd. Nu de inflatie de spuigaten uitloopt (in augustus lag die in de eurozone op een recordhoogte van 9,1 procent), vindt hij steeds meer bondgenoten. Nooit eerder was zijn soortelijk gewicht binnen de ECB zo groot als nu. Donderdag zal de centrale bank de rente pas voor de tweede keer in elf jaar tijd verhogen, het is voor Knot niets te vroeg. Invloedrijk in Den Haag, bepalend in Frankfurt. Het roept de vraag op welke kwaliteiten Knot naar die hoogtes hebben gestuwd, en welke obstakels hij moest overwinnen. De Volkskrant sprak daarvoor allereerst met Klaas Knot zelf. ‘Anno 2022 moet je als DNB-president laten zien wie je bent en wat je doet’, verklaart hij. ‘Ik zie dat als rekenschap afleggen.’ Dat maakt Knot nog geen open boek. Daarom volgden ook gesprekken met (ex-)collega’s bij DNB, (oud-)bestuurders van de ECB en centralebankexperts. Daaruit duikt een complex en soms tegenstrijdig beeld van de Groninger op. Zo wordt Knot geroemd om zijn kennis van de economische theorie, maar schuift hij die even makkelijk opzij als die vloekt met zijn intuïtie. Hij is heel mondig met zijn meningen, maar houdt de lippen stijf op elkaar zodra het om hemzelf gaat. Hij haat conflicten, maar vocht er in 2019 een uit op het publieke toneel met de machtigste centrale bankier van Europa. Juist omdat Knot zo’n enigma en zwaargewicht is, volgen economische journalisten nauwgezet zijn doen en laten. Ze houden interviews bij, altijd nuttig om te zien of voorspellingen zijn uitgekomen. Ze luisteren naar zijn optredens in podcasts en op tv. Ze houden hun ogen open voor triviaatjes, zoals dat Knot enorm moet lachen om de film Pulp Fiction, dat hij houdt van de Rolling Stones en andere popmuziek (‘Maar bij de hiphop ben ik afgehaakt’), en dat hij ooit met zijn dochter naar een optreden ging van Katy Perry (‘Heb ik ook een wereldavond’). Of dat hij een meer dan behoorlijke loper is (zijn snelste marathontijd is 3.19.34). Ondertussen is Knot al elf jaar lang president van DNB, hij volgde in 2011 Nout Wellink op. Het kabinet-Rutte I passeerde daarmee Wellinks gedoodverfde opvolger en nummer twee bij DNB, Lex Hoogduin. Na de faillissementen van Icesave (2008) en DSB (2009), instellingen waar de centrale bank toezicht op moest houden, vond Den Haag een cultuuromslag bij DNB noodzakelijk. Hoogduin had Knot, na het behalen van diens doctorstitel in de economie aan de Rijksuniversiteit Groningen, voor het eerst naar DNB gehaald. Het is een nest waar Knot meermaals neerstreek. De tweede keer na een korte periode bij het Internationaal Monetair Fonds (IMF) in Washington, later opnieuw na zijn functie van topambtenaar bij Financiën. Net als tijdens Knots aantreden stevent de Nederlandse economie vandaag op een recessie af. Een verschil met toen is dat hij ondertussen gepokt en gemazeld is in zijn functie. Daarbij rijst de vraag hoe hij de stand van het land opmaakt, wat er speelt en waar het heen gaat. Cijfers helpen uiteraard. Over lonen, inflatie en groei. Over kredietverstrekking, huizenprijzen en werkloosheid. Toch volstaan die nog altijd niet voor een goede inschatting van de economische situatie. Een economie drijft mede op sentiment, beseft Knot. Het gebeurt dat hij ramingen onder ogen krijgt die een ander verhaal vertellen dan wat hij zelf aanvoelt. Toen de coronacrisis in 2020 uitbrak bijvoorbeeld, voorspelde de studiedienst van DNB een daling van de huizenprijzen. Hoewel Knot begreep waarom dat uit de modellen rolde – een recessie verlaagt traditioneel het consumentenvertrouwen en dus ook de behoefte om een huis te kopen – kon hij die voorspelling moeilijk geloven. ‘In mijn straat zit een makelaar, en ik kijk geregeld in de etalage naar de gemiddelde vierkantemeterprijs. Ik zag die destijds alleen maar oplopen, terwijl het aanbod verschraalde. De hele pandemie lang had ik het gevoel dat onze economie sterker was dan onze modellen voorspelden, en daar heb ik achteraf gewoon gelijk in gekregen.’ Knot doet ook inzichten op uit de Bankraad, een klankbord van de DNB-directie waarin onafhankelijke experts zetelen, sociale partners en vertegenwoordigers van de financiële sector. ‘Als Ingrid Thijssen van VNO-NCW en Tuur Elzinga van FNV daar praten over de loonontwikkeling, dan zuig ik dat wel op.’ Verder bladert de DNB-president elke ochtend door allerlei kranten, waaronder de Financial Times. Beginnen doet hij met Het Financieele Dagblad, dan NRC, de Volkskrant, en De Telegraaf. Alleen als hij naar Den Haag moet voor overleg met politici, begint hij met die laatste. ‘Anders begrijp je de subtekst niet van de sneren die aan tafel worden gegeven. Die gaan meestal over een lek in De Telegraaf.’ Het illustreert hoezeer Knot het politieke spel in de vingers moet hebben. ‘DNB-president zijn is een semipolitieke functie, wat betekent dat je het politieke krachtenveld goed moet kunnen inschatten’, zegt de Tilburgse econoom Sylvester Eijffinger. ‘Zijn grote kracht is dat hij zich nooit gek laat maken door wat politici en academici roepen, of door de druk van lobbygroepen. Het is een echte Groninger, nuchter en ingetogen.’ Met alle informatie en inzichten die Knot heeft verzameld, geeft hij adviezen aan het kabinet. Over het afschaffen van de hypotheekrenteaftrek bijvoorbeeld, of het verlagen van de maximale leensom voor een hypotheek. Die zijn deels gevolgd. De aftrek is versoberd, het leenplafond is nog steeds hoger dan DNB verkiest. ‘Er is misschien minder bereikt dan ik had gehoopt, maar er zijn taboes gesneuveld’, zegt Knot. ‘Het staat nu wel op de beleidsagenda.’ Toch blijken veel adviezen gericht aan dovemansoren. Een voorbeeld daarvan is de woningmarkt, waarover jongerenorganisaties eind mei hun beklag deden in een inspraakbijeenkomst bij DNB. Samengevat zijn de huren volgens hen te hoog, en is kopen onbetaalbaar. Knot luisterde aandachtig, en toonde begrip voor wat hij ‘de grote ongelijkmaker in onze samenleving’ noemde, maar toch. ‘Ik kan wel honderd keer uitleggen hoe ik de problemen zie, en wat ik denk dat er moet gebeuren. Maar het is aan anderen om dat uit te voeren, sorry.’ Daags nadien zal hij bij een hoorzitting in de Tweede Kamer wel poging 101 ondernemen, met de oproep om meer te bouwen, en de hypotheekrenteaftrek en starterssubsidies af te bouwen. Zonder soelaas. Het is het lot van DNB-presidenten dat ze vaak roependen in de woestijn zijn, zeker als het om weinig populaire boodschappen gaat. De huidige DNB-president heeft bovendien minder invloed in de Nederlandse politiek dan vele van zijn voorgangers, die soms zelfs als schaduwpremiers werden gezien. De belangrijkste verklaring daarvoor is dat de DNB sinds de oprichting van de ECB in 1999 geen monetaire verantwoordelijkheid meer heeft. De bank kon zich voordien bijvoorbeeld bemoeien met de loonontwikkeling en het begrotingsbeleid omdat die gevolgen hadden voor haar doelstelling van prijsstabiliteit. Het kabinet moest daar dan wel wat mee. Met het verdwijnen van die stok is de luisterbereidheid in Den Haag afgenomen, stelt Edin Mujagić, hoofdeconoom van OHV Vermogensbeheer en auteur van Boeiend en geboeid, een boek over de geschiedenis van DNB. Hij zag daar onlangs nog een mooi voorbeeld van. ‘DNB-directielid Olaf Sleijpen waarschuwde dat grootschalige koopkrachtreparatie onverstandig is omdat dit de inflatie verder kan versterken. Maar het kabinet praat niet over de vraag óf het dat gaat doen, wel hoe. Ze horen met andere woorden wel wat DNB zegt, maar ze luisteren niet.’ Frustreert dat Knot? ‘Nee, die indruk heb ik niet’, zegt Nicole Stolk, die als directielid bij DNB onder meer verantwoordelijk is voor de aanpak van banken die in grote financiële problemen raken. ‘Den Haag luistert altijd, maar volgt niet altijd onze adviezen. Klaas weet dat politici rekening moeten houden met alle perspectieven, en dat zij de beslissingen nemen.’ ‘Klaas is heel rolbewust’, zegt ook Rob Soeters, die goed bevriend is met Knot sinds ze elkaar 25 jaar geleden op de volleybalclub hebben leren kennen (‘Zijn inzet was groter dan zijn talent’). ‘Toch zal hij zijn mening in de media ventileren als hij dat nodig vindt. Hij neemt zijn maatschappelijke verantwoordelijkheid zwaar op. Mensen moeten wel weten wat hij vindt.’ Een mooi voorbeeld daarvan is de speech die Knot begin juli gaf bij de nationale herdenking van het slavernijverleden. ‘Hun naam, hun economische waarde, en een aantekening over hun gezondheid. Zo werden slaafgemaakten bij hun aankoop of verkoop in een inventaris genoteerd’, vertelde hij in het Amsterdamse Oosterpark aan de verzamelde menigte. ‘Een inventaris die werd bijgehouden voor een van de eigenaren van de plantage: Jan Hodshon. Die wordt in 1816, twee jaar na de afschaffing van de slavenhandel in Nederland, twee jaar na de oprichting van De Nederlandsche Bank, president van DNB.’ Namens DNB bood hij excuses aan ‘aan alle nazaten van slaafgemaakten in Nederland, in Suriname, in Bonaire, Sint-Eustatius en Saba, in Aruba, Curaçao en Sint Maarten. Excuses aan alle mensen die door de persoonlijke keuzes van ook mijn voorgangers herleid werden tot hun huidskleur. Excuses aan alle mensen die vandaag nog steeds de gevolgen hiervan dragen.’ Volkskrant-columnist Sheila Sitalsing verklaarde zich ontroerd. ‘Omdat het excuses zijn voor een rol die iemand van minder goede wil eenvoudig met bestuurlijke lenigheid had kunnen omzeilen.’ Maar dat deed Knot dus niet, en hij volhardt ook nu in de parler-vrai. ‘Ik verwacht dat ook de Nederlandse overheid officiële excuses gaat maken.’ Vinden is één ding, uitvoeren een ander. Voorgangers zoals Wim Duisenberg en Jelle Zijlstra hadden eerst een politieke loopbaan waarin ze onder meer minister waren voordat ze DNB gingen leiden. Lonkt voor Knot ooit de omgekeerde richting naar het bestuurderspluche? De vlag van de grensrechter dus inruilen voor het fluitje van de scheidsrechter? Die kans is miniem, zegt hij zelf. ‘Ik voel mijzelf hartstikke thuis in een functie met 80 procent inhoud, 20 procent perceptie. In de politiek is dat omgekeerd. Je kunt in Frankfurt geen briefings voorlezen die anderen voor je hebben geschreven, je moet zelf op overtuigende wijze over monetair beleid kunnen spreken. Het vereist een diepgang die, en ik formuleer dit voorzichtig, niet alle politici aan de dag leggen.’ Over Knots inhoudelijke kennis valt geen onvertogen woord te horen bij zijn vakgenoten, waar hij steeds dezelfde kwaliteiten krijgt toegedicht. Zo klinkt het dat hij heel intelligent is, analytisch sterk, en welbespraakt. Hij is geen studeerkamergeleerde die zich blind staart op tabellen en grafieken, maar wel een maatschappelijk betrokken econoom ‘die met zijn poten in de polder staat’. Een van de weinige mensen met wie Knot niet over economie praat, is zijn vrouw Tiny. ‘Zij is daar niet in geïnteresseerd. Ik ben wel blij dat ik er thuis niet over hoef te praten. Dat is ook gezond voor een relatie, denk ik.’ Omgekeerd praat hij beroepsmatig niet over zijn persoonlijk leven. ‘Zo zit hij niet in elkaar’, zegt een oud-collega. ‘Ik weet meer over zijn privéleven door één gesprek met zijn vrouw op een feestje, dan in al die jaren dat we hebben samengewerkt.’ Een ECB-bestuurder die zegt ‘het heel goed te kunnen vinden met Klaas’, geeft toe niets te weten over diens persoonlijk leven. Eenzelfde verhaal bij Peter Praet, de Belg die van 2011 tot 2019 directielid was bij de ECB. ‘Als ik een pint dronk met Klaas, die ik echt als een vriend beschouw, ging het bijna altijd over professionele onderwerpen. Met andere bestuurders sprak ik op zulke momenten over vakantie en familie. Het is misschien typisch Nederlands om het professionele niet te mengen met de privésfeer.’ Of het is het misschien vooral typisch Knot. Die zal zelfs tegen vrienden niet snel beginnen over persoonlijke dingen, zegt Soeters. ‘Als ik zelf vraag hoe het met zijn gezin gaat, vertelt hij daar wel wat over. Maar een spraakwaterval is hij op dat vlak zeker niet. Ook zijn persoonlijke besognes deelt hij niet snel.’ Een andere opmerking over Knot die vaak terugkomt, gaat over zijn inlevingsvermogen. Hij kan wel empathisch zijn, maar hij moet er moeite voor doen. Het is hem niet van nature in hoge dosissen toegediend. In tegenstelling tot zijn voorganger Nout Wellink die erom bekendstond veel oog te hebben voor de mensen in de organisatie. ‘Klaas heeft echt moeten leren om meer persoonlijke vragen te stellen’, zegt Soeters. ‘Hij is daar steeds beter in geworden, maar ik kan me voorstellen dat het bij sommige mensen wat geforceerd overkomt.’ Volgens Stolk helpt het niet dat hij zo ongelofelijk druk is. ‘Daardoor komt het er intermenselijke er niet altijd van, bijvoorbeeld eens vragen hoe het met je gaat.’ Toch kan Knot heel attent zijn, weet Stolk uit ervaring. Toen haar zoon enkele jaren geleden met een ernstige ziekte in het ziekenhuis lag, ontdekte ze op een dag in de kofferbak van haar auto een schaal met fruit. En een kaartje. ‘Veel sterkte vanavond, Klaas.’ Stolk: ‘Hij wist dat ik die avond weer in het ziekenhuis zou overnachten.’ Nog kenmerkend is dat Knot conflicten zoveel mogelijk uit de weg gaat. ‘Je kunt het ook omdraaien, en zeggen dat hij altijd streeft naar consensus’, zegt een oud-collega. ‘In die zin is hij heel anders dan Wellink, die het makkelijker vond om zijn eigen zin door te drijven. Klaas kan moeilijke beslissingen nemen, maar dat doet hij liefst niet alleen.’ Stolk begrijpt waar de indruk vandaan komt dat Knot conflicten schuwt. ‘Klaas gaat in een groep niet snel de confrontatie aan, dat doet hij het liefst achteraf in een kleine setting met vaak minder collateral damage. Dan hoor je het wel dat hij iets heel vervelend vond, of dat hij zich ergens niet goed bij voelde.’ Een DNB-president moet een dikke huid hebben, want kritiek is er altijd. Knot is mede verantwoordelijk voor een beleid dat veel Nederlanders het afgelopen decennium slecht konden waarderen. Doordat de rente lager lag dan de inflatie, zagen boze gepensioneerden bijvoorbeeld dat ze met hun pensioen steeds minder konden kopen. En dat lieten ze Knot ook weten, per mail bijvoorbeeld. ‘Ze zijn heel vocaal, en ze hebben er natuurlijk ook de tijd voor’, aldus de DNB-president, die zegt altijd op beleefde berichten te antwoorden. Nu gaan de mails ook over de hoge inflatie die de koopkracht aantast. Dat probleem ervaart Knot zelf ook als hij ’s zaterdags bij de buurtwinkel koffiebonen van zijn favoriete merk koopt. Jarenlang kostte een pond Napolitana daar 8,50 euro, nu is dat 12,95. En zijn energierekening is ‘geëxplodeerd’. Anders dan alle andere Nederlanders heeft Knot – die een jaarsalaris heeft van 424 duizend euro – de macht om iets aan de hoge inflatie te doen. Bij de ECB stippelt hij samen met de 24 andere bestuurders (de centralebankpresidenten van de 19 eurolanden aangevuld met 6 vaste directieleden) het monetair beleid uit. Daar ijvert hij als uitgesproken havik al lang voor een minder groeistimulerend beleid. Dat deed hij ook in de jarenlange periode dat de inflatie in de eurozone hardnekkig laag was. ‘Knot was tegen het goedkopegeldbeleid onder Draghi omdat hij zich zorgen maakte over de gevolgen voor de financiële stabiliteit’, zegt Nick Kounis, centralebankexpert bij ABN Amro. ‘Het leidde volgens hem tot overdreven risico’s, zoals speculatie op beurzen en in de huizenmarkt. Dat de huidige hoge inflatie door datzelfde beleid zou zijn veroorzaakt, is vergezocht, en heb ik Knot ook nooit expliciet horen zeggen. Ze is vooral het gevolg van uitzonderlijke gebeurtenissen zoals corona en de oorlog in Oekraïne.’ Knot maakte binnen de ECB als een van de eersten de correcte analyse dat de huidige inflatie niet zo tijdelijk was als modellen van de bank voorspelden. ‘Ondernemers vertelden mij in 2021 al dat ze allemaal de prijzen omhoog gingen doen, en toch bleven wij maar een lage inflatie voorspellen. Destijds heb ik daarom in de vergadering gezegd dat ik geen bal geloofde van onze ramingen. Logisch ook. Een grote schok zoals een pandemie of oorlog kan je niet vatten met een model, simpelweg omdat ze zo weinig voorkomen dat je er niet genoeg historische gegevens over hebt.’ Het heeft zijn gezag in Frankfurt alleen maar vergroot. Niet alleen omdat hij inhoudelijk goed beslagen ten ijs komt, maar ook omdat hij daar ondertussen de langstzittende bestuurder is. Zij worden allen geacht hun nationale pet thuis te laten, en enkel te denken in het belang van de hele eurozone. Dat is de theorie, de werkelijkheid is dat de belangen van het thuisland altijd meespelen. Sinds de eurocrisis krijgt de ECB vooral in Nederland en Duitsland de kritiek dat ze beleid maakt op maat van de zwakste landen. Zo zou de rente te laag zijn om zo te voorkomen dat het schuldbeladen Italië in de problemen komt. Knot staat bekend om zijn collegialiteit. Als er na een goede interne discussie een besluit uit de bus komt dat niet zijn voorkeur geniet, schaart hij zich toch achter de consensus, en verdedigt die ook publiekelijk. ‘Hij is principieel, maar kan ook water bij de wijn doen’, zegt Praet. ‘Hij weet wanneer je een compromis moet sluiten.’ De grap gaat dat centrale bankiers ruziemaken zoals egeltjes vrijen. Heel voorzichtig. Toch zijn er uitzonderingen. Zoals in september 2019, toen Knot een persbericht uitstuurde waarin hij zich uitdrukkelijk verzette tegen het nieuwe aankoopprogramma voor schuldpapier dat Mario Draghi eerder die week had uitgevent. Deze keer was de Italiaan, die van 2011 tot eind 2019 de ECB leidde, echt te ver gegaan. Draghi had beweerd dat er binnen de ECB ‘een brede consensus’ bestond over dat aankoopprogramma. Later bleken negen bestuurders tegen te hebben gestemd, onder wie die van Duitsland, Frankrijk en Nederland. Knot was ‘witheet’ van woede, herinnert een centrale bankier zich. ‘De persoonlijke relatie tussen Draghi en Knot was tegen die tijd al helemaal verzuurd. Draghi was een machiavellist die de koppen telde om tot een meerderheid te komen, geen man dus van het compromis. Vaak lag daardoor het rentebesluit al vast nog voor de vergadering daarover begon. Knot voelde zich dan alsof hij er voor spek en bonen bij zat.’ Dat bevestigt Praet, die als hoofdeconoom van de ECB jarenlang de rechterhand was van Draghi. ‘Je zag het aan de body language van Klaas als na zijn betoog Mario droogjes reageerde met ‘thank you very much’.’ Als Knot heel principieel aan zijn overtuigingen had vastgehouden, had hij al lang geleden zijn conclusies getrokken, meent een centralebankexpert. ‘Net zoals de Duitse bestuurders Axel Weber of Jürgen Stark, die wél uit onvrede met het beleid van Draghi en zijn voorganger Jean-Claude Trichet zijn opgestapt. Maar Klaas is blijven zitten, wat van hem in zekere zin een burgemeester in oorlogstijd maakt.’ Dat is één lezing. Een andere is dat Knot koppig heeft vastgehouden aan een overtuiging die binnen de ECB na het vertrek van Draghi steeds meer zieltjes heeft gewonnen. De draai naar normalisering van het geldbeleid is eindelijk ingezet, zij het rijkelijk laat. Knot voelt zich ook meer senang in Frankfurt sinds het aantreden van Christine Lagarde, de Franse ex-politica die Draghi is opgevolgd. Tekenend is haar uitspraak dat ze havik noch duif is, maar wel een uil. Ze wil zich met andere woorden niet veroordelen tot één kamp, en zoveel mogelijk de consensus zoeken. Er wordt weer op zijn egeltjes gevreeën. De vraag is nu hoelang, en hard de ECB doorpakt. Knot is geen havik at all costs, zegt Bert Colijn, eurozone-econoom bij ING. ‘Hij heeft geen blinde drive om de rente te verhogen. Dat moet passen in het afkoelen van de economie zodat de opwaartse druk op de prijzen afneemt. Omdat we nu afstevenen op een recessie, kan daarom de roep van de haviken luwen. Als blijkt dat de inflatie toch hoog blijft, zal hun standpunt enkel verharden. Dan is het uur van de haviken echt geslagen.’ Binnen drie jaar is Knot DNB-president af, want dan zit zijn maximale termijn erop. Wat dan? Misschien op een bepaald ogenblik ECB-president worden? Hij heeft er zonder twijfel de kwaliteiten voor, meent Praet. ‘Zijn naam circuleerde destijds al voor de opvolging van Draghi. Maar dat was volgens mij te vroeg geweest. Mensen zoals Draghi en Lagarde hadden al een gigantisch netwerk toen ze de ECB gingen leiden, die kennen echt iedereen. Klaas is nu volop bezig om zijn internationale relaties op te bouwen. Hij beseft dat hij nog relatief jong is, en dus tijd heeft.’ Voorlopig is hij nog gewoon elke zaterdag te vinden aan de zijlijn van Noord-Hollandse voetbalvelden.||https://www.volkskrant.nl/nieuws-achtergrond/waarom-iedereen-met-een-pensioen-of-spaargeld-dnb-president-klaas-knot-moet-kennen~b3948f82/
2022-09-02||Australië versoepelt migratiebeleid om grote tekorten op arbeidsmarkt aan te pakken||Het land, dat bekendstaat om zijn uiterst strenge migratiebeleid, kampt met grote tekorten op de arbeidsmarkt. ‘Verpleegkundigen werken al twee jaar dubbele diensten, vluchten worden geschrapt door een gebrek aan grondpersoneel en het fruit rot weg aan de bomen’, zei minister van Binnenlandse Zaken Claire O’Neill na een tweedaags congres met vakbonden en werkgevers over de acute arbeidscrisis in Australië. Het land kampt met vergrijzing en in de coronacrisis vertrokken veel werkstudenten en arbeidsmigranten die niet zijn teruggekeerd. Bovendien is door een tekort aan ambtenaren de wachttijd voor een visum opgelopen tot 42 dagen en wachten bijna een miljoen aanvragers buiten Australië op een beslissing. De regering trekt tientallen miljoenen extra uit om die wachtlijst weg te werken. De verruiming geldt voorlopig voor een jaar. De centrum-linkse regering van Albanese hoopt duizenden nieuwe verpleegkundigen en aardbeienplukkers te lokken uit landen als China, India en de Filipijnen. De tijdelijke visa (voor drie jaar) die arbeidsmigranten doorgaans krijgen in Australië, zijn volgens werkgevers en vakbonden zonde van de geboden training en opgebouwde ervaring. Zij pleitten afgelopen dagen voor meer permanente werkvergunningen. Ook de visumtermijn voor werkstudenten wordt verlengd. Australië concurreert om arbeidsmigranten met landen als Canada, de VS, het Verenigd Koninkrijk en Duitsland, die meer visa verstrekken en kortere wachttijden bieden. De verruiming voor arbeidsmigranten met vaardigheden betekent niet dat de nieuwe regering een einde maakt aan het strenge en controversiële asielbeleid van Australië. Vluchtelingen die per boot het land proberen te bereiken, worden nog altijd ‘in de regio opgevangen’. Dat betekent dat zij naar een eiland in de Stille Oceaan worden gestuurd, duizenden kilometers van Australië. Daar wachten asielzoekers hun procedure in detentiekampen af, wat soms jaren kan duren. Deze aanpak levert Australië veel kritiek op van mensenrechtenorganisaties en de Verenigde Naties, die stellen dat Australië zich onttrekt aan internationale verplichtingen om asielzoekers te helpen. Afgelopen jaar sloot Australië wel een kamp in Papoea-Nieuw-Guinea waar de omstandigheden slecht waren. Alle asielzoekers worden nu naar een detentiekamp op de eilandstaat Nauru gestuurd.||https://www.volkskrant.nl/nieuws-achtergrond/australie-versoepelt-migratiebeleid-om-grote-tekorten-op-arbeidsmarkt-aan-te-pakken~b501fcf6/
2022-09-02||Volkskrant-theaterredacteur Herien Wensink ontvangt eerste Loek Zonneveld Pen||Volkskrant-recensent Herien Wensink heeft de eerste Loek Zonneveld Pen gekregen, een nieuwe prijs voor ‘uitmuntende theaterkritiek’. Dat is vrijdagmiddag bekendgemaakt op het Nederlands Theater Festival. De Loek Zonneveld Pen is een initiatief van Theaterkrant en De Groene Amsterdammer, om theaterkritiek te eren en te bevorderen. De prijs is vernoemd naar de in 2018 overleden theaterrecensent Loek Zonneveld, die met zijn immense kennis van het Nederlandse theater en zijn gretigheid om nieuwe voorstellingen te zien groot aanzien genoot in het veld. De jury werd gevormd door theatermakers Rosa Asbreuk en Mariana Aparicio Torres, choreograaf Nicole Beutler en journalist Joost de Vries. Over Herien Wensink zegt de jury: ‘Ze schrijft geëngageerd, gelaagd, verdiepend en spoort op een vruchtbare manier het gesprek over de (podium)kunsten aan. Deze recensent is bevlogen en zet de lezer aan tot verder denken en associëren. Ook voorziet deze persoon de voorstellingen van context en in diens stukken lees je kennis van en liefde voor het veld.’ Herien Wensink (1977) is sinds 2017 theaterredacteur bij de Volkskrant. Ze studeerde Nederlandse taal- en letterkunde en algemene cultuurwetenschappen in Amsterdam. Eerder was zij tien jaar cultuurredacteur bij NRC Handelsblad. Naast haar werk voor de Volkskrant schrijft Wensink romans. De Loek Zonneveld Pen bestaat uit een trofee gemaakt door beeldend kunstenaar en theatermaker Roos Visser. Het is een zogenaamde doorgeefprijs: de houder mag zelf weten aan wie en wanneer zij de prijs doorgeeft.||https://www.volkskrant.nl/cultuur-media/volkskrant-theaterredacteur-herien-wensink-ontvangt-eerste-loek-zonneveld-pen~b7b25734/
2022-09-02||Ze wezen, en zeiden serieuze Duitse dingen||In een speeltuin stonden een paar boomstammetjes in oplopende hoogte naast elkaar. Het was een soort trapje in het niets, maar vrij veel kinderen zagen hier de charme wel van in, en klauterden er braaf overheen. Na enige tijd liep er een echtpaar langs. Al voor ze een woord hadden uitgesproken zag ik dat ze Duits waren. Hun kleren waren net even wat netter dan die van ons, en hun brillen hadden de architectenvibe waar ze in Duitsland altijd zo lekker op gaan. Het echtpaar stond stil bij het boomstammetjestrapje. Ze wezen, en zeiden serieuze Duitse dingen. Daarna beklommen ze de installatie, plechtig en vlak achter elkaar. Toen ze weer op de grond stonden, knikten ze tevreden; blijkbaar was er een vermoeden bevestigd. Toen namen ze nog wat foto’s. Ik denk dat het Duitse speeltuinonderzoekers waren, die een allesomvattend standaardwerk aan het schrijven zijn, met de titel Der Spielplatz als Herausforderungsgesamtkunstwerk.||https://www.volkskrant.nl/columns-opinie/ze-wezen-en-zeiden-serieuze-duitse-dingen~be78e3df/
2022-09-02||Lezers van de digitale krant interpreteren koppen anders dan die van de papieren krant||Een hoofdredacteur die zich op de dag van publicatie al excuseert over een kop en intro; dat is geen dagelijkse praktijk. Afgelopen week gebeurde het wel toen hoofdredacteur Pieter Klok het boetekleed aantrok over de voorpagina van zaterdag 27 augustus. Daar stond een foto van asielcentrum Ter Apel met daaronder de samenvatting van een interessante en belangwekkende reportage over kansloze asielzoekers, die verderop in de krant te lezen was. Met de kop: ‘Lastpakken zonder enig toekomstperspectief’. Gevolg: een explosie op Twitter waar dit ‘pure ophitsing’, ‘onverdedigbaar’, ‘onverantwoord’ en ‘ranzig’ werd genoemd. Vaak geïllustreerd met een kleine afbeelding van die voorpagina, waarop alleen foto en kop goed te zien waren, en niet de toelichtende tekst eronder. De oproep van de hoofdredacteur om eerst eens het genuanceerde stuk zelf te lezen, hielp niet om de gemoederen te bedaren. Waarna dus een excuus volgde: ‘Als een voorpaginakop zó anders wordt gelezen en begrepen dan je hem hebt bedoeld, dan heb je iets verkeerd gedaan.’ Achteraf bekeken was de timing en de aankondiging van dit stuk op de voorpagina een fout, schreef hij op de website en in de papieren maandagkrant. Dat excuus had voor veel lezers niet gehoeven, bleek uit de reacties die bij mij en de brievenredactie binnen kwamen. De brievenrubriek publiceerde één brief van een lezer die de productie juist erg genuanceerd had gevonden naast twee andere, kritische brieven. In totaal zag ik ruim 25 inhoudelijke en gemotiveerde reacties, van wie ruim tweederde het artikel prees en excuses onnodig vond. Die laatste mails lijken bijna allemaal afkomstig van ‘papieren’ lezers aan wie de ophef op Twitter voorbij was gegaan. Ook wie de krant alleen digitaal leest, had trouwens minder aanleiding tot klagen. Boven die versie stond van meet af aan een andere, meer genuanceerde kop: ‘Veiligelanders’ zijn nergens welkom en daar heeft iedereen last van’. Dat maakte de ophef bijzonder: een digitale discussie over een papieren versie, deels gevoerd door mensen die de krant alleen digitaal lezen (of helemaal niet). De formulering in één van de kritische mails aan de redactie was veelzeggend: ‘Ik heb een digitaal abonnement, dus kwam ik pas later vandaag achter de verschrikkelijke voorpagina over de asielcrisis.’ Dat roept allerlei vragen op, zoals over de verschillende koppen en inleidingen die de krant soms hanteert voor hetzelfde artikel op de website en de digitale of papieren editie. Dat levert zoekpaatjes op waar lezers (en soms ook redacteuren) terecht over klagen, signaleerde ik eerder in een terugblik op de corona-verslaggeving: de krant is geen caleidoscoop met wisselende plaatjes. Afgelopen zaterdag was overigens wel een geval apart, want een extra introductie op de voorpagina van een verhaal binnenin, is altijd voorbehouden aan de papieren editie. Kernvraag is of de kritische lezers inhoudelijk gelijk hebben. Hun belangrijkste verwijt is dat door de combinatie van foto en kop de indruk wordt gewekt dat álle asielzoekers lastpakken zijn zonder toekomstperspectief. ‘Ik wil niet dat mijn krant meedoet aan het bevestigen van vooroordelen’, schrijft een van hen. Ook in de Twitter-reacties ging het vaak om het argument dat men zélf wellicht wel begreep dat de reportage genuanceerd was, en de kop goedbedoeld, maar dat anderen de voorpagina verkeerd zouden begrijpen. Citaat: ‘Het is de abjecte kop die schade doet. Daar nemen duizenden mensen kennis van die in iedere supermarkt voorpagina’s zien zonder een krant te kopen.’ Koppen moeten kloppen en mogen de lezer geen kans bieden ze omgekeerd te begrijpen; in zoverre ben ik het volledig met de klagers eens. In dit geval was de combinatie van de kop onder een algemene foto van de opvang bij Ter Apel inderdaad te riskant, zoals bleek. Tegelijk vind ik reacties over wat ‘anderen’ wel of niet begrijpen nogal bevoogdend. Wie een opinie vormt op basis van krantenkoppen in het rek van de supermarkt, doet dat ongetwijfeld ook op basis van berichten op Facebook en Twitter waar iedereen in dezelfde tijdlijn hetzelfde vindt. In de woorden van een lezer: ‘Ik ben blij met een krant die kiest voor pluriforme berichtgeving en, zoals in dit geval, tegenwicht biedt aan door algoritmen gestuurde informatiebubbels.’ Ik zie ook geen reden waarom de krant, naast andere verdiepende artikelen over de opvangcrisis in Ter Apel, die dag niet had mogen inzoomen op de kleine groep gewelddadige overlastgevers in de asielcentra. Volgens een kritische lezer is dat ‘een gemarginaliseerde groep die al jaren onder druk staat en door dit artikel verder wordt ontmenselijkt’. Maar dat laatste zie ik in het verhaal niet bevestigd. De verslaggever laat hen zelf aan het woord en beschrijft hun lot met empathie. De hoofdredacteur neemt het zichzelf kwalijk dat hij sommige lezers op het verkeerde been heeft gezet. Kop en samenvatting heeft hij namelijk zelf geschreven. Hij hoopte dat iedereen zou begrijpen waarom het onderwerp juist nu belangrijk is, en zag niet dat de boodschap ook anders kon worden gelezen. Anders dan gebruikelijk keek er vanwege de vakantie ook geen adjunct-hoofdredacteur over zijn schouders mee. Hij had betere ‘checks and balances’ moeten organiseren, zegt hij desgevraagd. Zo’n belangrijke tekst kun je niet op eigen houtje schrijven in de verwachting dat een chef of eindredacteur het verderop wel zal corrigeren. Bovendien was hij gewaarschuwd. De chef van de bijlage Zaterdag (waarin de reportage stond) had gemeld niet helemaal tevreden te zijn met zijn kop en samenvatting. Ze dacht dat hij een nieuwe versie zou schrijven en meldde dat de eindredactie. De hoofdredacteur beoordeelde na herlezing echter dat het zo wel kon, en stuurde dus geen nieuwe versie. Hij had moeten besluiten niet de ‘veiligelanders’ centraal te zetten op de voorpagina, zegt hij nu, omdat hij toen al kon aanvoelen dat het tot misverstanden zou leiden. En het was niet de eerste keer. Vrijwel exact een jaar geleden had de krant een vergelijkbare voorpagina. ‘De vluchtelingenstoom mag Europa dit keer niet bereiken’, stond in dikke letters onder een foto van 640 Afghaanse evacués in een volgepakt Amerikaans vliegtuig, die na de overwinning van de Taliban naar Qatar werden gevlogen. Ook die voorpaginatekst was zoals gebruikelijk van de hand van de hoofdredacteur, die eigenlijk bedoelde te zeggen: de EU zal, net als de Nederlandse regering, er deze keer alles aan doen om Afghanen buiten Europa te houden. Maar zo werd het ook toen niet door iedereen gelezen. Het had een belangrijke reminder moeten zijn. Compacte koppen op de voorpagina lenen zich niet voor dubbele boodschappen die ook nog eens genuanceerd willen zijn.||https://www.volkskrant.nl/columns-opinie/lezers-van-de-digitale-krant-interpreteren-koppen-anders-dan-die-van-de-papieren-krant~b232a00f/
2022-09-02||‘Verstappen wint dit seizoen bijna alles, maar Zandvoort is een lastig circuit om de auto goed op af te stellen’||‘Ik zie vooral de perszaal met heel veel journalisten en schermen. Voor wie een romantisch beeld heeft van het leven van de Formule 1-journalist en denkt dat wij constant bij de auto’s in de garages zitten: helaas. Buiten zie ik dat het volstroomt: er komen 110 duizend mensen, het evenement is uitverkocht. Toen ik aankwam zag ik al een heleboel dranghekken en mensen die een glimp van een coureur hopen op te vangen. De zon schijnt. Iedereen heeft er zin in.’ ‘Net als op de circuits van Monaco en Hongarije is inhalen notoir lastig in Zandvoort. Het is een smal en bochtig circuit en de snelheden zijn niet bijzonder hoog, waardoor de auto’s vooral achter elkaar aan rijden. Tijdens de kwalificatie wordt de startvolgorde bepaald, als je vooraan staat kun je het tempo bepalen en zorgen dat niemand je inhaalt. Vorig jaar startte Max Verstappen op pole position en won hij.’ ‘Dit seizoen is er één constante: Verstappen wint. Hij won dit seizoen negen van de veertien races, dat is gigantisch. Maar Zandvoort is een lastig circuit om de auto goed op af te stellen. Ik zie aan de vlaggetjes dat het hard waait, en wind kan een groot effect hebben op de auto’s. Verstappen heeft tot de kwalificatie drie trainingen om zijn auto goed te krijgen. Als dat lukt kan hij winnen, anders maken anderen een kans.’ ‘Zelf zegt hij van niet, maar hij ontkomt er niet aan dat deze race anders is dan andere. Gisteren, toen hij in zijn woonplaats Monaco op het vliegtuig naar Nederland stapte, kreeg hij de enigszins mysterieuze boodschap dat hij nette kleren aan moest trekken. In Amsterdam kreeg hij een hoge koninklijke onderscheiding, waar hij van tevoren niets wist. Dan begint zo’n weekend al anders dan anders. Bovendien heeft hij hier bodyguards. Dat is niet op elk circuit zo, maar hier zijn toch meer mensen die proberen hem aan te klampen. ‘Hij maakt een meer ontspannen indruk dan vorig jaar. Toen benadrukte hij telkens dat hij geen extra druk voelde in Zandvoort, om na het seizoen toe te geven dat die race toch best stressvol was. Maar dit seizoen is aanzienlijk minder intens en het halen van de eerste wereldtitel heeft hem echt bevrijd. Misschien geniet hij dit keer dus meer.’ ‘In theorie wel, in de praktijk vrijwel niet. Dat komt doordat hij zo goed rijdt, maar ook door het falen van met name Ferrari. En Mercedes, de grote rivaal van vorig jaar, heeft dit seizoen de plank misgeslagen met zijn auto. De ene race is Mercedes snel, de andere keer een middenmoter, en ze begrijpen zelf niet goed hoe dat komt, zei Mercedes-coureur George Russell gisteren nog. Het feit dat Pérez tweede staat, laat wel zien hoe goed de auto van Red Bull intussen is.’ ‘Zandvoort werd meer dan dertig jaar geleden van de kalender gehaald, omdat het zo oud en moeilijk te bereiken was. De verwachtingen waren best laag: zóveel was er immers niet veranderd. Maar de organisatie verbaasde vriend en vijand, bijvoorbeeld door veel vermaak te bieden in de vorm van podia met artiesten. Dat vinden met name de Amerikaanse eigenaren van de Formule 1 eigenlijk net zo belangrijk als de race zelf. Verder is slim gebruikgemaakt van het spoor, dat reizigers vlakbij het circuit afzet. ‘Dit jaar is het belangrijkste verschil dat er ruim 30 duizend mensen meer per dag zijn dan vorig jaar. Zal dat soepel verlopen? De looproutes zijn wat aangepast, er is een loopbrug om het bewegen rond het circuit eenvoudiger te maken. Ook zijn er nog meer podia met artiesten.’ ‘Toen ik hier aankwam zag ik bij de hoofdingang een matrixbord met een tekst in de trant van ‘voel je je onveilig, bel dan dit nummer’. Daar staat het dus in elk geval prominent. Wat er in Oostenrijk is gebeurd heeft een flinke schokgolf veroorzaakt in de Formule 1. Dergelijk gedrag hoort op geen enkele plek thuis. Los daarvan is het pr-technisch een ramp voor je circuit. De organisatie zal proberen te voorkomen dat er dit weekend weer sprake is van massale gedragingen, maar dit is een van de zaken die mis zou kunnen gaan bij deze editie.’||https://www.volkskrant.nl/nieuws-achtergrond/verstappen-wint-dit-seizoen-bijna-alles-maar-zandvoort-is-een-lastig-circuit-om-de-auto-goed-op-af-te-stellen~b4caf7f1/
2022-09-02||Opinie: Asielakkoord van kabinet is D66 onwaardig en een schandalige knieval voor rechts-populisten||De ernst van de situatie in Ter Apel is ondertussen voor iedereen overduidelijk. Dat mensen in Nederland buiten moeten slapen vraagt uiteraard om een reactie van het kabinet, en die is er nu eindelijk. Het asielakkoord dat nu in het kabinet is gesloten en waar D66 haar handtekening onder zet, slaat de plank echter volledig mis. Het pakt de kern van de huidige problematiek niet aan en voorkomt vergelijkbare drama’s in de toekomst dus niet. Het akkoord is bovendien een gemiste kans om nu de stap vooruit te maken die de Nederlandse asielopvang juist nodig heeft. Met dit akkoord geeft D66 toe aan populistische schreeuwlelijken in het asieldebat en conservatieve stuiptrekkingen binnen dit kabinet. De schande van Ter Apel is al veel langer gaande dan de afgelopen weken. Al jarenlang verscheen rapport na rapport over de misstanden in de asielopvang. Al veel langer slapen mensen in Ter Apel buiten. Dat er door het kabinet nu pas gehandeld wordt, lijkt dus eerder uit schaamte voor de actuele kritiek dan uit onvrede over het gevoerde beleid te zijn. Daar waar regeren vooruitzien zou moeten zijn, is het verworden tot reageren. Nu zou dat minder erg zijn als de maatregelen die nu worden genomen daadwerkelijk afdoende zouden zijn in het aanpakken van de problemen in de asielopvang. Wat nu wordt gedaan is echter, in het beste geval, symptoombestrijding, en zou op de lange termijn zelf nog meer schade kunnen berokkenen. Het probleem in Ter Apel is namelijk ingewikkelder dan ‘er zijn te veel mensen’. In vergelijking met het begin van deze eeuw en 2015 is de migratiestroom die nu naar Nederland komt niet uitzonderlijk hoog. De diepere oorzaak is dat we in Nederland niet van eerdere crises hebben geleerd en nog steeds geen humane asielopvang hebben opgetuigd. In plaats van terug te vallen op de vertrouwde vluchtheuvels van het al jaren lang conservatieve asielbeleid, had D66 juist nu voor een vooruitstrevende, progressieve en toekomstbestendige visie moeten strijden. Meer regie nemen in het huisvesten van statushouders om zo de lasten eerlijk te verdelen, meer geld naar COA en IND en veel meer permanente aanmeldlocaties. In plaats daarvan wordt het probleem van lange procedures nu aangepakt met nog langere procedures. Het beleid van de afgelopen jaren heeft alleen maar gedraaid om het zoveel mogelijk afschrikken van vluchtelingen, en in plaats van dat om te gooien gaat het kabinet daar nu alleen maar meer op inzetten. Dat er nu een paar extra locaties bijkomen is mooi, maar de schandalige stop van gezinsherenigingen doet alle humane vooruitgang die daarmee wordt gedaan vrijwel te niet. Het tegenhouden van immigratie als antwoord op elke kink in de kabel in de asielopvang mag niet langer de reflex zijn van onze politici. We kunnen in Nederland meer mensen opvangen, op een manier waarmee we er allemaal op vooruit gaan. Daar is alleen wel politieke wil voor nodig, en die ontbreekt in dit kabinet. Uiteindelijk blijven Nederlanders die geloven dat onze asielopvang humaner kan en moet, mensen die geloven dat goede asielopvang een essentiële bijdrage aan onze toekomst biedt, gefrustreerd achter. De mensen die dit soort crises aangrijpen om hun rechts-conservatieve nevenmotieven waar te maken, in plaats van daadwerkelijk iets voor mensen in nood te doen, lijken opnieuw gewonnen te hebben. De zorgen die wij hadden over de conservatieve wolk boven dit kabinet lijken op het gebied van asiel werkelijkheid te worden. Gelukkig groeit de kritiek op dit plan binnen alle coalitiepartijen. Die kritiek is terecht en moet ook door D66 worden gehoord. Dit asielakkoord is een progressieve partij onwaardig en een schandalige knieval voor rechts-populistisch opportunisme. Wij weten dat wij binnen D66 niet alleen zijn als we oproepen om zo snel mogelijk met een échte oplossing te komen.||https://www.volkskrant.nl/columns-opinie/opinie-asielakkoord-van-kabinet-is-d66-onwaardig-en-een-schandalige-knieval-voor-rechts-populisten~b2485862/
2022-09-02||Voor het eerst meer vrouwen dan mannen benoemd tot commissaris, bestuurders blijven achter||Dankzij de benoeming van 47 vrouwen tegenover 38 mannen steeg het totale aandeel vrouwelijke commissarissen van 33 procent vorig jaar naar 38 procent nu. Dat blijkt uit de jaarlijkse Dutch Female Board Index die vrijdag is gepubliceerd. Van de 89 beursgenoteerde ondernemingen voldoen er nu 72 aan het vrouwenquotum dat bepaalt dat eenderde van de raad van commissarissen (rvc) vrouw en eenderde man moet zijn. De nieuwste meting duidt er volgens hoogleraar corporate governance Mijntje Lückerath (Tilburg University) op dat het vrouwenquotum elf bedrijven, waaronder VastNed, een extra zetje heeft gegeven om werk te maken van diversiteit in de raad van commissarissen. ‘Maar ik zie dat een grotere groep al langer voldoet en nu doorstoot naar 50 procent vrouwen’, aldus Lückerath. ‘Voor hen is dat quotum geen drijfveer, zij doen dat vanuit intrinsieke motivatie.’ Het gaat dan met name om AEX-genoteerde bedrijven, zoals Wolters Kluwer en DSM. Twee bedrijven, FastNed en Eurocommercial Properties, voldoen overigens nog nét aan het quotum, met 33 procent mannen in de rvc. Er zijn ook zeventien bedrijven die nog altijd niet voldoen of zelfs helemaal geen vrouwelijke commissaris hebben, waaronder Just Eat Take Away en Value8. Opgeteld moeten zij nog achttien vrouwen benoemen. Doen zij dit niet, dan blijft de commissarisstoel leeg totdat er een vrouw gevonden is. Volgens Lückerath gaat het met name om ‘lege beurshulzen’ (vennootschappen die alleen op papier bestaan). ‘Uit onderzoek blijkt dat hoe minder zichtbaar een bedrijf, hoe minder de drang om te voldoen. Deze bedrijven denken dat er toch niet op hen wordt gelet en ervaren ook geen druk van aandeelhouders die hen hierop aanspreken.’ Sinds Lückerath in 2008 voor het eerst haar index publiceerde, is het aantal vrouwelijke commissarissen meer dan verviervoudigd. Reden tot optimisme, al wijst ze ook op een minder hoopgevend cijfer: het percentage vrouwelijke bestuurders blijft nog altijd achter. Dat is opvallend, want de gedachte was dat meer vrouwelijke commissarissen ook meer vrouwelijke bestuurders zouden verkiezen. Maar met de benoeming van vijf vrouwelijke bestuurders tegenover 27 mannen groeide dat aandeel afgelopen jaar maar mondjesmaat van 14 naar 15 procent.||https://www.volkskrant.nl/nieuws-achtergrond/voor-het-eerst-meer-vrouwen-dan-mannen-benoemd-tot-commissaris-bestuurders-blijven-achter~b2d5ffbd/
2022-09-02||Lees hier het liveblog van vrijdag 2 september terug||||https://www.volkskrant.nl/nieuws-achtergrond/lees-hier-het-liveblog-van-vrijdag-2-september-terug~b25ffb62/
2022-09-02||Superhacker Peiter ‘Mudge’ Zatko had de zwakke plek van Twitter al snel in de smiezen||Je hebt ongeloofwaardige beweringen óp Twitter maar ook ongeloofwaardige beweringen ván Twitter. Neem de bewering dat veiligheidsexpert Peiter ‘Mudge’ Zatko werd ontslagen wegens ‘zwakke prestaties’. Nagenoeg iedereen die de laatste dertig jaar te maken had met deze digitaleveiligheidsspecialist annex ‘ethisch’ hacker annex transparantie-activist annex ongeleid projectiel, zegt: kan niet. Typisch ‘Mudge’ Zatko is namelijk dat hij niet loslaat als hij ergens zijn tanden inzet en dat hij dan, zoals zijn lijfspreuk luidt, ‘een deuk in het universum’ wil slaan. Anonieme Twitterwerknemers bevestigden tegenover Time dat Zatko zich bij hun werkgever eerder te veel dan te weinig liet gelden. Hij was amper binnen of hij gold al als een olifant in een porseleinkast. Hogerop viel de term ‘paard van Troje’. Al na veertien maanden zette de leiding dit paard buiten de muren. Maar de 21ste eeuw is die van Homerus niet. Op 23 augustus beleefde Zatko zijn coming-out als klokkenluider. Wie al weinig illusies koesterde over Twitter, raakte de laatste ook kwijt. Dit o zo invloedrijke platform, weet Zatko, maakt desinformatie en spionage heel makkelijk. Werknemers kunnen worden ingehuurd door kwaadwillende actoren. De leiding is adembenemend onverschillig over alles wat met veiligheid en betrouwbaarheid te maken heeft. In plaats van een techster had Peiter Zatko (1970) ook een rockster kunnen worden. In zijn jeugd verdeelde hij zijn tijd tussen de elektrische gitaar en het kraken van copyrightcodes op de Apple II-computer van zijn vader. Aanvankelijk combineerde hij hackwerkzaamheden met optredens van zijn progmetalband Raymaker. Toen belandde de digitale revolutie in een stroomversnelling en verdween hij achter monitoren die toen nog oogden als cockpits van Boeings. Midden jaren negentig was Zatko onder zijn hackersnaam Mudge al uitgegroeid tot een van de boegbeelden van de hackdenktank L0pht. Vooral de producten van Microsoft prikten de hackers genadeloos lek. De in die jaren langharige Mudge baarde ook opzien in de doe-het-zelfmediaorganisatie Cult of the Dead Cow, die op een hackersconferentie zomaar codes de zaal ingooide waarmee de software van Bill Gates kon worden gekraakt. Het onderscheid tussen ‘goede’ en ‘slechte’ hackers was destijds nog diffuus, maar Mudge liet er geen twijfel over bestaan dat wat hij deed in het belang was van Microsoft zelf. Hij had nog lang haar (‘Jezus-hacker’, zei zijn echtgenote liefkozend) toen hij in 1998 voor de Amerikaanse Senaat getuigde over wat toen nog ‘zwakke computerveiligheid’ heette. Op zijn naamkaartje stond niet ‘Peiter Zatko’ maar ‘Mudge’, toenmalige president Clinton sprak hem ook zo aan. In de 21ste eeuw werd hij voor het dichten van digitale veiligheidsgaten ingehuurd door opdrachtgevers zo divers als Google, Stripe en het Amerikaanse leger. Tot zijn vroegste bewonderaars behoorde de latere Twitter-ceo Jack Dorsey, die verklapte door Mudge zijn rocksterrendroom te hebben ingeruild voor die van techster. Er zijn mensen die zeggen dat Mudge alles is wat Dorsey had willen zijn: briljant, onafhankelijk, non-conformistisch. Of Dorsey de ethische superhacker expres naar Twitter haalde om zijn opvolgers te teisteren, is voorwerp van speculatie, echter: kort na deze transfer trad de ceo met neuspiercing af. Ook speculatief is de rol van techmiljardair Elon Musk. Die wil onder zijn aankoop van Twitter uit en heeft voordeel bij de beerput die Mudge nu opent. Zeker is dat het een hete herfst wordt voor Twitter, maar als je het Peiter Zatko vraagt, is dat uiteindelijk in het belang van Twitter zelf.||https://www.volkskrant.nl/nieuws-achtergrond/superhacker-peiter-mudge-zatko-had-de-zwakke-plek-van-twitter-al-snel-in-de-smiezen~bb979de4/
2022-09-02||Gidi Heesakkers bezorgt de krant na bij Marco en Desirée, voor wie het leven saai wordt zonder weekendkrant (‘We wonen al in Ede’)||Wie: Marco Otte en Desirée BeaujeanWoonplaats: EdeAfstand: 70,4 kilometerBeweegtijd: 2 uur en 35 minuten Op de Telefoonweg in Renkum klapt een man die Hans heet, of eigenlijk Johannes, met een shaggie tussen zijn vingers zijn oude Alcatel-telefoontje open om de achtergrondafbeelding te laten zien. Het is een oranje uitgeslagen foto van hem en zijn vrouw, van toen ze een jaar of 30 waren. Het is 20.28 uur, zie ik op het kleine scherm. Ik heb een lekke band, Hans heeft iemand om aan te vertellen dat zijn vrouw niet meer leeft, dat ze in haar jonge jaren een hoop ellende moest doorstaan, dat hij vaker aan die nare dingen denkt dan aan de mooie dingen, dat ze het goed hadden samen, ‘op alle vlakken, echt op alle vlakken’, dat hij haar niet kan vergeten, dat hij desondanks nog wel geniet van het leven hoor, dat hij me best naar Utrecht had willen brengen. Ik ben blij dat ik een paar uur eerder ja zei toen Marco Otte (52) en Desirée Beaujean (52) vroegen of ik misschien wilde mee-eten voor ik de terugtocht naar huis inzette. ‘Al twee weken geen weekendkrant ontvangen’, mailde Marco. ‘Het leven wordt saai en we wonen al in Ede.’ In de tuin liet hij een liedje van cabaretier Hans Dorrestijn over Ede horen: ‘Het is geen dorp, het is geen stad, maar een groot en gapend gat’. Zijn plan was nooit om Wageningen voor Ede te verruilen. Het gebeurde toch, toen hij en Desirée er een nieuwbouwwoning vonden met genoeg kamers voor hun zes kinderen – ze hebben er allebei drie. Een van de muren in de keuken hebben ze behangen met een luchtfoto van het voormalige fabrieksterrein waarop hun huis is gebouwd. Het zaterdagabonnement van Desirée verhuisde vijf maanden geleden mee vanuit Maarn. Een van hun weekendgewoonten is om alvast te voorspellen wat de reacties zullen zijn op het volgende ‘Wat zou u doen?’-dilemma uit het Magazine. Ze vragen zich altijd af wie toch de mensen zijn die zich geroepen voelen te reageren. Marco: ‘Die drang heb ik zelf helemaal niet. Dat ik wel op jouw rubriek reageerde, dat is natuurlijk in mijn eigenbelang.’ Hij had er niks over gezegd tegen Desirée, die op haar beurt óók overwoog te mailen, maar niet tot actie overging. De dilemma’s bij het samenvoegen van twee gezinnen zijn gelukkig – in lijn met Ede – niet zo spannend. Zelf hebben ze een badkamer beneden, boven is een badkamer waar alle kinderen gebruik van maken. Bij Desirée thuis gold de huisregel om de douche na gebruik droog te maken met een trekker en een handdoek, van Marco hoeft dat niet. Desirées dochter begon erover; zijn kinderen maakten dat ding niet schoon, dus moesten zij het dan wel blijven doen? Desirée: ‘Dat was even een lastige. Moest ik aan zijn kinderen gaan vragen of ze de douche voortaan wilden droogmaken?’ Uiteindelijk deed Marco het. ‘Zelf zie ik de douche droogmaken intussen maar gewoon als een soort work-out.’ Eén kinderbadkamerdilemma hangt nog in de lucht: wie maakt het doucheputje schoon? Wat zou u doen? Wilt u ook een krant nabezorgd krijgen door Gidi Heesakkers? Het maakt niet uit waar u woont. didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-marco-en-desiree-voor-wie-het-leven-saai-wordt-zonder-weekendkrant-we-wonen-al-in-ede~b8a1ec35/
2022-09-02||Interview met... podcastmakers Stéphanie Hoogenberk en Janneke van der Horst||SH&JVDH: ‘Inspirerend.’ De wekelijkse podcast De Shitshow is te beluisteren via onder meer Spotify.||https://www.volkskrant.nl/cultuur-media/interview-met-podcastmakers-stephanie-hoogenberk-en-janneke-van-der-horst~be6a8d5f/
2022-09-02||Man die nog wél vertrouwen heeft in de politiek kan niet echt lekker uitleggen waarom ||‘Ik heb het gevoel dat ze hun best doen hoor. Niet allemaal misschien eigenlijk, nu ik erover nadenk. Nee, eigenlijk heb ik niet per se het gevoel dat ze hun best doen in Den Haag’, zegt Frank aarzelend. Dan bedenkt hij een nieuwe reden voor zijn vertrouwen. ‘We zullen het met z’n allen moeten doen hè! De politiek is een vorm van solidariteit. Ja, op die mensen na dan die de politiek verlaten om goedbetaald lobbywerk te doen voor bedrijven die megawinsten maken terwijl burgers op straat komen te staan. Hmmmm’, zegt Frank, die vertwijfeld door zijn haren woelt. ‘Nou goed, het is het enige systeem dat we hebben, het beste van verschillende kwaden zal ik maar zeggen. En je kan zeggen wat je wil, door de verkiezingen krijgen we wel steeds een nieuwe leider die een frisse wind laat waaien, of, fuck, nee, wacht’, zegt Frank. Dan, opnieuw een ingeving: ‘Weet je, ik vind ook dat burgers wel héél snel afhaken tegenwoordig. Natuurlijk heb je de toeslagenaffaire, verbroken beloften in Groningen, een formatie die eindeloos lang duurde, de mondkapjesdeal met Sywert en co, achtergehouden informatie over gestorven soldaten in Mali, uitgebleven radicale bestuursvernieuwing. Maar om dan als burger meteen het bijltje erbij neer te gooien, ik weet het niet. Beetje laf. Al begrijp ik het eigenlijk misschien ook wel een beetje. Naja, kun je hier wat mee?’||https://www.volkskrant.nl/cultuur-media/man-die-nog-wel-vertrouwen-heeft-in-de-politiek-kan-niet-echt-lekker-uitleggen-waarom~be739c5d/
2022-09-02||De getallenrij 16 6 22 11 25 26: waarom gebruikt een bedrijf dit soort idiote testvragen in een sollicitatieprocedure?||‘Kun je ons helpen met een cijferreeks? 16 6 22 11 25 26. Antwoord: 24 25 71 of 69.’ Ik vraag de vrienden die me dit appen niet eens waar dit rijtje getallen vandaan komt, of waarom het een meerkeuzevraag is. Nee, ik begin gelijk naar de getallen te staren. Automatisch bereken ik de verschillen tussen de opeenvolgende getallen en de verschillen die daar weer tussen zitten. Hmm… ik zie zo snel geen patroon. Gek ook dat de reeks soms omhoog en soms omlaag gaat. Gelukkig heb ik een geheim wapen: de online-encyclopedie van getallenrijen van wiskundige Neil Sloane. Ik typ het gevraagde rijtje in bij deze encyclopedie die meer dan 350 duizend getallenrijen kent. Helaas blijkt 16 6 22 11 25 26 daar niet tussen te zitten. Overigens noemen wiskundigen iets als 16 6 22 11 25 26 een getallenrij en geen getallenreeks. Een reeks is wiskundig gedefinieerd als een oneindige optelling en een rij is in de wiskunde een opeenvolging van objecten (zoals getallen, maar het kunnen ook letters, woorden of functies zijn). In 16 6 22 11 25 26 kan ik geen optelling vinden, misschien moet ik het in de richting van letters gaan zoeken. Alle getallen in het gegeven rijtje liggen tussen de 1 en 26, misschien zijn het wel letters. Omzetten van de getallen naar de bijbehorende letters met de eenvoudige codering waarbij a=1 en z=26 geeft pfvkyz. Mmm… wat zou de volgende letter dan zijn? Ik kijk hoopvol of ik misschien met wat letters verschuiven op een bestaand woord kom, maar ook dat spoor loopt dood. Chagrijnig app ik mijn vrienden of ze me iets meer context kunnen geven, waar komt dit rijtje getallen vandaan? Het blijkt een vraag uit een testronde voor een assessment in de sollicitatieprocedure waarin een van mijn vrienden zit. Nog chagrijniger besluit ik de vraag dan maar te googlen. Op de heerlijke website wisfaq.nl (‘een plek waar je vragen kunt stellen over allerlei wiskundige onderwerpen en dan antwoord krijgt’) blijken meerdere wiskundigen zich over deze vraag te hebben gebogen. Ene Lieke is net zo geïrriteerd als ik en schrijft dat zo’n vraag een waardeloze test is, want je kunt bij elk rijtje getallen een formule bedenken waaraan die rij voldoet en zo de volgende term uitrekenen. ‘Helaas is dat meestal niet wat de opdrachtgever had bedoeld.’ In dit geval levert zo’n formule inderdaad als zevende term iets op dat niet bij de meerkeuze-antwoorden zit. Hierop besloot vragensteller John om het bedrijf van de test te mailen om het goede antwoord te vragen. Het antwoord: dit zijn eigenlijk twee rijtjes door elkaar en je moet alleen letten op de termen 16 22 25, waarbij je +6 en +3 doet en de volgende term dan met +0 als juiste antwoord 25 geeft. Waarom gebruikt een bedrijf dit soort idiote testvragen in een sollicitatieprocedure? Willen ze echt mensen die hier het goede antwoord op geven? Wat zegt het in vredesnaam over de kwaliteiten van een kandidaat als hij dit vergezochte antwoord vindt? Of zijn ze stiekem aan het testen of ze nieuwe werknemers door allerlei idiote hoepels kunnen laten springen? Mijn vriend heeft de baan uiteindelijk niet gekregen. Ik geloof dat hij heel blij mag zijn dat hij niet bij een bedrijf werkt dat dit soort stomme testen gebruikt.||https://www.volkskrant.nl/wetenschap/de-getallenrij-16-6-22-11-25-26-waarom-gebruikt-een-bedrijf-dit-soort-idiote-testvragen-in-een-sollicitatieprocedure~b7c432c6/
2022-09-02||Het lot van vrienden en familie van een schrijver is dat ze zomaar kunnen worden gebruikt, gekannibaliseerd, misbruikt||Ineens stonden we tegenover elkaar op straat; ik had haar niet meteen herkend, met dat korte haar. Ik deed mijn zonnebril even af, zij ook, zodat we elkaar wat beter konden zien. Leven is verkreukelen – de ruim twintig jaar sinds de tijd dat we elkaar dagelijks zagen, en ’s nachts vaak ook, had zich vooral in de huid rond onze ogen afgezet. De laatste keer dat ik je tegenkwam, zei ze, is minstens tien jaar geleden, op de fiets was dat, bij de sluis, heel kort. Ik weet nog dat je riep, vlak voordat je verder fietste: ik word vader! Zelf kwam ik toen net uit het ziekenhuis voor een zwangerschapscontrole. Maar dat zei ik niet omdat ik dacht: dan gaat hij erover schrijven. Dan word ik een column, en ik wil geen column worden, dat vind ik verschrikkelijk. Ze had ook al ongevraagd model gestaan voor een personage in mijn tweede roman, Amateur, lang geleden. Dat vond ze ook heel erg. Ik knikte. Het lot van vrienden en familie van een schrijver is dat ze zomaar kunnen worden gebruikt, gekannibaliseerd, misbruikt. Hierover had een bevriende schrijver me laatst gezegd: als je lullig doet, kun je lullig worden afgebeeld – en dan verdien je ook niet beter. Maar dat ging specifiek over vaders. Ouders. En die mogen minder klagen, ze hebben je zelf gemaakt en op de wereld gezet; ze dragen verantwoordelijkheid voor wie je bent geworden. Zelf heb ik me weleens schuldig gevoeld als ik mensen bij het gebruiken onvoldoende had beschermd, maar de opmerking van de bevriende schrijver opende de vraag waar in dit verband de werkelijke verantwoordelijkheid ligt, wie van de partijen gerechtvaardigd van pech mag spreken: de schrijver met fuck-ouders of de ouders van een fuck-schrijver? Het was je slechtste boek, zei ze. Veruit. Ja, zei ik. Dat klopt. Daar had je ook nog pech mee, zei ik, zoals ze, herinnerde ik me, vaker pech had, opmerkelijk vaak, alsof de pech het speciaal op haar had voorzien; zwikte ze niet van de trap, vloog ze wel over een geblokkeerd voorwiel het fietspad op. Of juist geluk, zei ik, want bijna niemand heeft dat boek gelezen. We namen afscheid, ik keek haar na tot ze de hoek om was en dacht: ze zal zichzelf straks wel vervloeken, ze zal denken: ik had niets tegen die akelige kannibaal moeten zeggen, want nu word ik alsnog een column. Maar is het echt zo erg om jezelf terug te vinden in een column of een boek? Of is een verhaal juist het mooiste cadeau dat je van een schrijver kunt krijgen, zoals Simon Carmiggelt schijnt te hebben gezegd toen hij en zijn echtgenote eens Godfried Bomans thuis hadden ontvangen, waarna ze door Bomans uitgebreid werden afgefakkeld in de krant? Persoonlijk neig ik sterk naar het laatste, maar ja, ik ben dader, geen slachtoffer – mij moet je zoiets waarschijnlijk ook helemaal niet vragen.||https://www.volkskrant.nl/columns-opinie/het-lot-van-vrienden-en-familie-van-een-schrijver-is-dat-ze-zomaar-kunnen-worden-gebruikt-gekannibaliseerd-misbruikt~b294ba12/
2022-09-02||Hormonen zijn in het lichaam de regelaars achter de schermen. Hoe ze werken (en hoe ze níét werken)||Het verhaal gaat dat de schildklierziekte van de Amerikaanse president George Bush sr. de inval in Irak teweeg heeft gebracht. Bush kampte met een schildklier die te veel hormoon produceerde, een aandoening die zoveel invloed had op zijn gemoedstoestand dat die volgens zijn adviseurs zijn beslissingen zou hebben beïnvloed. Ook president John F. Kennedy leed aan een hormonale ziekte en de hormoonschommelingen in zijn lichaam maakten hem op een cruciaal moment in de Koude Oorlog geestelijk zo instabiel dat op het nippertje een nucleaire oorlog kon worden voorkomen. En dan Bloody Mary, de eerste koningin van Engeland: zij kampte vermoedelijk met een goedaardige tumor aan de hypofyse waardoor hormonen onterecht het signaal afgaven dat ze zwanger was: haar buik zwol op, haar borsten gaven melk, maar een kind kwam er nooit. Haar kinderloosheid leidde er mede toe dat de Tudor-dynastie uitstierf en de macht in het land overging op de Windsors, die tot op de dag van vandaag regeren. Internist-endocrinoloog Max Nieuwdorp haalt de anekdotes niet voor niets aan: in zijn boek Wij zijn onze hormonen, dat deze week verschijnt, wil hij de macht benadrukken van al die stofjes die het lichaam zelf aanmaakt en die cruciaal zijn voor ons functioneren. Hormonen, schrijft hij, zijn ‘de dirigent van ons lichaam’, en als het orkest verstomt of vals speelt, kan dat soms zelfs de wereldgeschiedenis beïnvloeden. Nog een voorbeeld: de Britse premier Anthony Eden raakte na een operatie verslaafd aan stimulerende middelen die volgens zijn biografen een desastreus effect hadden op zijn hormonen. Roekeloos en met ongekend zelfvertrouwen besloot hij in 1956 tot de invasie van het Suez-kanaal, wat uiteindelijk leidde tot zijn aftreden en de afgang van zijn land. Na de hersenen, de darmen, de borsten, de mannelijke en vrouwelijke geslachtsorganen, de huid en het hart hebben nu ook de hormonen hun eigen boek. Dat werd tijd, want hormonen zijn de geheime regelaars achter de schermen, schrijft Nieuwdorp. Ze zijn van belang voor onze slaapkwaliteit, voor het hartritme, de lichaamstemperatuur, de suikerspiegel, de voedselvertering, de stressrespons, de voortplanting en nog veel en veel meer. Nieuwdorp (46), hoogleraar en afdelingshoofd in het Amsterdam UMC, werkte vijf jaar aan het boek, tussen de patiëntenzorg en zijn wetenschappelijke werk door. ‘Ik wil uitleggen wat er onder de motorkap van je lichaam gebeurt’, vertelt hij in zijn werkkamer in het ziekenhuis. Van cortisol en insuline tot testosteron en serotonine, wat doen al die hormonen? En wat kunnen we zelf doen en laten om al die stofjes in balans te houden? Dat is wat Nieuwdorp beschrijft, in een toegankelijk boek waarin wetenschappelijke bevindingen, verhalen van patiënten en de medische geschiedenis hand in hand gaan. Die informatie is van belang voor de ruim twee miljoen Nederlanders met een hormonale ziekte. Diabetes (1,2 miljoen patiënten) en schildklierziekten (een half miljoen patiënten) zijn de belangrijkste, maar er zijn nog tientallen andere (zeldzamere) hormonale aandoeningen. Maar ook zijn collega-artsen wil hij informeren. Hormonale stoornissen verlopen bij alle patiënten anders maar al die patiënten worden wel op dezelfde manier behandeld, zegt hij: ze krijgen een medicijn met het ontbrekende hormoon of een medicijn dat de te snel werkende hormoonklier moet afremmen. ‘En dan zegt een arts vaak: nou het bloed is goed, dus het medicijn werkt. Maar hormonen grijpen op zoveel plekken in je lichaam in, patiënten kunnen zich dan nog steeds beroerd voelen. Er moet echt iets veranderen in de manier waarop we naar deze aandoeningen kijken.’ De titel van het boek is een knipoog naar Wij zijn ons brein, de bestseller waarin neurobioloog Dick Swaab betoogt dat onze hersenen allesbepalend zijn bij wat we doen. ‘Het ligt iets subtieler, het brein is geen alleenheerser, maar wordt geboetseerd door hormonen. Als onze hormonen op hol slaan, gaan onze hersenen anders functioneren.’ Een alledaags voorbeeld: vlak voor de lunch (als de maag het hongerhormoon ghreline begint te produceren) nemen rechters vaker beslissingen die nadelig uitpakken voor de verdachte, artsen met een lege maag schrijven te makkelijk antibiotica voor. ‘Ik heb zelf twee pubers en ik kan er bijna de klok op gelijk zetten: als zij niet meer voor rede vatbaar zijn, moeten ze eerst wat eten. Dan kun je daarna het gesprek voeren.’ Met zijn boek wil Nieuwdorp ook de mythes ontkrachten die in het semi-wetenschappelijke circuit de ronde doen. De afgelopen jaren kwamen tal van boeken op de markt waarin zelfbenoemde hormoontherapeuten uitleggen hoe we in 10 stappen/ met slimme vetten/ yoga/ vaker lachen/ gemberthee/ toverzaadjes de balans van onze hormonen kunnen herstellen. Met lichte verbazing bladert hij door een drietal meegebrachte exemplaren waarin met nogal wat aplomb claims over zijn vakgebied worden geponeerd. Dat er voedingsstoffen zijn die een teveel aan hormonen afvoeren (‘Nog nooit van gehoord’), dat er voedingsstoffen zijn die ons lichaam aanzetten tot de productie van onze eigen hormonen, en dan ook nog eens precies genoeg (‘Interessant’), dat 60 procent van de vrouwen een oestrogeendominantie heeft (‘Dat ben ik in de wetenschappelijke literatuur nog nooit tegengekomen, wat is dat?’). Dat broccoli goed is voor je hormonen en koffie slecht, dat je bij schildklierziekten glutenvrij moet eten en dat de zilverkaarsplant de vrouwelijke hormoonhuishouding reguleert (‘Laat me het wetenschappelijke bewijs maar zien’). Toch begrijpt Nieuwdorp heel goed het succes van al die zelfhulpboeken. ‘Het klinkt wat oneerbiedig maar er is een enorme markt voor. Er zijn zoveel mensen met hormonale problemen. Patiënten met hormoonziekten maar ook veel vrouwen met overgangsklachten. En artsen hebben die groep niet altijd genoeg te bieden. We zijn terughoudend met het geven van kunstmatige hormonen, want dan stopt de hormoonklier vaak helemaal met produceren. En als we wél hormonen geven, dan hebben we te weinig oog voor de patiënten die dan toch nog klachten houden. Die mensen gaan zelf op zoek naar verlichting. Terecht.’ Hij zegt: ‘Het is natuurlijk niet verkeerd dat mensen erop wordt gewezen wat ze zelf kunnen doen. Maar ik zou als patiënt graag advies willen krijgen van iemand die snapt hoe hormonen werken en hoe ze elkaar onderling beïnvloeden.’ Vijf adviezen en waarschuwingen van een expert. Toegegeven, het is een open deur, maar ook voor het behoud van een gezonde hormoonbalans geldt dat de juiste leefstijl van groot belang is. In het hormonale verkeer is het ’s nachts spitsuur, schrijft Nieuwdorp: tijdens de diepe slaap wordt onder meer veel groeihormoon aan het bloed afgegeven. Door het avondlijke gebruik van tablets en smartphones ontwikkelen pubers een ander slaappatroon: zou het daaraan liggen, vraagt hij zich af, dat we voor het eerst een generatie volwassenen zien die kleiner is dan hun ouders? Stress is ook al zo ontwrichtend: spanningen kunnen grote invloed hebben op de hormoonproductie in onder meer de schildklier en de bijnieren. Nieuwdorp beschrijft gevallen van patiënten die na extreme stress een hormonale ziekte kregen. Na de Tweede Wereldoorlog en de Joegoslavië-oorlog werd een piek in het aantal schildklierziekten waargenomen. En dan voeding, misschien wel de grootste stoorzender. Bijna de helft van de wereldbevolking heeft overgewicht en al die extra kilo’s verstoren de hormonale balans op tal van manieren, al was het maar omdat vetweefsel zelf hormonen aanmaakt. Artsen zouden veel vaker moeten kijken naar de rol van leefstijl bij het ontstaan en behandelen van ziekten, zegt Nieuwdorp, maar daarvoor ontbreekt nu vaak de wil, de tijd en de kennis. Zijn hoop is gevestigd op de nieuwe generatie dokters. ‘Jonge artsen zijn zeer geïnteresseerd in de rol van leefstijl en willen graag uitzoeken hoe gezonde voeding de werking van medicijnen kan versterken of soms misschien kan vervangen.’ Nee, je kunt je hormonen niet binnen een maand herstellen met een 10-stappenplan, zegt Nieuwdorp. Dat een ongezonde leefstijl veel invloed heeft op onze hormonale balans betekent nog niet dat we, eenmaal ziek of uit balans, met een betere leefstijl eenvoudig hormonale klachten kunnen genezen. Er bestaat één welbekend en alom beschreven succesverhaal: patiënten met type 2-diabetes die gezond gaan eten, meer gaan bewegen en daardoor afvallen hebben vaak minder of helemaal geen medicijnen meer nodig. Dat Keer Diabetes Om-project wordt daarom vergoed door zorgverzekeraars. Maar, benadrukt Nieuwdorp, het is levenslange arbeid: als patiënten stoppen met hun gezonde leefstijl, komt de diabetes net zo hard weer terug. Wondermiddelen zijn er niet, bedoelt hij. Als de hormoonbalans verstoord raakt, legt hij uit, kan de afstelling van sommige genen veranderen, met grote fysieke gevolgen. ‘In mijn spreekkamer vergelijk ik dat altijd met een uitgerekt elastiek dat niet meer terugveert, zelfs al zouden de hormonen weer in de juiste balans zijn. Je kunt wel aan yoga gaan doen en gezond gaan eten maar het is een illusie te denken dat daarmee altijd, laat staan snel, je klachten verdwijnen. Genen kunnen langdurig, soms zelfs definitief zijn uitgeschakeld.’ Hij snapt dat patiënten soms wanhopig zijn, hij ziet ze in zijn spreekkamer. ‘Het meest fascinerende van mijn vak is hoe dezelfde hormonale ziekte zich zo verschillend kan manifesteren. Als ik twee patiënten met een schildklierziekte een medicijn geef, dan heeft de één daarna soms nergens meer last van terwijl de tweede voor de rest van het leven arbeidsongeschikt raakt, met ernstige vermoeidheid, mist in het hoofd en spierklachten. Bij die tweede patiënt is het elastiek dan vermoedelijk te veel uitgerekt. Hoe dat kan? Daar kunnen we de vinger nog niet op leggen. Het betekent dat we nog veel niet snappen.’ Nieuwdorp vraagt zijn patiënten meestal of ze ‘er iets bij gebruiken’ en dat blijkt vaak het geval. Zeewier bijvoorbeeld, chorella, zilverkaars, of sint-janskruid. Misschien, zegt hij voorzichtig, hebben kruiden bij sommige patiënten een therapeutisch effect dat wetenschappers nog niet hebben achterhaald. En onderschat ook het placebo-effect niet, benadrukt hij. Maar zijn algemene advies is: ‘Niet gaan rommelen.’ Samenvattend: specifieke voeding doet bij een hormonale afwijking vaak meer kwaad dan goed. Zeewier bijvoorbeeld verstoort de jodiumbalans in het bloed. Kruiden kunnen ernstige langetermijneffecten hebben. En van supplementen is nooit aangetoond dat ze echt effect hebben. In zijn boek schrijft hij over baby’s en peuters met borstgroei: ze hadden heel veel venkelthee te drinken gekregen, ze aten zuigelingenvoeding op basis van soja of waren langdurig en overvloedig ingesmeerd met huidverzorgingsproducten met lavendel. Het maakt duidelijk hoe krachtig de hormoonachtige stoffen kunnen zijn die in planten zitten. In de boeken van hormoontherapeuten worden die zogeheten fytohormonen aanbevolen, bijvoorbeeld tegen overgangsklachten. Nieuwdorp maant tot voorzichtigheid. Want wat zijn de gevolgen op lange termijn? De hoeveelheid van die plantaardige hormonen kun je niet goed doseren. Fytohormonen lijken bovendien zoveel op echte hormonen dat hormoonklieren overschakelen op een lagere productie. Echte ellende heeft hij gezien bij patiënten die kruidensupplementen gebruikten tegen hormonale klachten. Kruiden kunnen effect hebben op de werking van de lever, legt hij uit: als patiënten er ook andere medicijnen bij slikken, bijvoorbeeld cholesterolverlagers, dan kunnen kruiden de afbraak of omzetting van die medicijnen beïnvloeden. Zo heeft bijwerkingencentrum Lareb meldingen binnen van ernstige leverklachten na het gebruik van zilverkaars. Pesticiden, weekmakers in plastic, chemicaliën in verf, conserveringsmiddelen in voeding: bewezen is dat al die stoffen de hormoonbalans van de mens kunnen verstoren, schrijft Nieuwdorp. Reden voor paniek? Nog niet, zegt hij, want cruciale informatie over de gevolgen van die hormoonverstoorders ontbreekt nog. Hoeveel van die stoffen bouw je door de jaren heen in je lichaam op en hoeveel breek je weer af? Hoe groot zijn de verschillen tussen mensen? Hoe gevoelig zijn we voor die verstoring? Hoe groot is de kans dat je er ziek van wordt? Onderzoek is lastig, realiseert ook hij zich, omdat hormoonverstoorders zich heel langzaam in het lichaam opstapelen en de mogelijke gevolgen pas na tientallen jaren duidelijk worden. Komt het inderdaad door schadelijke stoffen dat de zaadkwaliteit van mannen achteruitgaat, of meten wetenschappers de laatste jaren gewoon beter? Zijn hormoonverstoorders er inderdaad voor verantwoordelijk dat de puberteit steeds eerder begint of is een verandering van de voeding daar debet aan? En dat de lichaamstemperatuur de afgelopen 150 jaar gemiddeld een halve graad is gedaald, komt dat door stoffen van buitenaf of doordat we de hele dag in de airco zitten en steeds minder gewend zijn aan temperatuurschommelingen? Een advies geeft Nieuwdorp daarom niet, hooguit dat we ons bewust moeten zijn van die hormonale verstoorders. Dat er een snel effect valt te verwachten als we niet meer uit plastic flesjes drinken en stoppen met groenten uit blik, zoals sommige hormoontherapeuten adviseren, lijkt hem ‘biologisch onmogelijk’. Het duurt jaren, zegt hij, voordat die stoffen uit je lichaam zijn. Nieuwdorp krijgt soms patiënten in de spreekkamer die hun ontlasting hebben laten onderzoeken bij een commercieel lab. Daar blijkt dan uit dat in hun darmen bepaalde bacteriestammen ondervertegenwoordigd zijn. Of de dokter advies kan geven wat te doen. Maar de dokter kan dat niet, nog niet. Darmbacteriën zijn ‘een hormonale schatkist’, aldus Nieuwdorp, dat patiënten daar heil van verwachten is dus niet zo gek. Duidelijk is dat die bacteriën zijn betrokken bij de productie van tientallen hormonen en dat een verkeerde samenstelling van het microbioom in onze darmen hormonale ziekten kan veroorzaken. Maar wat een normale samenstelling is en welke ziekten worden gedreven door welke darmbacteriën, daar wordt nog volop onderzoek naar gedaan. Zeventien jaar geleden deed Nieuwdorp de eerste poeptransplantatie in Nederland, bij een vrouw met een ernstige darminfectie. Toen was de sfeer nog lacherig, schrijft hij in zijn boek. Maar de patiënt genas, dankzij de gezonde darmflora van de donor (haar zoon) en inmiddels wordt ontlasting gezien als veel meer dan alleen maar dan een berg afval. Nieuwdorp verwacht dat wetenschappers de komende jaren ontdekken welke darmbacteriën voorspellend zijn voor het ontstaan van bijvoorbeeld diabetes en schildklierziekten. En dan? In het AMC is de poeptransplantatie van weleer gemoderniseerd: de ontlasting hoeft niet meer met een slangetje door de neus te worden toegediend, er zijn capsules ontwikkeld met daarin, zoals Nieuwdorp het zegt, ‘een compleet verantwoord ecosysteem’. Zijn droom: patiënten met een verarmd microbioom opsporen en die groep zo’n capsule geven. Waaraan dan nog, als extraatje, de bacteriën zijn toegevoegd die zij missen in hun darmen. Een poeptransplantatie-plus om hormonale ziekten te genezen. Let op, zegt Nieuwdorp, die tijd gaat komen.||https://www.volkskrant.nl/wetenschap/hormonen-zijn-in-het-lichaam-de-regelaars-achter-de-schermen-hoe-ze-werken-en-hoe-ze-niet-werken~b63765d3/
2022-09-02||‘Tijdens de lockdown tekenden de kinderen hun opa en oma ineens een stuk kleiner’||‘Hoe kijken kinderen tegen ouderen aan? En valt dat beeld positief te beïnvloeden? Dat wilden we onderzoeken, maar toen alle experimenten klaarstonden en we echt aan de slag konden, moesten we door de coronapandemie alles stilzetten. Compleet onverwacht gaf deze situatie een nieuwe kijk op de belevingswereld van kinderen, een die we zonder de pandemie niet hadden gekregen.’ ‘In ons onderzoek kregen 10- en 11-jarigen positieve interventies, waarbij ze met hun eigen grootouders en onbekende ouderen met dementie allerlei spelletjes deden en gesprekken voerden. Gedurende zestien weken zette dat ouderdom voor de kinderen in een ander licht. ‘Om te meten hoe de kinderen naar ouderdom kijken, lieten we ze voor en na de interventies tekeningen maken van ouderen en van hun eigen grootouders. Kinderen in de basisschoolleeftijd kunnen prima vragenlijsten invullen, maar in hun tekeningen drukken ze zich meer uit. Om die spontaniteit te stimuleren gaven we de kinderen slechts tien minuten om hun tekeningen te maken. ‘De eerste metingen liepen volgens verwachting. Vraag een kind een bejaard persoon te tekenen en je krijgt vaak een stereotype te zien: een oude man voor de tv, bijvoorbeeld. Was de opdracht daarentegen ‘teken een van je eigen grootouders’, dan tekenden ze fantasierijker. We zagen zelfs parachutespringende opa’s en oma’s voorbijkomen. ‘Helaas belandden we toen in een heftige coronagolf. Alles moest in lockdown, dus we konden de interventies moeilijk uitvoeren. Toch lieten we de kinderen na zestien weken wederom tekeningen maken, om te zien wat voor invloed de pandemie had op de band met hun grootouders. ‘Van honderd kinderen kregen we in totaal achthonderd tekeningen, waarvan de ene helft voor de pandemie en de andere helft erna. Wat we zagen verraste ons: de grootouders werden op de ‘na’-tekeningen aanzienlijk kleiner getekend dan op de eerste, gemiddeld tot wel 33 procent kleiner. Dit gaf ons het vermoeden dat de kinderen door de pandemie een grotere afstand voelden tot hun grootouders. ‘Na de lockdown herhaalden we het onderzoek. Opnieuw maakten de kinderen voor en na de interventies tekeningen. Nu konden we de interventies ongehinderd uitvoeren, waardoor de kinderen in contact kwamen met ouderen. Dit keer zagen we precies het omgekeerde: de ouderen waren juist 18 procent groter geworden in de tekeningen na de interventies. ‘Voor mij bewijst dit hoe boetseerbaar het mentale landschap van kinderen is. Hoe kinderen naar ouderdom en dementie kijken is beïnvloedbaar: de bevroren beelden kun je ontdooien, vervormen en weer vastleggen. Dat is belangrijk; de rol van contact tussen generaties is niet te onderschatten, voor zowel ouderen als kinderen. ‘Dit onderzoek is vooralsnog niet gepubliceerd als wetenschappelijk artikel, maar ik wilde de opgedane kennis graag nu al met de wereld delen. Daarom presenteer ik met Alzheimer Nederland de resultaten tijdens de expo Wat Alz? Van Oei naar Waw – Over kindertekeningen, covid, ouderdom en dementie, die van 1 tot en met 23 september te zien is in Stadsbalkon LocHal in Tilburg.’||https://www.volkskrant.nl/wetenschap/tijdens-de-lockdown-tekenden-de-kinderen-hun-opa-en-oma-ineens-een-stuk-kleiner~bef9c8cd/
2022-09-02||De eeuwige sneeuw smelt deze zomer in een angstaanjagend tempo||Tot diep in de zomer kon ik er sneeuw treffen, aldus de reispapieren van de huttentocht die ik deze vakantie door de Zwitserse Alpen maakte. Ik stond op 2.500 meter en tuurde naar bergtoppen om me heen. Nergens sneeuw te bekennen. Het was in veel vakantielanden heet deze zomer, met weken achter elkaar waarin het het grootste gedeelte van de dag ronduit onaangenaam was in de zon. 36 graden wees de thermometer aan, toen ik in het dal begon te lopen met mijn rugzak op. Met het stijgen zakte de temperatuur, maar niet voldoende om de eeuwige sneeuw te redden. De reispapieren van mijn huttentocht waren alweer verouderd: de sneeuw smelt in angstaanjagend tempo, bleek onlangs uit onderzoek. Wetenschappers van onder meer ETH Zürich vergeleken oude stereofoto’s met de sneeuwmassa’s op de huidige gletsjers. Uitkomst: sinds het jaar 1913 is meer dan de helft van de Zwitserse gletsjers weggesmolten. Meer dan de helft! In een tijdsbestek dat op geologische schaal niets voorstelt. De grote dooi in het hooggebergte leidt tot allerlei problemen. De constante, redelijk voorspelbare stroom aan smeltwater, belangrijk voor onder meer de elektriciteitsvoorziening via stuwmeren, wordt ineens een onzekere factor. Waterstanden in grote rivieren worden grilliger. Onder de boomgrens zijn de gevolgen ook al duidelijk te zien. Zo profiteert de schorskever van de lange droge zomers. Onder de schors vreten de larven hout en hinderen zo de wateropname van de boom, die dan sterft van de dorst. Wie wil weten hoe dat uitpakt, moet eens gaan kijken in het Duitse Harz-gebergte. Waar ooit een dichtbegroeid sprookjesbos stond, bevinden zich nu enorme kale plekken. Natuurlijk, aanpassing is mogelijk. Zo hameren bosbeheerders op het aanplanten van ‘klimaatslimme bossen’, met meer verschillende soorten en soorten die relatief goed bestand zijn tegen een warmere wereld. En op gletsjers proberen wetenschappers zoals de Nederlander Hans Oerlemans (Universiteit Utrecht) van alles om het ijs zo lang mogelijk vast te houden, bijvoorbeeld door er elk jaar gigantische witte dekens overheen te draperen die het zonlicht reflecteren, of door in de winter met overtollig water grote ijstorens te bouwen. Het zijn dappere pogingen om met technisch vernuft de pijn te verzachten die de mensheid over zichzelf heeft afgeroepen door al decennia te weinig te doen om de uitstoot van broeikasgassen te verkleinen. Maar gezien de heftigheid en snelheid waarmee de klimaatimpact zich nu al over ons uitstort, is het zeer de vraag in hoeverre we ons hier ‘uit kunnen innoveren’. Ik zie ineens een toekomstbeeld. Een zomervakantie met mijn kleinkinderen, in Nederland, op veldbedden in een cooling center zoals ze die in de Verenigde Staten en Canada al hebben, zodat mensen niet bezwijken op hete dagen. ‘Wat deden jullie vroeger eigenlijk in de zomervakantie?’, zal mijn kleinkind vragen. En ik zal antwoorden: ‘Toen maakten we de wereld warm, door ’s zomers met auto’s en vliegtuigen op vakantie te gaan naar landen waar het nóg warmer was.’||https://www.volkskrant.nl/wetenschap/de-eeuwige-sneeuw-smelt-deze-zomer-in-een-angstaanjagend-tempo~b2fbfe85/
2022-09-02||Maanraket SLS eenzaam op aarde, in afwachting van lanceerpoging twee||Maandagmiddag had het al zover moeten zijn, maar toen motor 3 van de hoofdtrap van de raket niet de juiste temperatuur wilde bereiken, blies Nasa de lancering af. Zaterdagavond tussen 20.17 en 22.17 uur Nederlandse tijd volgt poging twee. Het vertrek van de raket markeert het begin van Artemis 1, de eerste van minimaal drie missies die mensen uiteindelijk – op z’n vroegst in 2025 – terug naar de maan moeten brengen. Tijdens Artemis 3 zetten de eerste vrouw en de eerste persoon van kleur voet op de maan. Uitstel zoals maandag is normaal in de ruimtevaart. De lancering van sommige spaceshuttles, waarvan de SLS nu de oude motoren hergebruikt, werd in het verleden wel zesmaal geschrapt. Bij een missie zoals deze, gevolgd door miljoenen op de Nasa-livestream en door tienduizenden bij het lanceerplatform in Florida, valt zulk uitstel echter extra op. Nasa vermoedt overigens dat motor 3 naar behoren werkt en dat slechts de temperatuursensor kapot is. Of het de lancering dan toch aandurft, blijkt zaterdagavond.||https://www.volkskrant.nl/wetenschap/maanraket-sls-eenzaam-op-aarde-in-afwachting-van-lanceerpoging-twee~bb86f392/
2022-09-02||Nieuw boek in de Volkskrant Leesclub: De gebeurtenis van Peter Terrin||Na een zinderende zomer gaat de Volkskrant Leesclub onder leiding van criticus Onno Blom van start met het bespreken van de nieuwe roman van de gelauwerde Vlaamse auteur Peter Terrin: De gebeurtenis. Terrin (1968), zoon van fabrieksarbeiders in een dorpje in West-Vlaanderen, debuteerde in 1989 met de verhalenbundel De code. Hij wordt geprezen om zijn exacte stijl en literaire experimenteerdrift. Zijn werk – zoals De bewaker, het met de AKO Literatuurprijs bekroonde Post mortem en het ontroerende Al het blauw – zijn spannend, duister en fijnzinnig. In De gebeurtenis, Terrins tiende roman, vormen afzonderlijke verhalen over verschillende personages op vernuftige wijze toch één geheel. U bent van harte welkom in onze Leesclub. U vindt ons op Facebook.||https://www.volkskrant.nl/cultuur-media/nieuw-boek-in-de-volkskrant-leesclub-de-gebeurtenis-van-peter-terrin~b104ba90/
2022-09-02||Niemand keek op van vieze boekjes, maar kom op zeg: Fred? Fred Emmer, de nieuwslezer? ||Ik schreef een stukje waar Fred Emmer zijdelings in voorkwam, en toen kreeg ik hem niet meer uit mijn hoofd. Van mijn geboorte tot mijn volwassenheid las hij het nieuws voor op de tv. Hoe hevig de wereld ook in brand stond, hij bleef altijd kalm, keurig en neutraal. Decennia heb ik zijn uitgestreken gezicht afgespeurd naar enig teken van emotie, maar vergeefs. Wat ging er toch om in Fred Emmer? Onkreukbare Fred viel slechts één keer uit zijn rol: hij kreeg een hoestbui tijdens het voorlezen van een nieuwsbericht over een ontploft transformatorhuisje. Heel Nederland had het erover. Nog dágen. Vervolgens las hij weer onbewogen verder, tot aan zijn pensioen. Toen schreef hij een boek. Tot ieders verbazing en hilariteit blies Emmer in één klap zijn onberispelijke imago op met een ‘erotische verhalenbundel’. Indertijd (1987) waren vieze boekjes alomtegenwoordig, want we hadden nog geen internet. Niemand keek op van vieze boekjes, maar kom op zeg: Fred? Fred Emmer? Het mooiste van verleiding… is eraan toegeven heet het werkje. Op het omslag een naakte vrouw en een vaas met oranje gerbera’s. Over de titel kunnen we kort zijn: hoe verzin je het? Het boek betreft de belevenissen van Irma. Irma! De kamenierster van Bianca Castafiore heet Irma, en dat is zowat de minst geile vrouw ter wereld. Maar de Irma van Fred lust er wel pap van. Al op bladzijde twee wordt ze gevingerd door de keuringsarts, ook de rijinstructeur vangt geen bot, laat staan de pluimveeboer, de masseur, de verkrachter (!), vervolgens de gynaecoloog (!) en twee Zimbabwanen die een kledingboetiek uitbaten met een wel heel merkwaardig pashokje: ‘Daar waar in de spiegel de onderste uitsparing was, steekt nu een erecte penis. (…) het bruine lid beweegt een beetje. Als gebiologeerd bukt ze zich. Dan geeft ze een bedeesd kusje op de eikel, likt het spleetje erin en neemt ten slotte het hele geval in haar mond. Vanachter de spiegel hoort ze steunen. Ze zuigt verwoed…’ Et cetera. Hoe loopt dat af? ‘Ze grijpt de stamper van Joshua tussen duim- en wijsvinger en terwijl de gebroken witte stroom (elders is sprake van ‘de gebroken witte uitkomst van haar actie’, ook erg mooi, SW) naar buiten komt bereikt ook de man in haar achterlijf zijn hoogtepunt. Het is een pandemonium van dierlijke kreten in de boetiek. Het komt goed uit dat er geen klanten verschijnen.’ Met die laatste zin krijgt Fred toch wel iets van zijn onkreukbaarheid terug, vind ik. Sowieso neemt hij tussen alle ‘hopsende koplampen’, ‘mergpijpen’, ‘spattende sappen’ en ‘de zachte open snavel onder haar buik’ (?!) door af en toe merkwaardig academische zijsprongen. Neem nu de incestueuze pluimveeboer die zijn dochter Mibette (?!) graag deelt met Irma’s man Krijn. (‘Ga uw gang meneer, het halve dorp is er al overheen geweest.’) Na gedane zaken geeft de boer Irma een rondleiding. ‘Hij vertelt dat de Azteken al kalkoenen als huisdier hadden. En dat deze vogels al sinds vijftienzoveel worden opgegeten. De tamme dieren zijn pas de laatste vijftig jaar door teeltkeus verbeterd. Ze leven in troepjes en zijn polygaam.’ ‘Waar wil je naartoe, Fred?’, zei ik hardop. Maar ja hoor, daar heb je ’t al: Irma moet een kalkoen aftrekken. ‘Irma streelt eerst de rode lellen aan kin en keel. Dan de veerpluim op de borst. Ten slotte brengt ze haar ervaren vingers rond het minuscule lidje.’ Oké, Fred! Ja, nu weet ik eindelijk wat er al die jaren omging in Fred Emmer. Toch jammer.||https://www.volkskrant.nl/cultuur-media/niemand-keek-op-van-vieze-boekjes-maar-kom-op-zeg-fred-fred-emmer-de-nieuwslezer~b9b8038b/
2022-09-02||‘Shell-topman Ben van Beurden treedt volgend jaar terug’||Ben van Beurden, ceo van Shell, treedt volgend jaar terug. Dat melden twee anonieme bronnen binnen het bedrijf aan persbureau Reuters. Binnen het bedrijf zouden al plannen zijn voor de opvolging en zelfs sollicitatiegesprekken zijn gevoerd met potentiële nieuwe bestuursvoorzitters. Shell wil tegen Reuters niet reageren op de berichtgeving. Volgens Reuters is de Canadees Wael Sawan, directeur van de afdeling gas en hernieuwbare energie, momenteel de favoriet om Van Beurden op te volgen. Ook de de Nederlander Huibert Vigeveno, die over de raffinaderijen van Shell gaat, de Britse financieel directeur Sinead Gorman en de Australische Zoe Yujnovich, directeur van de afdeling die nieuwe olie- en gasbronnen opspoort en aanboort, zouden in beeld zijn. Van Beurden staat sinds januari 2014 aan het roer bij Shell, en leidde onder andere een reorganisatie die een einde maakte aan de dubbele structuur van het bedrijf. Sinds januari 2022 is Shell gevestigd in Londen en is het bedrijf, dat eerder ook Nederlands was, nu volledig Brits. Na het sluiten van het Parijsakkoord om klimaatverandering te beperken, kwamen Shell en Van Beurden onder toenemende druk te staan om meer bij te dragen aan de energietransitie. Shell geeft aan in 2050 klimaatneutraal te willen zijn, maar heeft het daarbij alleen over de eigen bedrijfsactiviteiten. De uitstoot door de olie en gas die het verkoopt wordt niet meegerekend. Het bedrijf laat bovendien nog steeds weinig los over hoeveel geld het investeert in hernieuwbare energie. In mei 2021 oordeelde de Nederlandse rechtbank dat de olie- en gasreus meer moet doen om klimaatverandering te beperken. Van Beurden noemde die uitspraak ‘onredelijk’, en onder zijn leiding heeft Shell hoger beroep aangetekend. Shell boekte het afgelopen kwartaal een recordwinst, met dank aan de oorlog in Oekraïne. Die drijft de gasprijs op, waarvan ook Shell profiteert. Het bedrijf heeft zich wel volledig teruggetrokken uit Rusland, en moest miljarden afschrijven op lopende projecten in dat land. Van Beurden begon in 1983 bij Shell. Hij was directeur van de raffinaderijen voordat hij benoemd werd tot ceo. Wanneer hij precies vertrekt, is volgens de interne bronnen nog niet besloten.||https://www.volkskrant.nl/nieuws-achtergrond/shell-topman-ben-van-beurden-treedt-volgend-jaar-terug~bb53647a/
2022-09-02||Biden haalt hard uit naar Republikeinse MAGA-beweging: ‘Trump is bedreiging voor dit land’||In Philadelphia deed Biden een dringend beroep op zijn landgenoten. ‘We hebben lang gedacht dat de Amerikaanse democratie onfeilbaar is, maar dat is niet zo. Om die in leven te houden, moet die verdedigd worden en beschermd’, aldus de president. ‘Door ons allemaal!’ Bidens toespraak in swing state Pennsylvania, waar Trump zaterdag een rally houdt, was het startschot van een campagnesprint naar de tussentijdse congresverkiezingen in november. Dan worden cruciale zetels in de Senaat en het Huis van Afgevaardigden verdeeld. ‘Terwijl ik hier vanavond sta, worden gelijkheid en democratie aangevallen’, aldus Biden. ‘Hier’ is vlak buiten Independence Hall, de bakermat van diezelfde Amerikaanse democratie, waar in 1776 de Amerikaanse Onafhankelijkheidsverklaring werd aangenomen en in 1787 de Amerikaanse grondwet geschreven. De zon, die een paar uur eerder nog uitbundig scheen in Philadelphia, is onder als Biden achter het katheder gaat staan. De president kijkt door kogelvrij glas uit op enkele honderden toeschouwers. Buiten de hekken van het afgesloten park bij Independence Hall staan ook mensen. ‘Fuck Joe Biden!’ klinkt het in de verte. ‘Fuck Joe Biden!’ De president gaat rustig verder met zijn ‘strijd om de ziel van deze natie’. Hij beschuldigt oud-president Trump ervan een extremistische beweging aan te voeren. ‘Het is mijn taak om de waarheid te verkondigen, ook als die ongemakkelijk is.’ Zijn toon is desalniettemin minder hard dan verwacht. Het is niet een boze, maar een kalme leider die beargumenteert waarom de krachten gebundeld moeten worden, voordat het te laat is. Eerder noemde Biden de Republikeinse ideologie nog ‘semi-fascistisch’, maar het woord fascisme valt dit keer niet. Ook maakt de president donderdag tijdens zijn aanvallen op Trump duidelijk onderscheid tussen de gematigde Republikeinen, waar hij niets op tegen heeft, en Republikeinen die extremisme omarmen. ‘Maar de Republikeinse Partij wordt vandaag gedreven door Donald Trump en de MAGA-republikeinen’, de ‘Make America Great Again’-loyalisten. En dat, zegt de president, ‘is een bedreiging voor dit land’. ‘Fuck Joe Biden!’ klinkt het weer. Dit keer kijkt de president wel de kant op waar het geschreeuw vandaan komt. Op zijn gezicht staat een grote grijns. ‘Zij hebben het recht om woest te zijn’, reageert hij op de demonstranten. ‘Dit is een democratie!’ Het geeft de boodschap die hij wil overbrengen vleugels. De reden dat Biden dit nu doet, heeft veel te maken met zijn voorganger. Nu die opnieuw de spil is van een strafrechtelijk onderzoek, wil de huidige president kiezers overhalen om niet te stemmen op de partij die nog altijd in de ban is van Trump. Democraten geloven dat de waarschuwing voor politiek extremisme veel kiezers over de streep kan trekken – misschien zelfs gematigde Republikein kan overtuigen om een linkse stem uit te brengen. De afgelopen maanden heeft Biden moeten aanzien hoe radicaal- en extreemrechtse kandidaten Republikeinse voorverkiezingen winnen, terwijl hij met zijn presidentschap juist hoopte een nieuwe Trump-loze tijd in te luiden. Inmiddels weet hij: Trumps tijdperk is nog niet voorbij. Sterker nog, afgelopen jaar zijn overal in het land klonen van de oud-president opgestaan. Mensen die zonder twijfel in hun stem blijven beweren dat de verkiezingen in 2020 ‘gestolen’ zijn. Zo ook verkiesbare Republikeinen in Wisconsin, Pennsylvania en Michigan, staten die twee jaar geleden belangrijk waren voor de overwinning van Joe Biden. Biden heeft nog ruim twee maanden om het tij te keren. Hij hoopt rechts-conservatieve krachten in ieder geval buiten Washington te houden. Tijdens een gesprek in mei adviseerde oud-president Bill Clinton hem om in aanloop naar de verkiezingen de verschillen met de tegenpartij scherper aan te zetten. Bidens team werkte toen al aan een plan om de ‘ultra MAGA-agenda’ van Trump zwart te maken. Een plan dat Biden in Philadelphia verder uitrolt. ‘MAGA-troepen zijn vastbesloten om dit land terug te winnen, ze willen terug naar een Amerika waar je niet het recht hebt om te kiezen, geen recht op privacy, geen recht op anticonceptie, geen recht om te trouwen met degene die je liefhebt’. Dat conservatieve krachten het recht op abortus hebben ingeperkt en leugens blijven verspreiden, baart veel Amerikanen zorgen. En angst voor wat de toekomst nog brengt, kan kiezers een zetje geven om hun stem uit te brengen op de Democraten. Vorige maand werd Biden met zijn neus op de feiten gedrukt door een groep historici die zich zorgen maken over de politieke spanningen in het land. Tijdens een besloten bijeenkomst van twee uur kreeg de Amerikaanse president te horen dat de democratie in zijn land ernstig wordt bedreigd. Er werden parallellen getrokken met de periode in aanloop naar de verkiezingen van 1940, toen president Franklin D. Roosevelt streed tegen binnenlandse sympathieën voor Europees fascisme. Zorgen die donderdag terug te horen in zijn toespraak. ‘Dit is niet wie wij zijn’, roept Biden, ‘dit is niet wie wij zijn!’ First Lady Jill Biden staat op uit het publiek en geeft haar man een dikke kus. Zijn vrouw heeft de president in ieder geval overtuigd. In november zal blijken of dat ook voor meer Amerikanen geldt.||https://www.volkskrant.nl/nieuws-achtergrond/biden-haalt-hard-uit-naar-republikeinse-maga-beweging-trump-is-bedreiging-voor-dit-land~b8a51eca/
2022-09-02||Tienduizenden flexwoningen neerzetten gaat niet zo snel als het kabinet zou willen||Dit blijkt uit een rondgang van de Volkskrant langs bouwers en corporaties. Vooral het aanwijzen van geschikte locaties door gemeenten is een bottleneck bij de plaatsing van de flexwoningen. Dat zijn tijdelijke woningen die in een fabriek zijn gemaakt en voor maximaal 15 jaar worden geplaatst. Veel projecten stranden of worden vertraagd, vooral door tegenstand van omwonenden. ‘Als we dit willen, zullen de bestuurlijke molens in Nederland sneller moeten draaien’, zegt directeur Antonie ter Harmsel van Hodes, een van de bouwers van flexibele woningen. ‘We krijgen ontzettend veel aanvragen, maar slechts een klein deel daarvan leidt tot snelle actie.’ Om de crisis in de asielopvang te bezweren, wil het kabinet dat gemeenten voor het eind van dit jaar 20 duizend statushouders huisvesten. Deels kan dat in flexwoningen zijn. Daarvan wil de regering dat de gemeenten er nog dit jaar 7.500 van plaatsen, en in 2023 en 2024 moet dat jaarlijks het dubbele zijn. Al in het voorjaar had minister Hugo de Jonge (Volkshuisvesting) te kennen gegeven dat er jaarlijks 15 duizend flexwoningen moesten bijkomen, niet alleen voor statushouders, maar ook voor bijvoorbeeld starters op de woningmarkt. ‘Die opgave lag er dus al’, zegt directielid Wim Reedijk van het Expertisecentrum Flexwonen. ‘Maar dit jaar komen we niet verder dan 7.500 flexwoningen. Het aantal voor 2022 dat de minister vorige week noemde, gaan we dus wel halen. Maar die jaarlijkse 15 duizend in de jaren daarna, wordt een hele kluif.’ Veel gemeenten merken dat de voorbereiding langer duurt dan vooraf gedacht en dat tijdelijke projecten voor sociale woningbouw moeilijk financieel rond zijn te krijgen, vanwege de korte terugverdientijd en de relatief lage huur. Je tovert niet zo maar wat flexwoningen uit de hoge hoed, merken de vele gemeenten, woningcorporaties en projectontwikkelaars die ermee bezig zijn. Eerst moeten de gemeenten locaties vinden, de vergunningen regelen en met omwonenden spreken en eventuele bezwaren afhandelen. Dan moeten de woningen worden besteld bij de flexwoningfabrieken, die worden overstelpt met aanvragen en hun productie aan het uitbreiden zijn. Dan moeten de woningen worden aangesloten op bijvoorbeeld elektriciteit, wat niet altijd meteen lukt. ‘Als we de hoeveelheid willen neerzetten die de regering nu vraagt, moeten we heel hard aan de slag, en dan nog moet alles meezitten’, zegt projectleider flexwonen Charlotte Meulenbelt bij woningcorporatie Ymere. Het zou volgens haar bijvoorbeeld al schelen als Ymere de woningen al kan bestellen bij de fabriek voordat alle procedures voor een locatie rond zijn. ‘En dat dan de stallingskosten voor die woonmodules worden vergoed bij vertraging of als die locatie niet doorgaat.’ Flexwoningen kunnen sneller worden gerealiseerd dan permanente woningen omdat er kortere procedures voor gelden en ook het neerzetten ervan aanmerkelijk sneller gaat. Daarvoor zijn ook locaties geschikt waar geen permanente bouw mogelijk is, vanwege bijvoorbeeld geluidsnormen van een snelweg of van Schiphol. Ook wijzen gemeenten locaties aan voor flexwoningen waarvoor permanente bouwplannen zijn in de verre toekomst. Volgens Reedijk van het Expertisecentrum Flexwonen heeft de woningmarkt hoe dan ook een flexibele schil nodig voor woningzoekenden die met spoed moeten worden ondergebracht. ‘Maar we moeten ook oppassen dat flexwonen niet wordt gebruikt als een duizenddingendoekje, dat alle problemen zou kunnen oplossen.’||https://www.volkskrant.nl/nieuws-achtergrond/tienduizenden-flexwoningen-neerzetten-gaat-niet-zo-snel-als-het-kabinet-zou-willen~b33c647d/
2022-09-02||Hoe komt de hoge gasprijs precies tot stand, en wie pakken de winst?||Over de prijs die kopers op de Nederlandse gasbeurs TTF moeten betalen voor gas dat in de komende maand moet worden geleverd. TTF is de plek waar in Europa de meeste gashandel plaatsvindt. Het contract voor de komende maand is binnen TTF dan weer het contract dat het meest wordt verhandeld. In het algemeen geldt: hoe meer er in een product wordt gehandeld, hoe beter de prijs weergeeft wat nieuwe ontwikkelingen betekenen voor de waarde van gas. Om de impact van die prijs te duiden, is het goed om te weten dat 1 megawattuur energie ongeveer overeenkomt met honderd kubieke meter aardgas. Een gemiddeld huishouden in Nederland gebruikt nu ongeveer 1.200 kubieke meter aardgas per jaar. Als aardgas 300 euro per megawattuur kost, betekent het dus dat de energie-aanbieder per maand 300 euro kwijt is om voor dat gezin gas in te kopen. Jarenlang lag de groothandelsprijs rond de 17 euro. Nee. Hoe snel een consument de impact merkt van gestegen prijzen, hangt in de eerste plaats af van het type contract. Bij vaste contracten merkt een consument een gestegen gasprijs pas op het moment dat het contract afloopt. Bij variabele contracten is dat doorgaans twee keer per jaar: in januari en juli. Al zijn daarop uitzonderingen – zoals Budget Energie, dat maandelijks het tarief bijstelt dat klanten betalen voor energie en door de sterk gestegen prijzen vorige maand besloot de voorschotten enorm te verhogen. Verder is de gasprijs maar één van de vele posten op de energierekening. Om te beginnen is er natuurlijk ook de prijs van elektriciteit, die afgelopen maanden eveneens extreem is gestegen. De energie-aanbieder probeert geld te verdienen door goed in te kopen en slim nieuwe klanten te werven, maar er is ook het zogenoemde ‘vastrecht’, een vast bedrag dat aanbieders in rekening brengen voor hun kosten. Wie veel zonnepanelen heeft, ziet op de rekening ook een negatief bedrag staan, de vergoeding voor elektriciteit die is teruggeleverd aan het net. Dan zijn er liefst vier belasting-gerelateerde posten op het afschrift. Om te beginnen is er de energiebelasting, dat is een heffing op elke kilowattuur elektriciteit of kubieke meter gas. Vervolgens is er de ‘vermindering van de energiebelasting’, een vast bedrag dat elke Nederlander terugkrijgt. En er is de Opslag Duurzame Energie (ODE) waarvan de opbrengst wordt gebruikt om duurzame energie te stimuleren. Over het eindbedrag op de energierekening wordt tot slot ook nog btw geheven. In een poging de impact van de gestegen energieprijs wat te dempen heeft het kabinet afgelopen jaar al de belasting op elektriciteit verlaagd en de ‘vermindering van de energiebelasting’ verhoogd met 225 euro. Daarnaast is de btw verlaagd van 21 naar 9 procent. Opgeteld leveren deze maatregelen een gemiddeld huishouden volgens de Belastingdienst een verlichting op van zo’n 545 euro per jaar. Groen gas bestaat, dat wordt gewonnen door reststromen uit bijvoorbeeld de landbouw te vergisten. Maar in Nederland wordt daarvan maar zo’n 200 miljoen kubieke meter groen gas geproduceerd, 0,5 procent van de totale gasvraag. De meeste groene stroomaanbieders leveren ‘bosgecompenseerd gas’. Dat is gewoon aardgas maar om de impact voor het klimaat te compenseren worden er bomen geplant. De huidige situatie raakt overigens niet alleen de portemonnee van de groene gasverbruiker, maar ook het gemoed. Russisch gas wordt nu namelijk vooral vervangen met lng, wat relatief meer CO2 kost dan aardgas. Bovendien is veel van dat gas afkomstig uit de VS. Het wordt gewonnen door fracking, een techniek waartegen veel milieuorganisaties fel gekant zijn. Bij de productie van groene stroom is natuurlijk geen aardgas nodig. Maar voor de prijs maakt dat niet uit. De elektriciteitsmarkt is namelijk één markt, waarop alle energie wordt aangeboden. Wordt elektriciteit duurder doordat gas duurder wordt, dan betekent dat dus dat producenten van groene stroom meer verdienen. Maar niet dat de afnemers daarvan profiteren. TTF (Title Transfer Facility) is eigenlijk het netwerk van pijpen en opslagen van Gasunie. Gasunie zorgt ervoor dat in dat netwerk wordt bijgehouden wie er eigenaars zijn van het gas. Binnen TTF worden verschillende soorten gascontracten op een beurs verhandeld. Van de zogenoemde ‘spotprijs’, voor gas dat een dag later moet worden geleverd tot termijncontracten voor gas dat pas in de winter van 2026 wordt geleverd. Nee. Er wordt ook veel een-op-een buiten de beurs om gehandeld. Tegen welke prijzen dat gaat en onder welke condities is helemaal tussen die partijen. Soms zijn er zeer langlopende contracten. Gazprom had bijvoorbeeld met Duitse aanbieders contracten die decennia liepen. De handel in vloeibaar aardgas (lng) dat via tankers wordt aangevoerd, gaat volledig buiten de beurs om. Wie lng wil kopen, moet eerst zorgen dat hij capaciteit heeft bij een terminal. Vervolgens moet je een deal zien te maken met een lng-aanbieder die tegen de afgesproken prijs de lng-tank naar jouw terminal laat varen. De eigenaar kan dat vloeibare gas vervolgens zelf gebruiken of op TTF doorverkopen aan de hoogste bieder. Er zijn zeker energiebedrijven die ongekende winsten maken. Dat geldt sowieso voor alle bedrijven die zelf gas kunnen oppompen. Zoals het Noorse staatsbedrijf Equinor, dat zo veel verdient met de export van gas naar Europa dat het elke Noor naar schatting zo’n 1.000 euro per week zou kunnen uitkeren. Ook in landen als de VS, Australië, Qatar en Rusland komt het geld met bakken binnen. En Nederland hoort eveneens tot die winnaars. Uit Nederlandse gasvelden in Groningen en onder de Noordzee wordt nog altijd gas gewonnen. Het Centraal Planbureau schat dat Nederland in 2022 en 2023 daardoor een meevaller heeft van rond de 20 miljard euro. Grote gasproducerende bedrijven zoals Shell en BP zijn ook in bonis. De aardgasdivisie van Shell maakte in het tweede kwartaal een recordwinst van ongeveer 8 miljard euro. En ook voor energiebedrijven die duurzame energie produceren betekenen de hoge stroomprijzen meer winst. En dan zijn er nog grote ondernemingen als Trafigura en Glencore, die in de lng-handel zitten. Zij hebben vaak langetermijncontracten gesloten met lng-producenten en zoeken vervolgens de hoogste bieder voor dat gas. Dat is nu superlucratief. Maar er zijn ook veel energiebedrijven die niet of amper profiteren. Bijvoorbeeld de bedrijven die energie leveren aan huishoudens. Doorgaans bestaat hun handel eruit dat ze zelf gas en elektriciteit inkopen en het vervolgens doorverkopen aan klanten. Voor hen is de situatie nu vooral extra riskant. Prijzen gaan alle kanten op en het verbruik van klanten is veel moeilijker te voorspellen. Terwijl dat laatste wel belangrijk is: als je op de top van de markt energie hebt gekocht en vervolgens zetten klanten massaal hun verwarming uit, dan lijd je een enorm verlies. Daar zijn handelaren, die niet met hun naam in de krant willen, wel van overtuigd. Onder meer doordat er soms ineens opvallend veel langetermijncontracten voor gas worden gekocht. Dat zijn dan vermoedelijk beleggers die willen profiteren van de hard heen en weer slingerende prijs. Er zijn ook indicaties dat speculanten met ‘bots’ de prijs omhoog proberen te duwen door bij kleine deals automatisch te overbieden. Het is alleen heel moeilijk om precies vast te stellen wie die speculanten zijn. Er zijn landen, zoals Groot-Brittannië, die dat proberen door een snel ingestelde ‘bofbelasting’ voor bedrijven die enorme winsten maken door de gestegen energieprijzen. Daar wordt nu ook binnen Europa naar gekeken. Nederland wilde daar tot nu toe niet aan, onder meer omdat het kabinet zich niet wil bemoeien met hoe ondernemingen met hun winst omgaan. Daar valt natuurlijk over te twisten, maar vast staat dat het effect van zo’n maatregel niet overschat moet worden. De grootste winsten worden immers niet in de EU gemaakt. In Nederland gaat dat naast de overheid om Shell en ExxonMobil, die ook nog een aandeel hebben in de Nederlandse gaswinning. Die bedrijven wil het kabinet in 2023 aanpakken door de zogenoemde mijnbouwheffing te verhogen. Maar de impact van die maatregel is beperkt omdat de mijnbouwheffing weer ten koste gaat van de winst van de bedrijven. Hogere mijnbouwheffing betekent dus lagere winstbelasting. De grootste macht heeft de overheid door binnen Europa zo snel mogelijk maatregelen te nemen die de gasschaarste verkleinen. Dat kan door een alternatief voor Russisch gas te vinden en door minder gas te gebruiken. Op beide fronten gebeurt veel. De komende maanden zullen voor Europese kusten steeds meer drijvende lng-terminals in gebruik worden genomen. Verder worden kolencentrales opgestookt en kerncentrales langer opengehouden. Vergunningstrajecten voor wind- en zonprojecten worden versneld en er wordt extra subsidie beschikbaar gesteld voor het isoleren van huizen. En dan is er nog iets belangrijks dat landen zouden kunnen doen: stoppen met tegen elkaar opbieden. Dat doen zij nu door bedrijven te subsidiëren om gasopslagen zo snel mogelijk te vullen. Handelaren zijn ervan overtuigd dat er bij een veel lagere gasprijs evenveel gas naar Europa zou stromen. De biedingsstrijd gaat dus vooral ten koste van de belastingbetaler. Dat moet slimmer kunnen, al is de uitvoering best lastig. Dat ineens een groot deel van de Europese gastoevoer is weggevallen is niet het gevolg van de vrije energiemarkt. Toch staat het er ook niet los van. Het cruciale idee achter de vrije Europese energiemarkt zoals die begin deze eeuw is vormgegeven, is namelijk vooral lagere prijzen. De keerzijde is dat de energiezekerheid totaal uit het oog is verloren. Daardoor kon Europa steeds afhankelijker geworden van het goedkope Russische gas. Duidelijk is dat Europa hier nu van doordrongen is en overheden trekken massaal de portemonnee om in elk geval op korte termijn de energiezekerheid te herstellen. En vast staat dat de verhouding tussen markt en overheid in Europa de komende jaren volop inzet zal zijn van de politieke strijd. De gasvoorraden zijn inmiddels behoorlijk gevuld en de lng-capaciteit wordt snel uitgebreid. Dus Europa komt de winter door. Maar de hoge gasprijs doet pijn en leidt tot grote onzekerheid in de economie. De Europese Commissie heeft eerder becijferd dat Europa als geheel 15 procent minder gas moet verbruiken als de gastoevoer uit Rusland volledig opdroogt. Maar de huidige prijzen zijn zo hoog dat huishoudens straks veel minder gaan gebruiken en bedrijven sluiten. In dat geval zal de gasprijs komende winter ineens weer in elkaar kunnen klappen. Zeker als de winter mild is en Rusland toch gas blijft leveren. Door de groeiende beschikbaarheid van lng en energie uit andere bronnen zal de prijs naar verwachting wel geleidelijk stabieler worden. Maar het lijkt zeer onwaarschijnlijk dat zo’n nieuw evenwicht al binnen één jaar wordt bereikt.||https://www.volkskrant.nl/economie/hoe-komt-de-hoge-gasprijs-precies-tot-stand-en-wie-pakken-de-winst~bcba5f5e/
2022-09-02||PostNL lanceert digitale postzegel, maar verzamelaar ‘zal niet snel in crypto stappen’||Oostenrijkse toestanden verwacht PostNL niet. In dat land was drie jaar geleden de verkoopstart van de eerste cryptopostzegel ter wereld zo’n grote hype dat de zegel binnen vier uur was uitverkocht. Al snel tikte de crypto stamp 24 keer de introductieprijs aan. ‘Dat zal hier niet snel gebeuren, maar we verwachten wel dat we snel door de eerste oplage van 140 duizend heen zijn’, zegt Post NL. Vandaag (vrijdag) begint de voorverkoop van de eerste Nederlandse cryptozegel: een papieren exemplaar plus een digitale versie, met een non-fungible token (NFT, een unieke eigendomscode). Voor 9,05 euro krijg je een kaart ter grootte van een bankpasje, met de postzegel aan de ene zijde, voorzien van een QR-code waarmee je kunt zien welke kleur de digitale versie heeft. De andere kant van de kaart bevat een geheime woordenlijst die nodig is om de cryptozegel te kunnen overdragen, dat is het eigenlijke eigendomsbewijs. PostNL probeerde al in de aanloop op sociale media met een campagne de verwachtingen over het design van de cryptopostzegel wat op te pompen: raad welk beest op de postzegel staat. De vormgeving was tot vandaag een goed bewaard geheim. Het bedrijf hoopt met de campagne en zegel een nieuwe, jonge, doelgroep binnen te halen. ‘De cryptozegel slaat aan bij jongeren, blijkt uit de Oostenrijkse ervaringen’, zegt Sacha van Hoorn, productmanager bij Post NL, ‘maar we verwachten ook interesse van de klassieke verzamelaar.’ De papieren cryptopostzegel komt in één design, maar de digitale tweelingbroer (of zus) heeft vijf kleurvarianten in vijf gradaties van zeldzaamheid. In de Oostenrijkse aanpak beslaat de zeldzaamste kleur soms minder dan 1 procent van de totale oplage. Het analoge deel van de cryptopostzegel kun je ook ouderwets belikken en op een brief plakken. ‘Ik verwacht niet dat mensen dat gaan doen’, zegt Van Hoorn. ‘Het is een verzamelobject.’ De vandaag geïntroduceerde cryptopostzegel met de kop van een stier – volgens kenners is het overigens een waterbuffel – is niet alleen de eerste Nederlandse verhandelbare digitale postzegel, tevens is het volgens Van Hoorn een primeur dat twee postbedrijven uit verschillende landen gelijktijdig een serie lanceren. ‘Dat heeft toegevoegde verzamelwaarde’, zegt Van Hoorn. De Oostenrijkse ontwerper David Gruber maakte twee versies. Op beide cryptopostzegels prijkt de stierenkop, maar de Nederlandse postzegel heeft tulpjes op de achtergrond, de Oostenrijkse edelweiss. Waar de tech- en cryptosites zich nieuwsgierig tonen naar dit nieuwe product, is het in de filateliewereld muisstil. ‘Ik hoor verzamelaars er niet over’, zegt Martijn Bulterman, voorzitter van de Nederlandse Vereniging van Postzegelhandelaren en eigenaar van een veilinghuis. Hij ziet de ouderwetse postzegelverzamelaar met pincet, vergrootglas en klassiek Davo-album niet snel in de crypto stappen. In zijn eigen veilinghuis gaan overigens bijna alle Nederlandse zegels, 97 procent, naar buitenlandse kopers. Hoewel laatst nog een mooie, postfrisse (ongebruikt, red.), paarse Willem III-zegel uit 1867, 25 cent, onder zijn hamer kwam. ‘Zeer zeldzaam. Een Nederlandse verzamelaar betaalde er 100 duizend euro voor, dat is bijzonder.’ Door de non-fungible token bezit de koper van de cryptozegel straks een uniek digitaal exemplaar: het eigendom ligt vast in de blockchain. In de kunst- en game-wereld wordt al met succes gespeculeerd met NFT’s en het eigendom van virtuele afbeeldingen. Via een platform als Open Sea worden de Oostenrijkse zegels verhandeld. Van Hoorn verwacht met de Nederlandse zegel een levendige ruilhandel om de kleursetjes compleet te krijgen, met de rode als hoofdprijs. Is PostNL niet bang dat jongeren roekeloos investeren, mikkend op een grote waardestijging? ‘Dat risico hebben we gewogen. We verwachten dat het wel losloopt.’ De Oostenrijkse posterijen hebben inmiddels ruime ervaring met de blockchaintechniek die achter de postzegel schuilgaat. PostNL koos ervoor mee te liften op de Oostenrijkse expertise en het digitale traject niet helemaal zelf te ontwikkelen. De post in Oostenrijk zal net als in Nederland met de fysieke verkoop van de cryptozegel beginnen op 22 september. Dan verkopen de Bruna’s in Nederland de stier ook. Van Hoorn: ‘Wij denken dat deze cryptopostzegel een mooie brug slaat tussen de klassieke postzegel, de klassieke verzamelaar en het nieuwe verzamelen.’||https://www.volkskrant.nl/cultuur-media/postnl-lanceert-digitale-postzegel-maar-verzamelaar-zal-niet-snel-in-crypto-stappen~b587e9f1/
2022-09-02||De tobber, de flierefluiter en de hinkepoot||Ik heb een amusant idee: een gesprek tussen drie koningen, die elkaar incognito treffen in een ­zomerverblijf aan de Riviera. De ene lijkt op de Italiaanse koning Umberto, type gepensioneerde majoor met woeste baard en hangsnor, een tobber met één troost: zijn collega’s hebben het ook moeilijk... ‘Ik zou weleens willen weten of de vrouwen in het volk ook zulke loeders zijn. Bij de aristocratie, weet ik uit ervaring, is het niet anders. Die hebben altijd jeuk tussen de benen...’ De tweede is een joviale gokker en vrouwenversierder, de Engelse koning Edward... De derde is een hinkepoot vol zelfmedelijden, die door de anderen in de maling wordt genomen. ‘Je eigen hofmeester besodemietert je’, zegt de tweede tegen hem. Ik moet alleen nog een plot verzinnen. Misschien door toevoeging van een vrouw. Een tante? Een kleine hoer? 7 september Met Salten (Felix Salten, de auteur van Bambi, red.) naar Melk, fietstocht door de Wachau naar Krems, langs de Donau. Zicht op Dürnstein. Een vrolijke vagebond, ‘Franzl’, een oude vent, wil de wereld leren kennen en trekt van het ene opvanghuis naar het andere, ‘alles van de bedeling’, lichtelijk aangeschoten van een halve liter wijn van zes stuivers, schitterend. Met de trein terug.||https://www.volkskrant.nl/cultuur-media/de-tobber-de-flierefluiter-en-de-hinkepoot~bb8691c1/
2022-09-02||Zweden wordt geteisterd door bendegeweld: ‘Vaak gaat het om wraakneming’||De Zweedse journalist Diamant Salihu slaakt een zucht. ‘Het is krankzinnig’, zegt hij, over de voorspelling van de politie dat er dit jaar 75 doden gaan vallen bij schietpartijen in Zweedse steden. ‘Maar het verbaast me niets. Er is een continue aanwas van nieuwe rekruten.’ We spreken Salihu, een van de bekendste misdaadjournalisten van Zweden, daags na een liquidatie in een druk winkelcentrum in Malmö. Een 31-jarige man werd doodgeschoten, een vrouwelijke passant raakte zwaargewond. De vermoedelijke dader: een 15-jarige jongen. Daarmee kwam het aantal slachtoffers van liquidaties dit jaar op 45. Salihu houdt thuis een lijst bij. Op de Europese ranglijst van dodelijke schietpartijen staat Zweden al jaren aan de top, maar 2022 lijkt een recordjaar te worden. De slachtoffers zijn meestal mannelijke twintigers met een migratieachtergrond, afkomstig uit de buitenwijken van de Zweedse steden. Ze behoren vaak tot criminele groepen die onderling ruzies uitvechten. Zweedse kiezers hebben het bendegeweld aangewezen als belangrijkste thema bij de aanstaande verkiezingen van 11 september. Dat komt ook omdat de liquidaties niet meer alleen in grote steden als Stockholm en Malmö plaatsvinden. ‘We zien het nu ook in kleinere plaatsen als Linköping en Örebro en zelfs in Kalmar, een pittoresk kustplaatsje in het zuiden’, zegt Salihu, die we spreken op een druk dakterras in het centrum van Stockholm. Zijn hese stem komt met moeite boven de muziek uit. De in Kosovo geboren journalist (38) werkt voor de Zweedse publieke omroep SVT en schreef vorig jaar een geruchtmakend boek over de dodelijke bendeconflicten in zijn land, Tills alla dör (‘Tot iedereen dood is’). Hij won er de belangrijkste journalistieke prijs van Zweden mee. Van het boek zijn maar liefst 150 duizend exemplaren verkocht. Tills alla dör schetst een onthutsend portret van een groep vrienden van Somalische afkomst in Rinkeby, een buitenwijk van Stockholm, die vanaf hun 13de langzaam afglijden naar de (drugs)criminaliteit en steeds zwaardere delicten plegen. Het gaat mis als een van de vrienden, de 16-jarige Maslah, wordt gepasseerd bij een succesvolle overval op een geldkantoor. Niet veel later wordt een van de overvallers meegenomen naar een bos en neergeschoten. Het is het begin van een dodelijke wraakspiraal die noch de ouders, noch de autoriteiten weten te stoppen. Bendeleden worden midden in een café geëxecuteerd, video’s van martelingen en moordpartijen verschijnen op sociale media. Het conflict tussen de ‘Shottaz’ en de ‘Doodspatrouille’, zoals de rivalen zichzelf noemen, heeft tot nu aan zeker twaalf jongemannen het leven gekost. Salihu interviewde meer dan honderd betrokkenen, onder wie bendeleden en hun ouders, om de vraag te beantwoorden: waarom schieten deze jongeren elkaar dood? ‘De meeste schietpartijen komen voort uit conflicten tussen bevriende jongeren. Soms gaat het om een ruzie over geld, soms om een meisje, vaak is het wraak. Maar een constante is dat het om vrienden en buurtgenoten gaat die van de ene op de andere dag elkaars vijanden worden. Daarnaast hebben deze jongens vrijwel allemaal een soortgelijke achtergrond: ze komen uit disfunctionele families in kansarme wijken, ze presteren slecht op school en zijn vaak gediagnosticeerd met ADHD. ‘De toename van het aantal liquidaties die we nu zien heeft er ook mee te maken dat veel criminele kopstukken zijn vastgezet nadat de politie inzage kreeg in versleutelde chatberichten van de dienst EncroChat. Daar hebben jullie in Nederland ook veel succes mee geboekt. Alleen al in Zweden heeft dit bij elkaar tweeduizend jaar aan gevangenisstraf opgeleverd. De keerzijde is dat er nu een machtsvacuüm is ontstaan en jonge drugscriminelen strijden om de macht. Dit is vooral het geval in het zuiden van Stockholm, waar de bendes meer hiërarchisch georganiseerd zijn.’ De politie denkt dat alleen al in de hoofdstad vijftig criminele groepen actief zijn. Kenmerkend voor veel van deze groepen is dat ze losjes zijn georganiseerd en juist geen sterke hiërarchie kennen. Daarnaast is er voortdurend aanwas van nieuwe, jonge leden. In Zweden zijn naar schatting achtduizend drugs- of bendegerelateerde criminelen actief. Minstens twaalfhonderd van hen zijn onder de 18. ‘De schutters dragen dure merkkleren en gouden sieraden en poseren met geld en dure horloges op sociale media. Op Instagram zie je de fa­çade die ze opwerpen. Daar krijgen ze aandacht. Muziek speelt ook een belangrijke rol. Bijna elke bende heeft zijn eigen rapper, die vaak in dezelfde buurt is opgegroeid. De videoclips worden gebruikt om rivalen te dissen of te provoceren. Er is een zaak waarbij jongens in een videoclip met kalasjnikovs zwaaiden. Die werden later gebruikt in een schietpartij. De politie vond daarna materiaal van de kogelhulzen in de garage waar de video was opgenomen. Dat leidde tot een veroordeling. De meeste gangsterrappers zitten nu in de gevangenis of wachten op een veroordeling.’ ‘Ja. We hebben in Zweden een jeugddetentie van maximaal vier jaar. Het probleem is dat tieners opkijken tegen drugscriminelen en ook graag rijk en berucht willen worden. In die kringen hebben ze dit motto: ‘Het kost je vier jaar, maar dan ben je een 100-jongen.’ Het geeft ze status. Het is maar een theorie, maar ik heb de indruk dat het een alternatieve carrière voor ze is. Ze hebben thuis en op school problemen en als kinderen van migranten kunnen ze zich noch met hun buitenlandse afkomst noch met de Zweedse samenleving identificeren. In de gangsteridentiteit vinden ze een alternatief. Maar het blijft natuurlijk een keuze. Veel van die jongens hebben broers en zussen die het wel goed doen. Het probleem is dat ze voor zichzelf niet veel alternatieven zien.’ Salihu is zelf ook een kind van nieuwkomers. Op zijn 7de kwam hij van Kosovo naar Zweden, waar zijn ouders begin jaren negentig asiel kregen. Hij groeide op in Borlänge, in de landelijke streek Dalarna, in midden-Zweden. Salihu kreeg nationale bekendheid toen hij in 2010 als verslaggever liet zien hoe makkelijk het is om in Zweden aan een wapen te komen. In Malmö wist hij binnen enkele uren een pistool en munitie op de kop te tikken. Hij en zijn chef werden ervoor veroordeeld, maar dat werd later door de Zweedse Hoge Raad omgezet in een boete. ‘De rechters concludeerden dat ons artikel had geholpen om het probleem op de kaart te zetten. Het was een grijs gebied, maar ik vond dat het onze journalistieke taak was.’ Hij koos voor misdaadjournalistiek omdat hij wilde begrijpen waarom zoveel migrantenjongeren in de criminaliteit verzeild raken. ‘Op mijn middelbare school was er een mix van arme en rijke families, iedereen door elkaar. Maar sindsdien is de segregatie in Zweden flink toegenomen. In 2013 waren er rellen in verschillende buitenwijken van Stockholm. Wat ik daar zag deed me denken aan de rellen in Parijs, waar ik eerder verslag van had gedaan. De jongeren in de banlieues waren geboren in Frankrijk, maar voelden zich geen Fransen. Die tweedegeneratiemigranten, daar en hier, het leek alsof ze nergens om gaven. Zelf had ik een hele andere ervaring. Ik zou nog geen snoepje stelen.’ ‘Ik weet niet precies hoe het in de rest van Europa is, maar vergeleken met Noorwegen, Finland en zelfs Denemarken is de segregatie hier veel erger. Die landen hebben minder migranten toegelaten, maar belangrijker is dat in Zweden wijken bestaan die bijna volledig bewoond worden door nieuwkomers. Het zijn flatwijken die in de jaren zestig en zeventig voor arbeiders en arbeidsmigranten zijn gebouwd. Sindsdien zijn de etnisch-Zweden weggegaan en migranten ervoor teruggekomen. ‘Daarnaast zagen we de afgelopen tien jaar door efficiëntiedrang een exodus van banken, postkantoren en gemeentelijke diensten uit deze wijken. De bevolking is dus meer en meer geïsoleerd.’ ‘Dat is een politieke vraag. Wat ik hoor van bewoners is dat Zweden geen groot beroep doet op nieuwkomers. Er zijn genoeg migranten die hier al jaren wonen maar toch de taal niet spreken. Ze kunnen redelijk leven van hun uitkering. Zelfs als ze willen, hebben ze vanwege hun taalachterstand moeite om een baan te vinden. Veel van hun kinderen beginnen op school met een taalachterstand. Ze doen het slecht op school, die vaak al niet heel goed is. Ze verlaten de school zonder diploma en maken nauwelijks kans op de arbeidsmarkt. Het is een vicieuze cirkel. Voor hen lonkt altijd de mogelijkheid om geld te verdienen met drugs. Dat arbeidsbureau is wel altijd open.’ ‘De retoriek is harder geworden, zeker nu in verkiezingstijd. Geen enkele partij kan het probleem langer negeren. Ik was gisteren in de wijk Skäggetorp in Linköping, waar afgelopen Pasen hevige rellen waren vanwege een geplande Koranverbranding van de Deens-Zweedse politicus Rasmus Paludan. De bevolking daar is hevig gefrustreerd. Ze voelen zich in de steek gelaten. Een teken van verbetering is dat de sociale dienst daar nu weer een kantoor gaat openen.’ ‘We hebben de straffen al verhoogd. Wie gepakt wordt met een wapen wordt nu automatisch in hechtenis genomen. Het heeft het probleem niet verholpen. Ik zie zo een-twee-drie niet één goede oplossing, er is zoveel te doen. Het woningbeleid bijvoorbeeld. Hoe kan iemand uit Rinkeby ooit een woning in centraal-Stockholm kopen? Dat is door de gestegen huizenprijzen onmogelijk geworden. Het helpt niet dat de tweede generatie in precies dezelfde situatie zit als hun ouders. In Denemarken worden deze wijken gelabeld als getto’s. Dat geeft de Deense overheid de mogelijkheid delen plat te gooien en een migrantenquotum op te leggen. Wij staan mijlenver af van deze benadering. Experts zijn het er wel over eens dat migrantenkinderen al op vroege leeftijd goed geholpen moeten worden, zodat ze goed Zweeds leren en eventuele stoornissen vroeg gedetecteerd worden.’ ‘Ik heb tot nu toe weinig bedreigingen gehad. Wat meespeelt is dat ik geen monsters van de jongens heb gemaakt. Ik heb hun problemen beschreven, evenals de onsuccesvolle pogingen van de samenleving om te interveniëren. Onlangs maakte ik een documentaire over 10-jarigen in achterstandswijken en hun kijk op de toekomst. Wat opviel was dat ze niet al te ver vooruit durfden te kijken, omdat het zo vaak voorkomt dat jongeren in de buurt omkomen. Een meisje zei dat ze zelf ook bang was om doodgeschoten te worden. Moet je nagaan: dit raakt een hele generatie, hun leven en hun dromen. Wat je politieke oriëntatie ook is, we zijn het er toch over eens dat we zo’n samenleving niet willen? Een oplossing is zelfs in het belang van de criminelen. Dat is de reden waarom sommigen met me spreken. Ze willen laten zien waar de problemen vandaan komen, zodat er wat gedaan wordt.’||https://www.volkskrant.nl/nieuws-achtergrond/zweden-wordt-geteisterd-door-bendegeweld-vaak-gaat-het-om-wraakneming~bd131eb8/
2022-09-02||Elk shot een eureka-moment: in Light & Magic zie je de eerste Star Wars-film ontstaan ★★★★☆||In de krochten van Netflix stuitten we op de Britse documentaire Filmed in Supermarionation uit 2014, waarin de geschiedenis van de poppenfilms van het Britse duo Gerry en Sylvia Anderson werd gereconstrueerd, aan de hand van de anekdotes van de inmiddels hoogbejaarde marionettenspelers. Misschien helpt het om hier de titel Thunderbirds te noemen, ook bij oudere generaties Nederlandse televisiekijkers een razendpopulaire serie. In het oververhitte hoofd van een 10-jarige was dit het grootste spektakel dat hij ooit op televisie had gezien, des te ontroerender om die oudjes in een afgetrapte bedrijfsloods te zien rondschuifelen, waar op een of andere manier deze magie vandaan kwam. Allemaal handwerk en superieur geknutsel. Dezelfde sfeer hangt er rond de zesdelige documentaireserie Light & Magic, waarin de geschiedenis van het special effects-bedrijf Industrial Light & Magic van George Lucas wordt verteld. Maker is Lawrence Kasdan, regisseur van films als Body Heat (1981) en The Big Chill (1983). Vooral de eerste aflevering, waarin de totstandkoming van de oorspronkelijke Star Wars (1977) wordt beschreven, is een soort schatkamer. Ook omdat er zo ongelofelijk veel beeldmateriaal van die begindagen is, niet in de gelikte making-of-stijl, maar eerder homevideo’s. Er worden een paar dingen duidelijk: George Lucas was een maker met een drive en een visie die wellicht te vergelijken valt met Steve Jobs, die in deze zelfde periode Apple Inc. oprichtte. De film die hij halverwege de jaren zeventig in zijn hoofd had, kon met de stand van de filmtechniek van toen nauwelijks worden gemaakt. Natuurlijk, er was 2001: A Space Odyssey van Stanley Kubrick, maar Lucas had meer iets in zijn hoofd als American Graffiti (zijn nostalgische autocultuurfilm uit 1973) in de ruimte. Lekker racen met die raketten, waarbij de rebellen zich bedienden van ruimtevaartuigen als zelfgebouwde hot rods. Misschien was dat wel zijn meest geniale en invloedrijke ingreep; het bij elkaar vinden van een stel volstrekte outsiders in Hollywood, geniaal op verschillende terreinen, van programmeren tot camerabouw, van modelbouw tot stop-motion. Een groep mannen die verder zouden gaan onder de bedrijfsnaam Industrial Light & Magic (ILM) en die de filmcultuur blijvend zouden veranderen. Het begon allemaal met het voorstel van een fanatiek baasje in een geruit shirt of ze niet eens met hun hobby van hun kelder zouden willen verhuizen naar een onooglijke bedrijfsloods, waar ze konden samenwerken met geestverwanten. Echt elk shot van Star Wars moest worden uitgevonden, en je ziet bij elk eureka-moment het begin van een ontwikkeling die de komende decennia van invloed zou zijn op de manier waarop films werden gemaakt. Tegelijk wordt er een beeld geschetst van George Lucas als een extreem ongeduldige visionair, die eigenlijk altijd ontevreden was over de beperkingen van de techniek waarmee hij het moest doen, in afwachting van de ontwikkelingen die op dat moment nét om de hoek lagen. Geen wonder dat hij die eerste Star Wars-trilogie opnieuw ging maken toen hij een nieuwe digitale gereedschapskist had. De latere delen van de serie worden wat corporate, maar je eindigt wel met een nieuw respect voor de acteurs die in deze special effects-extravaganza’s moeten spelen (zoals in The Sandman, House of the Dragon en The Rings of Power). Zij moeten al hun emoties laten zien, hangend aan een veiligheidslijn, in een lelijke loods, voor een gigantisch groen scherm.||https://www.volkskrant.nl/cultuur-media/elk-shot-een-eureka-moment-in-light-magic-zie-je-de-eerste-star-wars-film-ontstaan~bac8a21e/
2022-09-02||Nagellakluchtje? Zo ruikt een cokelab. Op pad met de ‘Ondermijningsbus’||Hoe ruikt een drugslab? Die vraag spreekt tot de verbeelding, blijkt op de markt in het Utrechtse dorp Hagestein, waar bewoners over de gevaren van ‘ondermijnende criminaliteit’ worden voorgelicht. ‘Ik ga even snuiven’, zegt een vrouw van 68 met kort grijs haar. Ze grijnst, ruikt aan een geurstrookje en zegt na even nadenken: ‘Anijs, toch?’ ‘Heel goed’, antwoordt buitengewoon opsporingsambtenaar (boa) Ricardo (36), gekleed in een blauw uniform en een geel hesje, die om veiligheidsredenen niet met zijn achternaam in de krant wil. ‘Een xtc-laboratorium ruikt naar anijs. Overdag zie je er vaak niemand. Pas als bijna iedereen slaapt, duiken er auto’s of scooters op. Dat zijn ook signalen dat er iets niet klopt.’ Het tweede geurmonster uit zijn interactieve ‘Ondermijningsbus’ ruikt naar aceton of nagellakremover. ‘Zo ruikt een cocaïnewasserij’, legt Ricardo uit. De markt in Hagestein is de eerste stop van een ‘roadshow’ die tot en met zaterdag door de gemeente Vijfheerenlanden toert. Het is woensdag zonnig, de sfeer is gemoedelijk. De ene na de andere buurtbewoner komt een praatje maken bij het witte busje, tussen de kraampjes van de bakker en de groentewinkel, tegenover de stalletjes van de slager en de kaasboer. Ze zijn stuk voor stuk geïnteresseerd in het thema ondermijning: de vermenging tussen de ‘gewone’ wereld en de onderwereld, met name door drugscriminaliteit. Het onderwerp ligt gevoelig, blijkt als een buurtbewoonster op leeftijd zich meldt, gekleed in een wit T-shirt en een beige korte broek. ‘Wat heeft dit te betekenen?’, vraagt ze. ‘Wij zijn van de gemeente’, zegt Alice (28), beleidsmedewerker openbare orde en veiligheid in Vijfheerenlanden. ‘We willen mensen bewust maken van de gevaren van ondermijnende criminaliteit, waar ze op kunnen letten en wie je kan bellen als je iets geks ziet.’ ‘Nou, ik let altijd goed op’, antwoordt de vrouw, die Christien heet en 87 is. ‘Als ik vreemde auto’s zie, denk ik soms: zal ik het kenteken noteren? En als er iets gebeurt, bel ik de politie.’ ‘Dat is geweldig’, zegt Alice. ‘We hebben zes boa’s, die hard werken, maar de gemeente heeft veel buitengebied en is zo groot (153 vierkante kilometer, red.) dat ze niet alles kunnen zien. We hebben de oren en ogen van onze inwoners hard nodig.’ In 2018 deed de politie na een tip een inval in een loods in Hagestein, waar cocaïne en heroïne werden bewerkt en verwerkt. Nu is een inwoner van de gemeente de hoofdverdachte in een strafzaak die draait om drugslabs. ‘We merken dat criminelen steeds vaker uitwijken naar onze regio’, zegt burgemeester Sjors Fröhlich telefonisch. ‘In Amsterdam zit de politie er zo bovenop dat sommige drugsproducenten denken: we zoeken een gebied waar we misschien meer onze gang kunnen gaan. Het is aan ons, als gemeente, om duidelijk te maken dat zij hier niet welkom zijn.’ Drugslaboratoria zijn gevaarlijk, benadrukt hij. ‘Eind juli ontplofte een drugsketel in Beesd, vlak bij Vijfheerenlanden. Dat ding is tientallen meters de lucht in gelanceerd, door het dak, en heeft grote schade aangericht. Stel je voor dat zoiets in je schuur gebeurt!’ Steeds vaker, zegt beleidsmedewerker Alice, ‘krijgen bewoners de vraag of ze hun stal, schuur of woning willen verhuren’. Ze kunnen daar veel geld voor krijgen. ‘Soms duizenden euro’s per maand. Contant betaald, vooraf. Zeker als je financiële problemen hebt, is dat verleidelijk. Maar als je er eenmaal aan begint, kun je vaak niet meer stoppen.’ Op de markt laat ze een geplastificeerde kaart zien met signalen die wijzen op een drugslab, zoals ruiten die aan de binnenkant beslagen zijn of een nieuw rolluik op een oude schuur, die ineens wordt omringd door beveiligingscamera’s. ‘Bel ons als u denkt dat iets niet klopt, of geef het door via Meld Misdaad Anoniem.’ Begin juli schrokken bewoners van Hagestein wakker van een knal in Hoef en Haag, een nabijgelegen dorp. Het was al de tweede explosie in een woning. Een derde pand is gesloten door Fröhlich, omdat de politie een link legde met drugscriminaliteit; het onderzoek loopt nog. ‘Ik ben geschrokken van die explosies’, zegt de 68-jarige vrouw uit Hagestein, die niet met haar naam in de krant wil. ‘Je hoort vaker dit soort verhalen, over granaten of liquidaties. Meestal gebeurt dat in grote steden, maar het komt steeds dichterbij.’ Op de markt in Vianen reageren bewoners ’s middags laconieker. ‘Weet je hoe we Hoef en Haag hier noemen?’, zegt Tjerk Geerling (56). ‘Boef en Haag. Omdat er allemaal drugsdealers zitten. Als er een keer iets misgaat, nemen ze wraak. Zo gaat dat.’ Een paar jaar geleden ontstond onrust in Vianen, toen de politie een inval deed bij een zus van Ridouan T., kort na zijn arrestatie in Dubai. ‘Ridouan is in Vianen opgegroeid’, vertelt Geerling over hoofdverdachte van het liquidatieproces Marengo. ‘Iedereen kent hem, van vroeger. Zo zie je maar, ook in deze omgeving kunnen heftige dingen gebeuren.’ Stimuleert de Ondermijningsbus hem om vaker aan de bel te trekken? ‘Nee. Ik heb een paar keer iets gemeld bij de politie, zonder dat er iets mee is gebeurd. Ik zie regelmatig jongens die drugs dealen, langs de grachten. Die spreek ik zelf wel aan, als ze me bijna omver rijden op hun scooter. Maar de politie bellen, omdat bij mij in de buurt twee spiksplinternieuwe Mercedessen staan? Nee. Daar moeten ze zelf maar achterkomen.’||https://www.volkskrant.nl/nieuws-achtergrond/nagellakluchtje-zo-ruikt-een-cokelab-op-pad-met-de-ondermijningsbus~b9b7cf97/
2022-09-02||Terwijl energieprijzen omhoogschieten is Brussel op zoek naar de noodrem ||Een ‘noodmaatregel’ bepleit voorzitter Ursula von der Leyen van de Europese Commissie, een niet eerder vertoonde ingreep in de energiemarkten om de exploderende gas- en elektraprijzen te beteugelen. Een begrijpelijke oproep gezien de ontwrichtende werking van de torenhoge rekeningen voor burgers en bedrijven. Maar slagen Von der Leyen en de energieministers van de EU-landen daarin als ze volgende week vrijdag ‘met spoed’ bijeenkomen? Von der Leyen toont in elk geval dat haar politieke antenne goed staat afgesteld. De afgelopen zes maanden voerden de energieministers en de EU-leiders even lange als vruchteloze discussies over manieren om de energiemarkt tot rust te brengen nu Russisch gas steeds minder beschikbaar en gewenst is. Verdeeldheid leidde tot frustratie en zielloze verklaringen. Deze week gooide Duitsland echter het roer om, waarmee het verzet tegen marktinterventies (ook van Nederland) net als de koopkracht verdampt. De Commissievoorzitter speelt daarop in. Politieke wil is voor actie noodzakelijk, maar niet voldoende. De mogelijkheden om iets aan de prijzen te doen zijn beperkt en bekend. En ze hebben allemaal nadelen. Zoals een betrokken Commissieambtenaar het verwoordt: ‘Als er een wondermiddel bestond, hadden we dat al lang en breed gevonden. Maar het bestaat niet.’ Op de korte termijn heeft Von der Leyen twee opties. De eerste is de megawinsten belasten die energieproducenten nu al maanden maken en de opbrengst daarvan inzetten voor koopkrachtreparatie voor burgers en compensatie voor bedrijven. Het gaat niet alleen om de winst van gas- en oliereuzen als Shell en BP, maar ook om die van producenten van zonne-, wind- en kernenergie. De kostprijs van elektra opgewekt door deze energiesoorten is immers niet wezenlijk veranderd, maar de verkoopprijs wel. Die wordt bepaald door het steeds duurdere gas dat nodig is om het evenwicht te verzekeren tussen de vraag naar elektra (wisselend) en het aanbod (zonne- en windenergie zijn niet altijd voorhanden). Het afromen van de overwinsten vergt geen Europese wetgeving of toestemming, het is een nationale bevoegdheid. Spanje, Italië, Griekenland, België, Roemenië, Bulgarije en Hongarije doen dit al of zijn ermee bezig. De Commissie kan wel coördineren en lidstaten adviseren en aanmoedigen. Nadeel van deze extra winstbelasting is dat de prikkel om te investeren in duurzame energie afneemt. Daarnaast hebben niet alle lidstaten evenveel duurzame, winstmakende energieproducenten en dus mogelijkheden om burgers en bedrijven te helpen. Een tweede optie voor de korte termijn is een prijsplafond. De EU-landen kunnen gezamenlijk energieproducenten een maximumprijs aanbieden die substantieel lager is dan de huidige marktprijs. Dat is een beetje blufpoker, het veronderstelt dat de aanbieder geen andere afnemers heeft die wel bereid zijn het volle pond te betalen. Met de wereldwijde energieschaarste is dat zeer de vraag, waardoor deze strategie tot stroomonderbrekingen kan leiden. Een ander prijsplafond is een maximumprijs voor de consument, waarbij de overheid de producent het verschil met de marktprijs betaalt. Dat is een dure operatie die de staatsschulden opstuwt en de animo tot minder of duurzamer energieverbruik doet afnemen. Von der Leyen kondigde ook een ‘structurele hervorming’ van de elektriciteitsmarkt aan, een plan voor begin volgend jaar. Daarbij wordt gedacht aan een ander prijsmechanisme dan het huidige waarin gas (vanwege de gecontroleerde beschikbaarheid) de prijs van elektra bepaalt. Deze ‘ontkoppeling’ maakt een eind aan het vrije marktmechanisme dat decennialang goed functioneerde, reden waarom Nederland zich fel verzette. Volgens Von der Leyen dwingen uitzonderlijke tijden tot uitzonderlijke maatregelen, het huidige mechanisme is volgens haar achterhaald. Zo’n nieuwe prijsstelling kan tot twee verschillende elektratarieven leiden: een laag tarief voor duurzaam opgewekte elektriciteit en een hoger voor stroom uit de gascentrales. Onduidelijk is wat voor effect dit heeft op de energiezekerheid. Wel maakt een lagere prijs voor duurzaam opgewekte energie investeren in die sector minder aantrekkelijk. Een tweede structurele hervorming is de gezamenlijke inkoop van gas door de lidstaten. De EU-landen kunnen beter als blok een lagere prijs afdwingen dan elkaar met steeds hogere prijzen beconcurreren. De EU-leiders hebben het gezamenlijk inkopen eerder besproken, maar vooralsnog gebeurt het niet. Dat komt ook doordat niet de overheden energie inkopen, dat doen bedrijven. De Commissie waarschuwt dat een ‘goed evenwicht’ noodzakelijk is tussen betaalbare energieprijzen voor burgers en bedrijven en een effectief opererende markt. Hoge prijzen zijn moeilijk te verkopen aan de kiezer maar stroomonderbrekingen evenmin.||https://www.volkskrant.nl/economie/terwijl-energieprijzen-omhoogschieten-is-brussel-op-zoek-naar-de-noodrem~b6041ab8/
2022-09-02||Argentijnse vicepresident Kirchner met de schrik vrij na mislukte aanslag, dader aangehouden||Op videobeelden van lokale televisiestations en op sociale media is te zien hoe de man in een mensenmenigte zijn linkerhand met daarin het wapen op Kirchner richt en van dichtbij probeert de trekker over te halen. Het wapen weigerde echter en er werd geen schot gelost. Kirchner zakte van schrik wel ineen, maar bleef ongedeerd. De federale politie, die belast is met de veiligheid van de vicepresident, hield de man vrijwel meteen daarop aan. Het pistool dat in beslag genomen is, bevatte vijf kogels. Het wordt momenteel onderzocht door de Argentijnse politie. De president van het land, Alberto Fernández, spreekt van ‘het ernstigste incident dat Argentinië treft sinds het land weer een democratie is’. Het incident vond plaats voor het huis van Kirchner in de wijk Recoleta in de Argentijnse hoofdstad Buenos Aires. Daar had zich een grote menigte aanhangers van de vicepresident verzameld, die al dagenlang voor haar huis demonstreren als steunbetuiging aan Kirchner, die verwikkeld is in een corruptiezaak. Er hangt haar een gevangenisstraf van 12 jaar en een verbod op het uitoefenen van een openbaar ambt boven het hoofd wegens vermeende corruptie toen ze president was van het land (2007-2015). De voormalige president van Argentinië, Mauricio Macri, schrijft op Twitter dat de ‘afschuwelijke aanval’ gelukkig geen gevolgen heeft voor Kirchner. Wel vraagt hij van de veiligheidsdiensten ‘onmiddellijk opheldering’ over hoe dit heeft kunnen gebeuren. Volgens Argentijnse media zou het beveiligingsapparaat rond de vroegere president uit meer dan honderd agenten bestaan, het grootste persoonlijke veiligheidssysteem in de Argentijnse geschiedenis. Afgelopen weekend kwam het tot schermutselingen tussen de politie en aanhangers van de vicepresident, die alle beschuldigingen van corruptie meermaals heeft ontkend. Zelfs al zou Kirchner veroordeeld worden, dan is de kans klein dat zij ook daadwerkelijk in de cel belandt. Tot eind 2023 is zij voorzitter van de Senaat en geniet daarom parlementaire immuniteit.||https://www.volkskrant.nl/nieuws-achtergrond/argentijnse-vicepresident-kirchner-met-de-schrik-vrij-na-mislukte-aanslag-dader-aangehouden~bb3734349c/
2022-09-02||Biden opent in tv-speech aanval op Republikeinen: ‘Trump is bedreiging voor het land’||MAGA staat voor Make America Great Again (Maak Amerika weer groot), een slogan die door oud-president Donald Trump een uitgesproken nationalistische en christelijk-conservatieve lading kreeg. Biden waarschuwt voor wat hij de extremistische MAGA-beweging van de Republikeinen noemt. ‘Zij proberen terug te gaan in de tijd, naar een Amerika waar je geen recht op keuzevrijheid, privacy of anticonceptie hebt’, aldus de president. ‘We hebben onszelf lange tijd gerustgesteld met het idee dat de Amerikaanse democratie onfeilbaar is. Maar dat is niet het geval’, zei de Amerikaanse president in zijn toespraak, waarbij ook zijn vrouw Jill aanwezig was. Voor een roodgekleurd decor, te midden van Amerikaanse vlaggen en twee mariniers, sprak Biden: ‘We moeten de democratie samen verdedigen en beschermen.’ Tijdens zijn speech, die door verschillende Amerikaanse tv-zenders werd uitgezonden, was op de achtergrond ook protest te horen en werd er onder meer ‘laten we gaan, Biden’ geroepen. De president maande zijn tegenstanders niet tot stilte, maar zei dat ‘iedereen het recht heeft om boos te zijn, want dit is een democratie’. Wel waarschuwde hij dat ‘in dit land geen plek is voor politiek geweld’. Buitenlandse media schrijven dat Biden met de speech een nieuwe weg inslaat en de aanval opent op de Republikeinen. Niet vaak noemt de 79-jarige politicus de naam van zijn voorganger in toespraken, stelt The Washington Post, maar donderdag noemde hij Trump ‘een bedreiging voor dit land’. Over twee maanden gaat het tijdens de tussentijdse verkiezingen om cruciale zetels in de Senaat en het Amerikaanse Huis van Afgevaardigden.||https://www.volkskrant.nl/nieuws-achtergrond/biden-opent-in-tv-speech-aanval-op-republikeinen-trump-is-bedreiging-voor-het-land~b7419b9c/
2022-09-02||De Volkskrant tv-selectie voor vrijdag 2 september||Eén, 20.35 uur Jaren geleden werd rechercheur Mike Shepherd (Neill Rea) uit Auckland naar Brokenwood gestuurd om een lastige zaak op te lossen. Het beviel hem er zo goed dat hij besloot in het rustige plaatsje te blijven. In een nieuw seizoen van de Nieuw-Zeelandse misdaadserie The Brokenwood Mysteries viert Shepherd zijn verjaardag tijdens een picknick met collega’s, wanneer ze een parachutist een fatale smak zien maken. Het slachtoffer blijkt een bekende te zijn van rechercheur Kristin Sims (Fern Sutherland). De ongelukkige was haar ex Andre, wiens parachute werd gesaboteerd. NPO 2, 21.02 uur De komende weken krijgt Özcan Akyol weer bijzondere gasten op zijn kappersstoel, onder wie Francis van Broekhuizen, Yvonne Keuls en Ad Visser. Als eerste ontvangt hij Gerald Roethof, de strafrechtadvocaat die regelmatig optreedt in spraakmakende processen, zoals de zaak-Nicky Verstappen. Roethof blikt met trots terug op zijn snelle carrière: hij was advocaat op zijn 23ste en had enkele jaren later al zijn eigen advocatenkantoor. Spijt heeft hij ook, en wel omdat hij er door de focus op zijn carrière niet genoeg is geweest voor zijn twee dochters. NPO 3, 21.24 uur In 2002 verdween de 13-jarige Engelse Milly Dowler op weg van school naar huis. Politieonderzoek leverde geen aanknopingspunten en een oproep om tips leidde niet tot een doorbraak. Een half jaar later werd Dowlers dode lichaam aangetroffen in een bos. De documentaire The Missing Files – The Abduction of Milly Dowler belicht de bedenkelijke rol van de Britse pers in de verdwijningszaak. Op zoek naar informatie hadden journalisten van de krant News of the World zich toegang verschaft tot de voicemail van het slachtoffer, wat het politieonderzoek bemoeilijkte. NPO 2, 22.09 uur Zowel het Rijksmuseum in Amsterdam als het Leidse Boerhaave is de trotse bezitter van een stukje van de maan. Piepkleine fragmenten van maanstenen die zijn verzameld door de Apollo-astronauten werden door de regering-Nixon eind jaren zestig en zeventig cadeau gedaan aan bevriende staatshoofden. De steen in Amsterdam is echter aanzienlijk groter dan die in Leiden. Hoe zit dat? In Historisch bewijs onderzoekt een team van vier curatoren hoe de maanstenen in Nederland zijn beland. Achter de Amsterdamse steen blijkt een merkwaardig verhaal te zitten. Canvas, 22.45 uur (Drama, J.C. Chandor, 2013) Robert Redford levert een tour de force als overlever op de Indische Oceaan, wiens solozeiltocht finaal in de soep is gelopen. Honderd minuten lang handelt, improviseert en strijdt hij vrijwel tekstloos, zonder scenariogrepen, verdere flashbacks of uitvergroting van zijn emoties. Zo is het aan de kijker om gevoelens te projecteren op dat gelooide gelaat, waarin de ogen soms diep weggestopt zitten, om dan weer even te fonkelen. Wat All Is Lost onderscheidt van meer spectaculaire zeeavonturenfilms is de cadans: regisseur Chandor (Margin Call, A Most Violent Year) dient de pech zo gestaag en onbewogen op dat zijn film behalve tragisch soms ook onverwacht komisch is. Eén, 22.45 uur (Thriller, Sydney Pollack, 1993) Tom Cruise is in deze ijzersterke genrefilm naar de gelijknamige roman van John Grisham in zijn element als de net aan Harvard afgestudeerde, veelbelovende jurist Mitch, die een aanlokkelijk aanbod krijgt van het advocatenkantoor uit de titel. Al snel blijkt er iets niet helemaal in orde te zijn met de clientèle van de firma, en met de firma zelf ook niet. Mitch dreigt te worden meegesleurd in een wereld waarin rechtvaardigheid een uitermate rekbaar begrip is, heerlijk vilein belichaamd door Gene Hackman als rotadvocaat. NPO 3, 23.15 uur (Thriller, Donato Carrisi, 2017) Inspecteur Vogel (Toni Servillo) is een dubbelzinnige figuur in deze Italiaanse thriller. Misschien wil hij daadwerkelijk het recht laten zegevieren, wanneer hij in een gehucht in de Italiaanse Alpen neerstrijkt om de verdwijning van de 16-jarige Anna Lou op te lossen. Maar evenzogoed is Vogel een mediageile engerd die rücksichtslos de toegestroomde journalisten bespeelt en moedwillig de verkeerde verdachte aanwijst. In de nodeloos ingewikkelde, maar effectief op Servillo leunende verfilming van zijn eigen roman portretteert regisseur Carrisi politie en pers vaak als twee kanten van hetzelfde kwaad.||https://www.volkskrant.nl/cultuur-media/de-volkskrant-tv-selectie-voor-vrijdag-2-september~b4205089/
2022-09-02||Hoogste straf voor bestorming Capitool: tien jaar cel voor gepensioneerde agent||Webster greep buiten het Capitool een metalen vlaggenmast waarmee hij in de rondte zwaaide, waardoor bestormers door de tot dan toe intacte politiebarricade wisten te breken. Vervolgens hield hij een agent tegen de grond, die door andere bestormers werd geschopt en daar verschillende verwondingen aan overhield. Steven D’Antuono, assistent-directeur bij de FBI die alle deelnemers van de Capitool-bestorming voor de rechter probeert te krijgen, stelt dat Webster zo ‘collega-wetshandhavers verraadde die hun leven riskeerden om het Amerikaanse volk te beschermen’. Webster is niet alleen een oud-politieagent maar werkte in het verleden ook als marinier. ‘Hij legde voor deze beroepen een eed af waarin hij beloofde om de grondwet tegen alle vijandigheden te verdedigen, uit binnen- en buitenland’, aldus D’Antuono. Het gaat om de hoogste straf die een rechter heeft opgelegd vanwege de Capitool-bestorming op 6 januari 2021. Al zo’n 250 mensen werden veroordeeld vanwege hun rol bij de bestorming van het Capitool, maar niemand kreeg zo’n hoge straf als Webster. Openbaar aanklagers hadden zeventien jaar cel tegen hem geëist, maar rechter Amit Mehta legde hem donderdag de celstraf van tien jaar op. Rechter Mehta bekeek de beelden die ten tijde van de bestorming van Webster gemaakt werden meerdere keren, schrijft The Washington Post. ‘Pas na uw actie brak de hel los, door uw inzet wisten mensen het Capitool te bereiken’, stelt Mehta. ‘Uw aandeel was groot en die context is belangrijk.’ Ook het feit dat hij de aanval had voorbereid en kogelwerende kleding droeg, maakten dat Webster een hoge straf kreeg opgelegd. Advocaten van de gepensioneerde agent beargumenteerden dat hij ‘uit zelfbescherming’ handelde. Ook zou oud-president Donald Trump een ‘buitengewoon grote invloed’ op hem hebben gehad, stelden zij.||https://www.volkskrant.nl/nieuws-achtergrond/hoogste-straf-voor-bestorming-capitool-tien-jaar-cel-voor-gepensioneerde-agent~b25b6673/
2022-09-02||Grootste stijging van huurprijzen sinds 2014, woningen in vrije sector 3,8 procent duurder||Huurders betalen sinds 1 juli gemiddeld 3 procent meer per maand. De jaarlijkse huurstijging komt daarmee uit op het hoogste niveau sinds 2014, toen de stijging 4,4 procent bedroeg. Vooral woningen in de vrije sector zijn met 3,8 procent aanzienlijk duurder geworden, maar ook verhuurders van sociale huurwoningen voeren flinke verhogingen door. ­Corporatiewoningen stegen gemiddeld met 2,6 procent in prijs, bij particuliere verhuurders van een sociale huurwoningen zijn de huren met 2,9 procent gestegen. De sociale verhuurders maken daarbij gebruik van een nieuwe regel, waarbij huren voor huishoudens met hogere inkomens extra verhoogd mogen worden. De huursprong bij sociale verhuurders is daardoor extra groot. In 2021 was de huurstijging, door een bevriezing van de huren in de coronatijd, met gemiddeld 0,3 procent veel lager. Na een bewonerswissel steeg de huurprijs met gemiddeld 9,8 procent. Na een wissel mag een verhuurder een nieuw tarief vaststellen. Vooral in de Randstad zijn de huren snel opgelopen. In Amsterdam steeg de huurprijs met gemiddeld 3,6 procent. Het effect van bewonerswisselingen is hier groter dan in de andere grote steden. In de gemeente Utrecht steeg de huurprijs voor zittende huurders met 2,7 procent het hardst. Drenthe en Friesland kenden de laagste stijgingen. De regels voor de huurstijging van 2023 zullen weer anders zijn. Door de hoge inflatiecijfers worden huur­prijzen vanaf dan gekoppeld aan de gemiddelde cao-stijging. Woonbond bezorgd over huurstijgingDe Woonbond maakt zich zorgen over de huurstijging dit jaar met drie procent. ‘Dat is zorgwekkend, aangezien de hogere huur gepaard gaat met een hogere energierekening. Wonen wordt bij elkaar voor huurders dus rap duurder’, aldus de belangenvereniging voor huurders. De Woonbond wijst erop dat eerder met corporaties en minister Hugo de Jonge (Volkshuisvesting) is afgesproken dat ruim 500.000 hurende huishoudens met een laag inkomen en hoge huur huurverlaging krijgen in 2024. Maar dat is volgens de huurdersbelangenvereniging niet voldoende. De bond wil dat de huren ook volgend jaar al omlaag gaan en de huurtoeslag stijgt. ‘Alle zeilen moeten bij om te zorgen dat huurders met een krappe beurs niet kopje onder gaan’, zegt Woonbonddirecteur Zeno Winkels, die ervoor pleit dat de huurverlaging ook voor de commerciële sector gaat gelden. De belangenvereniging vindt dat het kabinet met aanvullende maatregelen moet komen om te voorkomen dat huurders een hoge huur blijven betalen voor slecht geïsoleerde woningen. Zo wil de Woonbond dat enkelglas voortaan als een gebrek wordt gezien aan de woning. ‘Dit zorgt ervoor dat het vervangen van enkelglas onder de onderhoudsplicht valt van de verhuurder. Huurders kunnen dit dan afdwingen. Doet de verhuurder dat niet, dan betekent dat huurverlaging tot de onzuinige ruiten zijn vervangen’, zegt de Woonbond.||https://www.volkskrant.nl/nieuws-achtergrond/grootste-stijging-van-huurprijzen-sinds-2014-woningen-in-vrije-sector-3-8-procent-duurder~b13e481b/
