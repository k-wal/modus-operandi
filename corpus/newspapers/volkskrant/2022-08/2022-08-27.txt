2022-08-27||Paus drukt met twintig nieuwe kardinalen stempel op toekomst kerk||Met hun benoeming drukt de 85-jarige paus Franciscus opnieuw een stempel op de toekomst van de kerk omdat hij vooral kardinalen kiest die zijn enigszins progressieve opvattingen delen. Van de twintig nieuwe kardinalen zijn er zestien jonger dan 80 jaar. Dat houdt in dat ze mogen stemmen over de opvolging van de paus, na diens overlijden of aftreden. Op dit moment heeft Franciscus, die in 2013 de teruggetreden paus Benedictus XVI opvolgde, 83 van de 132 kardinalen gekozen die stemrecht hebben. De laatste keer dat de paus nieuwe kardinalen heeft ingezworen was twee jaar geleden. De kerkelijk leider uit Argentinië brengt zondag een kort bezoek aan L’Aquila, de hoofdstad van de Abruzzen, een regio in zuidelijk centraaal Italië. Daar, in de Basilika Santa Maria di Collemaggio, ligt Celestinus V begraven, de eerste paus die vrijwillig afstand deed van zijn ambt. Dat was eind 13de eeuw. De aankondiging van deze trip versterkte de geruchten dat Franciscus ook overweegt terug te treden. De paus treft in L’Aquila politici, geestelijken en familie van de slachtoffers van de aardbeving in 2009. Daarna volgt een eredienst met geloofsgenoten in de plaatselijk basiliek. Maandag ontvangt Franciscus alle kardinalen in het Vaticaan voor een plenaire vergadering.||https://www.volkskrant.nl/nieuws-achtergrond/paus-drukt-met-twintig-nieuwe-kardinalen-stempel-op-toekomst-kerk~bf02d042/
2022-08-27||Verenigd Koninkrijk wil af van riooloverstort, maar dat gaat nog decennia duren||Britten die in deze glorieuze zomerdagen naar het strand willen, zullen moeten oppassen. Op veel plekken, zeker aan de kusten in het zuidoosten, is het water bruin van de uitwerpselen. Sterker, de Franse buren hebben geklaagd dat de Britten de Noordzee en Het Kanaal als een open riool benutten. Een Franse Europarlementariër heeft de Europese Commissie zelf gemaand tot het instellen van een onderzoek naar de Britse vuilspuiterij. Het is niet alleen vies om in te baden, maar ook een gevaar voor de schelpdieren. De vervuilingsgolf volgde op de overvloedige regenval die een tijdelijk einde betekende van de schier eindeloze hittegolf. Het watertekort van de afgelopen weken maakte opeens plaats voor een teveel aan water, meer dan de opvangcapaciteit. De geprivatiseerde waterbedrijven op het eiland hebben vervolgens het wateroverschot, een combinatie van regenval en rioolwater, in rivieren en in de zee laten stromen. Dat is een gangbare praktijk waar steeds meer kritiek op komt, temeer ze ook rioolwater dumpen als er geen nood is. Al jaren zijn er actiegroepen die protest aantekenen, waaronder Surfers Against Sewage dat in 1990 is opgericht voor surfers in Cornwall. De waterbedrijven wordt het hand boven het hoofd gehouden door de Conservatieve regering, die eind vorig jaar nog een wetsvoorstel om zeep hielp dat gericht was op het stoppen van de dumpingen. Alleen al in 2021 is er meer dan 400 duizend keer vies water in rivieren en de zee terechtgekomen, zo is uit cijfers van de Environmental Agency gebleken, een soort Britse versie van Rijkswaterstaat. Onder maatschappelijke druk heeft de Conservatief Eustice – door zijn critici ‘useless’ genoemd – toegezegd dat hij gaat zorgen dat er een einde komt aan het dumpen van overtollig, ongezuiverd water. Hij sprak over ‘een revolutie van ons rioolsysteem’. In de 19de eeuw waren de Britten op dit terrein voorlopers in de wereld. Daarvoor moeten de waterbedrijven omgerekend 66 miljard euro investeren, een bedrag dat voor het grootste deel, zo voorspelde de bewindsman, op rekening zal komen van de consumenten. Dat zal slecht vallen, want de Britse waterbedrijven hebben geen al te goede naam. Regelmatig komen er berichten over enorme bedragen die de bestuurders innen terwijl het verouderde waternet kraakt in zijn voegen. Terwijl er in half Engeland een sproeiverbod gold, stonden onlangs enkele straten in het noorden van Londen onder water door een groot lek. Sinds de privatisering in 1991 is er meer dan 67 miljard euro uitgekeerd aan aandeelhouders van de waterbedrijven, die een natuurlijk monopolie hebben. Eustice beweerde dat het probleem jarenlang verwaarloosd is en dat er nu eindelijk actie zal worden ondernomen. Dat bracht critici ertoe om te wijzen op het feit dat de Conservatieve regering al twaalf jaar aan de macht is. Milieuactivist Feargal Sharkey is sceptisch over de plannen, zo bleek uit een reactie die door de Press Association werd opgetekend. Volgens de voormalige zanger van The Undertones worden de waterbedrijven uit de wind gehouden en kunnen ze de komende decennia gewoon doorgaan met het dumpen van afvalwater. Ook de Liberaal-democraat Tim Farron wil meer urgentie. ‘Terwijl de waterbedrijven rollen in het geld’, zei hij tegenover The Evening Standard, ‘zwemmen wij in rioolwater.’||https://www.volkskrant.nl/nieuws-achtergrond/verenigd-koninkrijk-wil-af-van-riooloverstort-maar-dat-gaat-nog-decennia-duren~b5846c33/
2022-08-27||Na vertrek Jens Toornstra zoekt Feyenoord nieuwe kernspelers; aanwinst Hancko stelt zich kandidaat ||De koning is dood, leve de koning. Zo werkt het dus niet bij Feyenoord. Ook een dag na de ruime zege op FC Emmen (4-0) met vier doelpunten van nieuwe spelers (Timber, Giménez, Rasmussen, Szymanski) gaat het in Rotterdam en omstreken nog steeds veel over Jens Toornstra. De middenvelder die, je zou het bijna vergeten door de vele fans in Toornstra-shirts, het immense spandoek en de warme woorden van directeur Te Kloese voor Toornstra zaterdagavond in de Kuip, uit eigen beweging vertrok naar FC Utrecht. Dat komt enerzijds door het affiche van zondag: FC Utrecht-Ajax. Maar het zit hem ook in de herkenbaarheid, de aanraakbaarheid van Toornstra. De zorgen ook of er zich wel een nieuwe kern zal vormen, want eerder vertrokken met Linssen, Til, Diemers en Malacia nog vier Nederlandse spelers. Feyenoord haalde, tot op heden, vijftien spelers terug uit alle windstreken. Waaronder vijf in Nederland geboren spelers, maar zij zijn nog jong (Wieffer, Timber, Taabouni) of nog driftig op zoek naar hun vorm (Idrissi, Dilrosun). ‘De ideale situatie zou zijn dat de kern van de ploeg weer had bestaan uit Nederlandse spelers. Maar uiteindelijk kijk je naar prijs-kwaliteit en niet naar nationaliteit’, stelde coach Arne Slot daar eerder in de week over. PSV haalde de ervaren Luuk de Jong terug naar Eindhoven als nieuwe leider, Ajax deed dat eerder met Daley Blind en de al in Nederland goed bekende Dusan Tadic. Snijdt Feyenoord zich niet in de vingers? ‘Ik denk dat een kern van ervaren spelers uit hetzelfde land niet meer noodzakelijk is’, zegt Robert Maaskant. Hij werd als trainer kampioen van Polen met Wisla Krakow en had vijftien nationaliteiten in zijn selectie. ‘Leiders moeten vooral het goede voorbeeld geven in het veld. Ik had bij Wisla zo’n speler in Sobolewski, die sprak geen woord Engels, maar hij nam iedereen mee. Ik schat Toornstra ook niet in als iemand die in de kleedkamer loopt te bulderen, die leidt ook door zelf altijd alles te geven en daarnaast heel normaal te doen. Maar uiteindelijk staan er altijd weer nieuwe leiders op.’ Maaskant denkt hem bij Feyenoord al gezien te hebben in de tegen Emmen debuterende Dávid Hancko. De 24-jarige Slowaakse verdediger deed dat met ontzettend veel overtuiging, agressiviteit en passie, nota bene als linksback, een positie waar hij al lang niet gespeeld had. Hancko leidde bovendien na een uur het eerste, uitermate fraaie, doelpunt in middels een vernuftige combinatie met Quinten Timber. Maaskant: ‘Alle spelers hebben meteen gezien, die is echt goed, en die gaat ook nog voorop in de strijd.’ Presteren in het hier en nu maakt meer indruk dan reputaties, meent Maaskant. Zelfs Cristiano Ronaldo raakte in de kleedkamer bij Manchester United aanzien kwijt toen hij minder begon te presteren vorig seizoen. Toornstra en Linssen waren vorig seizoen na de winterstop geen basisspelers meer, Diemers kwam al helemaal niet in het stuk voor. Toch waren de prestaties van Feyenoord vooral in Europa voortreffelijk, zodanig zelfs dat meer dan de helft van het basisteam voor goed geld werd verkocht. Alsnog was in de nieuwe basisformatie geen plek voor Toornstra. Hoe nu verder? Maaskant haalt de gefaseerde groepsontwikkelingstheorie van psychologisch onderzoeker Bruce Tuckman aan. De eerste fase (forming) staat in het teken van aftasten en een voorlopige werkstructuur aannemen, de groep zoekt naar een vorm. Na het doorstaan van negatieve stormen (storming) worden pas echt de normen bepaalt (norming), waarop, als alles goed gaat, de topprestaties (performing) volgen. ‘Feyenoord zit echt in de vormingsfase. Het kan niet anders dan dat de trainer nu de leiding neemt.’ Maaskant, die Slot kent van hun gezamenlijke tijd bij FC Zwolle, denkt dat assistent-coach Marino Pusic door zijn pedagogische achtergrond heel belangrijk is in dat proces. ‘Maar op zeker moment moeten er in de groep leiders opstaan. Ik ben zelf weleens als trainer de leider gebleven in een groep, ik stond er soms heel erg boven en er dan weer tussen, was ook degene die de grappen maakte, spelers op hun plek zette. Maar in een groep moet ook zelfontplooiing zitten. In het veld moeten ze toch zelf beslissingen nemen, elkaar helpen en coachen. Dat lukt je niet de hele tijd vanaf de kant. Je moet dus niet té dominant zijn.’ Slot vertelde al niet met zijn selectie te gaan paintballen of andere teamactiviteiten te gaan doen teneinde de groepsvorming te stimuleren. Hij gelooft in ‘met elkaar keihard werken op trainingen en in wedstrijden om een moeilijk te verslaan team te worden’. Om daarna, als het goed is, succesmomenten met elkaar beleven. ‘Dat is de beste manier om een team te vormen.’ Nog een tip van Maaskant: ‘De beste coaches laten hun spelers denken dat zij iets bedacht hebben. Zo krijg je echt vaart in dat groepsproces.’||https://www.volkskrant.nl/sport/na-vertrek-jens-toornstra-zoekt-feyenoord-nieuwe-kernspelers-aanwinst-hancko-stelt-zich-kandidaat~bf26c5e6/
2022-08-27||Kosovo en Servië leggen conflict over grensverkeer bij||Beide partijen, vertegenwoordigd door respectievelijk president Aleksandar Vucic en premier Albin Kurti, waren eerder deze week tijdens overleg in Brussel niet tot overeenstemming gekomen. Het akkoord betekent dat het grensverkeer tussen beide landen wordt vrijgegeven. Belgrado ziet af van de de introductie van in- en uitreisdocumenten voor mensen met een Kosovaars paspoort en andersom hoeven er ook geen formulieren meer te worden ingevuld. ‘Ik ben blij dat we een Europese oplossing hebben gevonden om het reizen tussen Kosovo en Servië te vereenvoudigen. Dat is in het belang van alle ingezetenen’, aldus Borrell. De kou is overigens nog niet geheel uit de lucht. Kosovo, sinds 2008 onafhankelijk, wil de Serviërs in het land verplichten voortaan met Kosovaarse nummerborden op hun auto rond te rijden. De regering in Pristina heeft de maatregel opgeschort tot eind deze maand. Servië ligt dwars. Borrell zei te verwachten dat Kurti en Vucic zich ook in deze kentekenkwestie pragmatisch en constructief zullen opstellen om tot een vergelijk te komen.||https://www.volkskrant.nl/nieuws-achtergrond/kosovo-en-servie-leggen-conflict-over-grensverkeer-bij~b1a09917/
2022-08-27||Als een voorpaginakop zo anders wordt gelezen en begrepen dan je hebt bedoeld, dan heb je iets verkeerd gedaan||Een deel van de lezers heeft moeite en soms grote moeite met de openingskop van de zaterdagkrant ‘Lastpakken zonder enig toekomstperspectief’. Ze vinden het onbegrijpelijk dat de krant asielzoekers op deze wijze afschildert, zeker in een week waarin Artsen zonder Grenzen te hulp moest komen vanwege de erbarmelijke opvang in Ter Apel. Dat zou ook onbegrijpelijk zijn, als we dat inderdaad hadden willen doen, maar dat wilden we niet. De kop gaat over een kleine groep binnen de asielzoekerspopulatie, de asielzoekers die afkomstig zijn uit zogenaamde ‘veilige landen’, die geen kans hebben op asiel, door de Europese asielzoekerscentra zwerven en daar voor overlast zorgen. Niet allemaal natuurlijk, maar meer dan de helft van hen was volgens de laatste cijfers betrokken bij incidenten in azc’s. Het stuk waar de kop naar verwijst, vloeide voort uit een eerdere reportage die we in Ter Apel maakten. Daaruit bleek dat er zich gewelddadige taferelen (steekpartijen, diefstal) afspeelden en dat ‘veiligelanders’ daarin een rol speelden. We vonden het belangrijk om ons beter in deze groep te verdiepen omdat, zolang voor hen geen oplossing is gevonden, andere asielzoekers lijden onder geweld en het draagvlak onder de asielopvang wordt ondergraven. Het artikel laat vooral de totale uitzichtloosheid zien waarin deze groep verkeert. Dat wilden we op de voorpagina benadrukken, met de kop (‘zonder enig toekomstperspectief’) maar ook met de intro die afsluit met een wanhoopskreet van een van de veiligelanders. Om de onruststokers binnen die groep te omschrijven kozen we voor ‘lastpakken’; in onze ogen een woord dat de lading dekt. ‘Iemand die problemen veroorzaakt’, is de definitie. Als een voorpaginakop zo anders wordt gelezen en begrepen dan je hem hebt bedoeld, dan heb je iets verkeerd gedaan. Achteraf bezien hadden we na een week als deze waarin honderden asielzoekers leden onder de Nederlandse onmacht of onwil om hen fatsoenlijk op te vangen, op de voorpagina niet de nadruk moeten leggen op een klein deel van hen. Met deze timing hebben we misverstanden op zijn minst in de hand gewerkt en zo bijgedragen aan een beeld van asielzoekers dat het tegendeel is van de menselijke blik die we juist nastreven. Dat betreuren we.||https://www.volkskrant.nl/nieuws-achtergrond/als-een-voorpaginakop-zo-anders-wordt-gelezen-en-begrepen-dan-je-hebt-bedoeld-dan-heb-je-iets-verkeerd-gedaan~b90dc47f/
2022-08-27||Een grap over islamitisch onderwijs komt de Turkse powervrouw Gülsen duur te staan||Je zou haast denken dat het allemaal georkestreerd is. De videoclip van het liedje Lolipop, in maart dit jaar uitgebracht, begint met de arrestatie en opsluiting van zangeres Gülsen. Twee vrouwelijke gevangenbewaarders doen de vrouw handboeien om en leiden haar naar een cel, waarvan de traliedeur met een klap dichtvalt. De rest van de video brengt de Turkse popster dansend in haar kleine cel door, gekleed in wisselende kostuums die letterlijk niet veel om het lijf hebben. Een jonge man probeert haar blote buik te kussen door het glas van de bezoekersruimte. Tussendoor wordt nog even een blauwe lolly door Gülsen oraal bejegend. Donderdag werd de Turkse zangeres door de politie thuis in Istanbul aangehouden en na verhoor overgebracht naar een vrouwengevangenis in de stad. Haar vergrijp: tijdens een concert in april had ze een van haar muzikanten geïntroduceerd met een grapje. Hij had op een islamitische imam hatip-school gezeten, vandaar dat hij zo ‘verdorven’ was. Pas vorige week werd Gülsen het mikpunt van een haatdragend trollenleger op sociale media, nadat de rechtse krant Sabah een video met de grap online had gezet. Een dag later kwam justitie in actie. De zangeres wordt verdacht van het ‘aanzetten tot haat en vijandigheid’. Minister van Justitie Bekir Bozdag sprak schande van Gülsens ‘achterlijke’ mentaliteit. ‘Een deel van de samenleving opzetten tegen een ander deel met discriminerende taal door een artiest getuigt niet van respect voor de kunst’, liet hij weten. Vanwaar de ophef? Op de eerste plaats natuurlijk omdat Gülsen de draak had gestoken met het islamitisch onderwijs. De imam hatip-scholen zijn een stokpaardje van president Recep Tayyip Erdogan. Ooit werden die opgericht om imams op te leiden, maar onder Erdogan – zelf product van de imam hatip – werd er flink in geïnvesteerd. Zijn bedoeling is er een reguliere vorm van middelbaar onderwijs van te maken, die een ‘vrome generatie’ aflevert. De symboolwaarde is groot. Erdogan en zijn AK-partij koketteren met hun islamitische geloofsbrieven, maar veelal blijft dat beperkt tot retoriek. De vermeende ‘islamisering’ van Turkije wordt amper in concreet beleid omgezet. Van het invoeren van sharia-achtige wetten is volstrekt geen sprake. Maar met het imam hatip-onderwijs kan Erdogan wél een godsdienstig geurspoor achterlaten. Vandaar dat in de storm van kritiek die volgde op Gülsens arrestatie, een direct lijntje werd gelegd naar de politiek. Volgens leider Kemal Kiliçdaroglu van oppositiepartij CHP is het de bedoeling de samenleving te polariseren, zodat de AKP na de verkiezingen van volgend jaar juni aan de macht blijft. Ook andere critici menen dat de conservatieve kiezer wordt gepaaid. En dan wordt Gülsen kennelijk gezien als een geschikte prooi. De zangeres, 46 jaar geleden geboren als Gülsen Bayraktar, valt op met haar gewaagde, sexy kleding. Dat draagt bij aan haar populariteit, maar levert haar ook veel kritiek op. Toen zij drie weken geleden in Istanbul optrad in een oranje truitje dat de onderste helft van haar borsten onbedekt liet, reageerde de moeder van een fan op Twitter: ‘Mijn ogen bloeden als ik dit zie.’ Tijdens hetzelfde optreden nam ze een lhbti-vlag aan uit het publiek, paradeerde er trots mee rond en zei: ‘Dit geven we een speciaal plekje in ons hart.’ Gülsen is politiek minder uitgesproken dan een Beyoncé, maar duidelijk is dat ze met het seculiere publiek meer voeling heeft dan met het religieus ingestelde deel van Turkije. Ook spant ze zich in voor sociale doelen (ouderen, kinderen, onderwijs) en spreekt ze zich uit voor vrouwenrechten en tegen geweld tegen vrouwen. Daarbij brengt ze in herinnering dat ze als 17-jarige, samen met een vriendin, op straat werd belaagd door een potentiële aanrander. Het bekwam de man niet goed: Gülsen heeft zwarte band karate. Na de scheiding in 2000 van haar eerste echtgenoot zei ze: ‘Hij heeft me niet geslagen. Ik heb hem geslagen, ik heb zwarte band.’ De kritiek op haar sexy kleding pareerde ze begin dit jaar in een ‘essay’ op Instagram met feministische inslag. ‘Als vrij persoon bepaal ik wat ik draag, niet iemand anders’, schreef ze. De grap van deze populaire powervrouw over het islamitisch onderwijs moet in Ankara zijn aangekomen als een karatetrap. Het gaat namelijk helemaal niet goed met de imam hatip-scholen. Ze staan inmiddels bekend als het kwalitatieve afvoerputje van het Turkse onderwijssysteem. ‘Het is een zooitje op de imam hatip’, zei Iren Özgur, schrijfster van een boek over de onderwijsvorm, twee jaar geleden tegen de Volkskrant. In juli gaf de helft van de leerlingen op imam hatip-scholen te kennen te willen overstappen naar het openbaar onderwijs. President Erdogan heeft de term ‘vrome generatie’ al een paar jaar niet in de mond genomen. Tegenwoordig heeft hij het over de vorming van een ‘capabele generatie’.||https://www.volkskrant.nl/nieuws-achtergrond/een-grap-over-islamitisch-onderwijs-komt-de-turkse-powervrouw-gulsen-duur-te-staan~bfc7f6e2/
2022-08-27||Verstappen superieur in kwalificatie op Spa-Francorchamps, start race wel in achterhoede||Verstappen domineerde zaterdag de kwalificatie voor de Grand Prix van België. Hij greep zo zijn vierde pole van het seizoen. Toch wacht Verstappen zondag een inhaalrace; vanwege een motorwissel start hij vanaf de vijftiende plek. Vooraf was al duidelijk dat de uitslag van de kwalificatie geenszins zou overeenkomen met de daadwerkelijke startopstelling. Zeven coureurs, onder wie Verstappen, besloten in België motoren te wisselen in ruil voor een straf. Formule 1-motoren zijn in het regelboek opgedeeld in zeven onderdelen. Van de meeste onderdelen mogen de teams er drie straffeloos gebruiken. Daarna volgen zogenoemde gridstraffen voor elk onderdeel dat te vaak wordt vervangen, waardoor een coureur plekken wordt teruggezet in de startopstelling. Vrijdag werd bekend dat Verstappen in België straffen zou krijgen voor het te vaak vervangen van liefst vier motoronderdelen, waarmee voor het weekeinde al duidelijk was dat de WK-leider de race op zondag in de achterhoede zou starten. Het was een bewuste keuze van zijn team Red Bull. Op de snelle Ardennenbaan is het traditiegetrouw goed mogelijk om in te halen. Verstappen heeft zo de kans in de race een en ander goed te maken. Daar komt bij dat zijn auto het gehele seizoen al goed presteert op circuits waar de gemiddelde snelheid hoog is, zoals op Spa-Francorchamps. De pijn van zijn straf werd verder verzacht door het besluit van Ferrari om de motor van Charles Leclerc te vervangen en de nummer twee in de WK-stand dus eveneens met een gridstraf op te zadelen. In de kwalificatie draaide het voor Verstappen daarom voornamelijk om sneller zijn dan Leclerc. Dan zou hij in ieder geval voor zijn rivaal starten. Dat lukte hem probleemloos. In de trainingen oogden de twee Red Bulls al superieur in de Ardennen en in de kwalificatie bleek dat andermaal het geval, met Verstappen als klasse apart. In het laatste kwalificatiedeel was Verstappen in zijn eerste ronde meteen al ruim zes tiende van een seconde sneller dan de rest en bijna een seconde rapper dan Leclerc. Verstappen geloofde het daarna wel en reed niet eens meer een tweede ronde, wetende dat niemand meer aan zijn tijd kon tippen. Na de kwalificatie sprak Verstappen vol lof over zijn auto, die hem het gehele weekeinde al uitermate goed bevalt. Het was 'een van de beste' kwalificaties van het jaar, zei hij in de persconferentie. Op papier lijkt winnen van de race vanaf de vijftiende plek lastig. Maar Ferrari-coureur Sainz, die dankzij Verstappens straf vanaf de eerste plek begint, dacht dat de Nederlander wel degelijk een kanshebber was voor de overwinning. Verstappen zelf oogde ook optimistisch: ‘We moeten naar voren zien te komen, maar in deze auto zou het zonde zijn om straks niet op het podium te staan.’||https://www.volkskrant.nl/sport/verstappen-superieur-in-kwalificatie-op-spa-francorchamps-start-race-wel-in-achterhoede~be0d876b/
2022-08-27||Nederlandse militairen gewond bij schietpartij in Amerikaanse stad Indianapolis||Het gaat om militairen van het Korps Commandotroepen die in de staat Indiana op oefening waren. Volgens Defensie vond het incident plaats voor het hotel waar de commando’s verblijven, tijdens hun vrije tijd. De lokale politie onderzoekt de precieze toedracht van de schietpartij. Er is nog niemand aangehouden. In de buurt van Indianapolis bevindt zich een oefendorp waar Nederlandse militairen wel vaker naartoe gaan. Het ministerie van Defensie meldt verder dat de families van de slachtoffers zijn geïnformeerd.||https://www.volkskrant.nl/nieuws-achtergrond/nederlandse-militairen-gewond-bij-schietpartij-in-amerikaanse-stad-indianapolis~b285094d/
2022-08-27||‘350 alleenstaande kinderen in Ter Apel van wie 50 op stoelen slapen, begeleiding schiet tekort’||Zo’n 350 alleenstaande minderjarige asielzoekers verblijven momenteel in het aanmeldcentrum in Ter Apel, terwijl dat officieel plek biedt aan slechts 55 van hen. Dat bevestigt het Centraal Orgaan opvang Asielzoekers (COA) aan NRC, na berichtgeving van die krant op basis van anonieme bronnen. Deze kinderen, die zonder ouders of verzorgers reizen, vormen de meest kwetsbare groep vluchtelingen en worden daarom normaal gesproken apart van andere asielzoekers opgevangen. In Ter Apel is deze groep nu zo groot, dat er niet voldoende ruimte is voor hen. 50 kinderen brengen de nacht door op stoelen in de wachtruimte van de IND. Daar is geen begeleiding, maar alleen beveiliging. De kinderen krijgen magnetronmaaltijden te eten en kunnen naar het toilet, maar er is geen douche. Voor de driehonderd kinderen die niet bij de IND, maar in de reguliere opvanglocatie van Ter Apel verblijven zijn er overdag zeven begeleiders, en ’s nachts twee. Deze jongeren zouden normaal gesproken binnen enkele dagen na hun asielaanvraag door moeten stromen naar speciale opvangplekken voor jongeren. Maar die plekken zitten momenteel vol, en de IND heeft een achterstand met het verwerken van de asielaanvragen. In juni constateerden de Inspectie Justitie en Veiligheid en de Inspectie Gezondheidszorg en Jeugd al dat er 170 alleenstaande minderjarige asielzoekers in Ter Apel waren. Dat aantal is inmiddels dus ruim verdubbeld. De organisaties stelden in een ‘signaalbrief’ aan staatssecretaris Eric van der Burg (Asiel en Migratie) dat de kinderen in Ter Apel niet genoeg begeleiding krijgen. Hun kamers worden vies, samen eten zit er vaak niet in en er ontstaan onveilige situaties omdat groepjes kinderen en jongeren met elkaar ruziën. Ook kinderombudsman Margrite Kalverboer maakt zich al langer zorgen over de leefomstandigheden van alleenstaande minderjarige asielzoekers in Ter Apel. Na een bezoek aan het aanmeldcentrum in april vertelde ze NRC dat de kinderen ‘mentaal verwaarloosd’ worden. ‘Ze komen uit een situatie van acute stress. Vervolgens stel je ze bloot aan totale verwaarlozing. Wat denk je dat er dan gebeurt? Je verergert hun problemen. Daar is de overheid verantwoordelijk voor.’ Bij het aanmeldcentrum in Ter Apel is het al maandenlang zeer druk. Regelmatig moeten honderden asielzoekers buiten slapen, op het dieptepunt afgelopen week waren dat er maar liefst 700. Hulporganisaties trekken al wekenlang aan de bel over de omstandigheden. Er zijn geen douches, nauwelijks toiletten en de asielzoekers slapen op de grond onder de buitenlucht. De situatie is volgens hulpverleners onveilig en onhygiënisch. Vrijdagavond werden zo’n 400 buitenslapers overgeplaatst naar noodopvanglocaties in Stadskanaal, Zuidbroek, Almere, Groningen en Utrecht. 250 anderen kozen ervoor om in Ter Apel te blijven, omdat ze bang zijn dat hun asielprocedure anders vertraging oploopt. De locaties in Stadskanaal en Zuidbroek waren maar voor een nacht beschikbaar, dus de ongeveer 200 asielzoekers die daarnaartoe overgeplaatst waren zijn inmiddels weer op het grasveld in Ter Apel. Het COA probeert naar eigen zeggen meer sanitaire voorzieningen te regelen voor de mensen op het grasveld. Ook hoopt de organisatie op een snellere doorstroom verderop in de asielketen. De ministerraad bereikte gisteren overeenstemming over een pakket maatregelen dat de situatie in Ter Apel moet verlichten, waaronder het beschikbaar maken van woningen zodat statushouders in asielzoekerscentra door kunnen stromen.||https://www.volkskrant.nl/nieuws-achtergrond/350-alleenstaande-kinderen-in-ter-apel-van-wie-50-op-stoelen-slapen-begeleiding-schiet-tekort~bdcdbfc1/
2022-08-27||Pragmatische Ten Hag krijgt langzaam vat op Manchester United ||Never change a winning team, zo luidde het devies van Ten Hag na de inspirerende zege op Liverpool. Dus mocht Cristiano Ronaldo op de reservebank van St Mary’s plaatsnemen, net als in augustus 2003 toen de vers uit Lissabon overgekomen aanvaller de grote belofte was. Het treffen indertijd eindigde in een 1-0-zege voor The Saints, de laatste keer dat United hier verloor. Nu wacht de 37-jarige superster nog steeds op een club die Champions League speelt en hem kan betalen. Daar heeft Ten Hag geen tijd voor. De Tukker is druk met het bouwen van een hechte ploeg. Hij doet dat op een pragmatische wijze. Net als tegen Liverpool speelde United tegen Southampton directer: minder veilige passes, meer diepte. Een lange bal werd niet geschuwd. De 4-0-blamage tegen Brentford had aangetoond dat Ten Hag niet over de spelers beschikt om van achteruit op te bouwen. Zo bezit doelman David de Gea briljante reflexen, maar is hij onzeker in balbezit. Op deze glorieuze zomerdag in de havenstad zagen 31.196 toeschouwers een open wedstrijd. De beste kans was voor de bezoekers. In de 19de minuut schoten Anthony Elanga, Bruno Fernandes en Christian Eriksen binnen tien seconden drie keer op het vijandelijke doel, maar hun schoten eindigden op lichaamsdelen van verschillende Southampton-verdedigers. Even later kwam Fernandes een inch tekort om een scherpe voorzet van Eriksen binnen te tikken. Sinds hij van Ten Hag de aanvoerdersband heeft gekregen is Fernandes, een geboren leider, opgebloeid. Tien minuten later was het driemaal scheepsrecht voor de Portugees toen hij met een knappe volley een vloeiende aanval over vijf schijven afrondde. Dat zijn het soort vlotte combinaties die Ten Hag wil zien. Na de openingstreffer verloor het de controle, en was het alle hens aan dek, of beter: alle ballen op de ingevallen Ronaldo. Southampton had een strafschop moeten krijgen toen Scott McTominay in de eigen zestien de bal drie keer met de hand beroerde. De VAR toonde geen interesse. United vocht voor wat het waard was, met Zuid-Amerikaanse strijders als Lisandro Martínez en de ingevallen Real Madrid-veteraan Casimero. Verder verrichtte De Gea een magnifieke redding. Het limoenkleurige uittenue was hetzelfde, maar voor de rest was de ploeg onherkenbaar vergeleken met de 4-0-afgang tegen Brentford. Na die nederlaag moesten de Manchester United-spelers voor straf 13,8 kilometer hardlopen, de afstand die hun Brentford-opponenten tijdens de wedstrijd meer hadden afgelegd. De 52-jarige Ten Hag rende zelf mee in de hitte, aangevend dat hij tot het team behoort dat faalde. Het was een beslissing waarmee hij veel respect heeft afgedwongen. Dat was te zien in St Mary’s, waar de spelers voor hem knokten en de meegereisde fans hem bezongen.||https://www.volkskrant.nl/sport/pragmatische-ten-hag-krijgt-langzaam-vat-op-manchester-united~b155a036/
2022-08-27||Jasper van Kuijk is De Slimste Mens: ‘Wat je nodig hebt, is een mix van focus, gezonde wedstrijd­spanning en ontspanning’ ||‘Wat weet je van… de Volkskrant? Het is een Nederlandse krant. Van oorsprong katholiek. Azijnbode. Er was ophef omdat de hoofdredacteur in coronatijd zei dat hij de standpunten van de regering volgde. Pas!’ ‘Ja, zo ga je dus denken als je met De Slimste Mens hebt meegedaan.’ ‘Mijn telefoon is vrijdagavond ontploft. Vooral met berichten van vrienden en familie. Die hebben het allemaal op de voet gevolgd. Dan schreven ze: ‘Weer een ronde verder, yes, yes, yes!’ Ik hoorde ook dat mensen in een eerdere uitzending naar het scherm geschreeuwd hebben. ‘NEE! NEE! MATTHIJS VAN NIEUWKERK!’ Ik kon niet op zijn naam komen, een black-out. Het is ook echt anders of je daar zit of thuis op de bank. Ik zie parallellen met topsport en theater. Wat je nodig hebt, is een mix van focus, gezonde wedstrijdspanning en ontspanning. Soms klopt die mix niet. Daardoor had ik ook afleveringen die niet lekker liepen. De eerste aflevering van de finaleweek bijvoorbeeld, toen ik voor het eerst in die andere studio zat.’ ‘Ja. En dat was best ontregelend. Ik kreeg ook regieaanwijzingen. Dat ik naar links moest kijken als Philip iets zei en naar rechts als Maarten iets zei. Links stond een monitor, rechts helemaal niets. Daar hebben ze toen maar een emmer neergezet. Soms keek ik naar de verkeerde kant.’ ‘Dat vind ik lastig. Als tv-programma en als spel zit het heel slim in elkaar. Dat begint al met de interviewtjes met de kandidaten. Daardoor leer je ze kennen, krijg je een emotionele band en ga je met ze meeleven. Omdat ze de volgende dag terugkeren, wil je ook die aflevering zien. ‘Het spel bevat veel nivellerende elementen. Degene met de minste punten mag als eerste antwoorden aanvullen, waardoor de scores weer dichter bij elkaar komen te liggen. Daardoor blijft de spanning erin. Het is dus het omgekeerde van Monopoly, waar de verschillen aan het einde alleen maar groter worden.’ ‘Dat vond ik echt gelul. Elke speler speelt anders en ook dit seizoen waren er grote verschillen. Natuurlijk was het leuk dat Stefano Keizers daar in een eerder seizoen elke dag zat in een andere outfit uit de verkleedkist, maar zo ben ik niet. Ik wil een spelletje spelen. En dat doe ik sportief. Ik ben geen circusdier die daar een trucje komt doen.’ ‘Gelukkig hadden we het besluit om naar Zweden te vertrekken al genomen. Daardoor kon ik ook ontspannen meedoen aan De Slimste Mens. Ik dacht nooit: dit is mijn kans om bekend te worden, nu moet het gebeuren. Eerlijk gezegd heb ik ook nooit de behoefte gehad om bekend te worden. Ik wilde vooral voorstellingen maken waar mensen naartoe zouden komen omdat ze van mijn werk houden.’ ‘Het gaat wel heel hard met de kaarten. Dat begon al tijdens de voorronde van De Slimste Mens. Maar dat heeft me niet aan het twijfelen gebracht. Het was een fundamentele keuze om naar Zweden te verhuizen. Ik voel me fijn hier. Dat merkte ik al toen we hier eerder al een jaar woonden. Ik ben in Zweden een leuker mens.’ ‘Ze vonden het fantastisch. We hadden vooraf een pooltje gemaakt, waarin ze voorspelden hoe lang ik in het programma zou blijven. Ze gokten op drie, vier en vier afleveringen. Na de finale stonden ze echt keihard te juichen. Toen pas heb ik de bokaal tevoorschijn gehaald. Die had ik in een onopvallende Dirk-tas in de achterbak van de auto uit Nederland meegesmokkeld en vervolgens in de inloopkast tussen de slaapzakken verstopt.’ ‘Twee maanden. En dat terwijl ik heel slecht ben in het bewaren van geheimen. Gelukkig zaten de mensen in mijn omgeving zo opvallend te vissen, dat ik het meteen doorhad. Ze hadden er beter niets over kunnen vragen, dan had ik me vanzelf een keer versproken.’||https://www.volkskrant.nl/nieuws-achtergrond/jasper-van-kuijk-is-de-slimste-mens-wat-je-nodig-hebt-is-een-mix-van-focus-gezonde-wedstrijd-spanning-en-ontspanning~b1e2a624/
2022-08-27||Helft van de Duitsers verkoos trein boven auto dankzij goedkope tickets||De hele zomer lang konden Duitsers voor 9 euro een maand lang met al het regionale openbaar vervoer reizen, alleen de hogesnelheidstreinen tussen grote steden waren uitgezonderd. De Duitse regering wilde daarmee de gierende inflatie intomen en autorijders het openbaar vervoer in krijgen. In ieder geval dat laatste is geslaagd, zo blijkt uit een enquête van het Duitse persbureau DPA onder ruim 2.000 deelnemers. 31 procent van hen liet regelmatig de auto staan om de trein te nemen, 18 procent verving de auto zelfs volledig door het openbaar vervoer. Uit het onderzoek van DPA blijkt dat 28 procent van de Duitsers ten minste een keer een 9-euroticket aanschafte. 22 procent had al een ov-abonnement, en kreeg korting. In de bijna drie maanden dat de actie nu loopt hebben ruim 38 miljoen Duitsers en buitenlandse bezoekers van de actie gebruikgemaakt. Een vijfde van hen had nooit eerder regelmatig met de bus, trein of tram gereisd. Ook op andere vlakken is het 9-euroticket een succes. Volgens economen gelieerd aan de Duitse vakbeweging dempte het de inflatie met zo’n 0,7 procentpunt. De Universiteit van Potsdam signaleerde dat de luchtvervuiling met zo’n 6 tot 7 procent afnam, met name in stadsregio’s en gedurende de werkweek. Bondskanselier Olaf Scholz noemde de actie ‘een van onze beste ideeën tot nu toe’. Dat het ticket aansloeg bleek al in de eerste week, toen veel Duitsers van het lange Pinksterweekeinde gebruikmaakten om de trein naar de kust te nemen. Critici vroegen zich af of het goedkope ticket niet vooral gebruikt werd voor tripjes die anders helemaal niet plaats zouden hebben gevonden. Eerder onderzoek bevestigde hun vermoedens: ongeveer een kwart van de reizen met het openbaar vervoer zou niet zijn gemaakt zonder de kortingsactie. ‘Nagenoeg gratis openbaar vervoer is niet iets dat we op de lange termijn kunnen betalen’, zei minister van Financiën Christian Lindner eerder deze maand. Hij is tegen voortzetting, omdat dat jaarlijks zo’n 14 miljard euro zou kosten. Voorstanders van het 9-euroticket vrezen dat alle winst van de afgelopen maanden weg zal vallen als de oude prijzen terugkeren. Enkele vervoersorganisaties hebben voor het najaar zelfs al prijsverhogingen aangekondigd. De Vereniging van Duitse Vervoersbedrijven wil dat de actie in afgeslankte vorm wordt voortgezet: een ‘klimaatticket’ van 69 euro per maand. Het voorstel haalde het pakket van klimaatmaatregelen dat de coalitie deze zomer presenteerde niet.||https://www.volkskrant.nl/nieuws-achtergrond/helft-van-de-duitsers-verkoos-trein-boven-auto-dankzij-goedkope-tickets~b71aa36c/
2022-08-27||Britse oud-ambassadeur in Myanmar gearresteerd omdat ze ‘op het verkeerde adres woonde’||Bowman was ambassadeur van 2002 tot 2006. Sinds 2013 is ze directeur van het Myanmar Centre of Responsible Business, een organisatie die ijvert voor verantwoord zakendoen in Myanmar. Htein Lin is een vooraanstaand Myanmarees schilder en performance kunstenaar, en tevens een voormalig politieke gevangene. In 1988 was hij een van de leiders van de toenmalige studentenopstand, waarvoor hij zesenhalf jaar gevangen zat. De arrestatie van het tweetal wordt gezien als een bewijs temeer dat de militaire junta in Myanmar voor niets meer terugdeinst. Een maand geleden werden vier ter dood veroordeelde activisten door ophanging geëxecuteerd: dat was de eerste executie in meer dan dertig jaar. ‘Ze arresteren en doden iedereen die ze als een bedreiging beschouwen’, zegt Mark Farmaner van de organisatie Burma Campaign UK in The Guardian. De aanklacht lijkt een gezochte aanleiding te zijn om Bowman en Htein Lin op te pakken op een voor de junta gevoelig moment: het is deze maand precies 5 jaar na het begin van militaire acties die leidden tot de exodus van 750 duizend Rohingya uit Myanmar naar het buurland Bangladesh. De Britse regering heeft in het licht daarvan net nieuwe sancties uitgevaardigd tegen bedrijven van de militairen. Bovendien heeft het Verenigd Koninkrijk aangekondigd te willen meewerken aan het genocide-tribunaal tegen Myanmar, dat door Gambia is aangespannen bij het Internationaal Hof van Justitie in Den Haag. De arrestaties zouden daarvoor een repercussie zijn. De betrekkingen tussen het VK en Myanmar zijn op een absoluut dieptepunt beland, sinds de militairen op 1 februari 2021 de macht grepen, en elke oppositie keihard onderdrukten. Htein Lin zei daarover twee weken geleden nog tegen The Art Newspaper: ‘Niemand die nu in Myanmar leeft, voelt zich veilig. Het leven is breekbaar, wie je ook bent.’ Hij sprak naar aanleiding van de executie van de vier activisten, van wie er twee persoonlijke vrienden van hem waren. Bowman en Htein Lin werden voorgeleid en overgebracht naar de beruchte Insein-gevangenis. Volgens persbureau The Irrawaddy zijn ze later toch weer overgebracht naar een lokale gevangenis, omdat ze allebei besmet zouden zijn met corona. Bowman is altijd verknocht geweest aan Myanmar, sinds ze begin jaren ’90 haar diplomatieke carrière daar begon. Het paar heeft een 14 jaar oude dochter, die volgens de berichten in veiligheid zou zijn.||https://www.volkskrant.nl/nieuws-achtergrond/britse-oud-ambassadeur-in-myanmar-gearresteerd-omdat-ze-op-het-verkeerde-adres-woonde~bb3757384/
2022-08-27||Herboren Saints Row houdt vast aan het oude credo van schieten, racen en helikopters ★★★☆☆||Zó slecht is Saints Row nou ook weer niet. Toen vorig jaar de officieel vijfde episode werd aangekondigd van Saints Row en het internet de eerste beelden uit het computerspel kreeg voorgeschoteld was het boegeroep niet van de lucht. Ontwikkelaar Volition zou de Saints, altijd goed voor een portie politiek incorrect vertoon, een kuisheidsgordel hebben omgegespt en op een ‘woke’-cursus hebben gestuurd. Want waar waren de reuzendildo’s gebleven, riep de gamersgoegemeente, niet altijd ‘s werelds meest geduldige of veranderingsgezinde groep consumenten. Deze week kwam de game uit en kreeg de titel een 6,5 op Metacritic, een website waar de scores van alle recensies worden opgeteld om een gemiddelde te berekenen. Pardoes ging de aandelenkoers van de uitgever, Embracer Group, onderuit. Het verloor 13 procent van zijn beurswaarde. Ook de beleggers lezen recensies. Maar zó beroerd is Saints Row nou ook weer niet. Saints Row werd vorig jaar aangekondigd als een reboot van de serie. Dat kan in principe van alles betekenen. Van óf we gooien het hele concept overboord tot we keren terug naar de wortels van wat we begonnen in 2006. Dat laatste was de bedoeling. Het resultaat is dat Saints Row anno 2022 helaas een beetje van alles wat geworden. Het oerprincipe is overeind gebleven: we spelen The Boss, een man/vrouw/non-binair persoon, die een bende vormt met de afvalligen van drie andere boevenklieken en slechts aangeduid wordt met ‘jij’. De nieuwelingen noemen zich The Saints en gaan een nietsontziende strijd aan om de macht in Santo Ileso, een stad waarvoor Volition de ANWB-reisgids van Las Vegas heeft geplunderd. De reden om het criminele pad op te gaan is een chronisch geldgebrek. De vier hoofdrolspelers kunnen de huur en hun studiegeld nauwelijks opbrengen. Waarom je daarvoor een hele bendeoorlog zou moeten ontketenen en een compleet misdaadsyndicaat zou opbouwen is een raadsel. Maar ja, met maar twee bankovervallen zou de game na een stief kwartier klaar zijn. Het verhaal is nu opgerekt tot een spektakel van zeker 25 uur, nevenmissies inbegrepen. Saints Row is altijd als het kleinere broertje beschouwd van Grand Theft Auto, dat de laatste jaren het aureool heeft gekregen van pastiche van - noem eens wat - The Sopranos en Breaking Bad. Zo’n maatschappijkritisch werkstuk is de Saints Row-reboot niet geworden. Het raakt met een pauwenveertje wel moderne sores aan (polyamorie, pleeggezinnen), maar gaat daar geen enkele keer dieper op in. Er wordt ook wel de draak gestoken met de platformeconomie, door bijvoorbeeld te laten zien dat moordopdrachten worden gecrowdsourced met een app die Wanted heet. Als The Saints willen weten wat een rivaliserende bende uitspookt, checken ze hun sociale media. Maar het antwoord op elke netelige kwestie is uiteindelijk schieten, racen en helikopters. Dat is uiteindelijk wel waarom we Saints Row spelen: uitzinnig spektakel, melige jolijt, grove grappen, nog grover geweld, dialogen die stijf staan van de clichés en karakters van bordkarton. Het zijn allemaal bestanddelen die mits goed gemixt en met de juiste mindset benaderd tot een heel vermakelijk brouwsel kunnen leiden. In dat opzicht is Saints Row absoluut niet zó belabberd. Wat de game wel doet is veel steken laten vallen. Niet in de minste plaats op het technische vlak. De game wemelt van de bugs, van auto’s die door elkaar heen rijden zonder dat er wat gebeurt, beelden die bevriezen en vijanden die geduldig blijven staan tot je het vuur hebt geopend. Het is een mierennest van manco’s. Als Santo Ileso losjes is afgekeken van Las Vegas, dan is het wel een versie waarin alle casinodeuren zijn dichtgetimmerd - de gebouwen staan er wel, maar je kunt niet naar binnen, laat staan gokken. Grote delen van de stad zijn in bruintinten geverfd, alsof er zojuist een zandstorm over Santo Ileso is getrokken. Een pijnlijker verwijt dat Saints Row valt te maken is dat de game al snel in herhaling valt. Het decor verandert nog net, maar de missies lijken wel gemaakt met doordrukpapier. Schieten, vliegen, racen, moorden - en daar opgewekt over opscheppen op een TikTok-kloon. Wat de titel voor sommige gamers gaat redden is de optie om Santo Ileso online samen met een kameraad te veroveren. Bier erbij, pizza ernaast en de wil om langs de gaten in het plot te kijken en langs de technische tekortkomingen en Saints Row is helemaal zo belazerd nog niet.||https://www.volkskrant.nl/cultuur-media/herboren-saints-row-houdt-vast-aan-het-oude-credo-van-schieten-racen-en-helikopters~bb62be04/
2022-08-27||Rechter VS: geen Afghaans geld voor nabestaanden slachtoffers aanslagen 11 september 2001||De regering van de Amerikaanse president Joe Biden zei eerder te overwegen de helft van de 7 miljard dollar (ruim 7 miljard euro) opzij te zetten in afwachting van rechtszaken over schadevergoedingen door familieleden van slachtoffers van de al-Qaeda-aanslagen. Maar volgens rechter Sarah Netburn heeft de Amerikaanse justitie geen bevoegdheid over de tegoeden die de Afghaanse centrale bank bij financiële instellingen in de Verenigde Staten aanhoudt. Het gaat om een voorlopig advies, een hogere rechter moet nu beslissen of hij de aanbeveling bekrachtigt. Na de machtsovername door de Taliban in augustus 2021 bevroor president Biden ongeveer 7 miljard die Afghanistan bij de Federal Reserve Bank in New York heeft gestald. De regering-Biden overwoog de helft ervan vrij te geven voor hulpverlening in Afghanistan. De gesprekken met de Taliban over de fondsen zijn echter opgeschort, nadat eerder deze maand de leider van terreurgroep al-Qaeda bij een Amerikaanse operatie in Kabul werd geliquideerd. Dat Ayman al-Zawahiri blijkbaar ongestoord in Kabul woonde kan er volgens de VS op wijzen dat Afghanistan opnieuw een vrijhaven voor terroristen wordt. Sommige nabestaanden van de slachtoffers van de terroristische aanslagen hadden in een brief aan de Amerikaanse president geschreven dat het geld het Afghaanse volk toebehoort. ‘Het vrijgeven van zelfs een klein deel van de 7 miljard is juridisch twijfelachtig en moreel dubieus’, schreven de familieleden in de brief. Volgens hen mag eventuele compensatie niet ten koste gaan van ‘verhongerende’ Afghanen. Sinds de machtsovername van de Taliban zit de economie van het noodlijdende Afghanistan in diepe crisis. Meer dan 90 procent van de bevolking heeft volgens de Verenigde Naties tekort aan voedsel.||https://www.volkskrant.nl/nieuws-achtergrond/rechter-vs-geen-afghaans-geld-voor-nabestaanden-slachtoffers-aanslagen-11-september-2001~b680f4c0/
2022-08-27||Russen blokkeren VN-akkoord over ontmanteling kernwapens||De 191 ondertekenaars van het NPV, dat tot doel heeft de verspreiding van kernwapens te voorkomen, volledige ontwapening te bevorderen en samenwerking bij het vreedzame gebruik van kernenergie te bevorderen, waren sinds 1 augustus bijeen op het hoofdkwartier van de Verenigde Naties in New York. Sommige landen en ngo’s hoopten bindende deadlines vast te leggen voor de afbouw van kernwapens in de wereld. Daarvoor was unanieme overeenstemming nodig van de 191 ondertekenaars. Maar ondanks een maand van onderhandelen en een laatste sessie die vrijdag enkele uren is uitgesteld, ‘is de conferentie niet in staat om tot overeenstemming te komen’, zei de voorzitter van de conferentie, de Argentijn Gustavo Zlauvinen, na tussenkomst van Rusland. Zo stelde de Russische gezant, Igor Visjnevetski, een gebrek aan ‘evenwicht’ in de ontwerp-eindtekst van meer dan 30 pagina’s aan de kaak. De vertegenwoordiger gaf geen details, maar in de tekst stonden wel vier verwijzingen naar de door Rusland bezette kerncentrale van Zaporizja in Oekraïne. Bronnen dicht bij de onderhandelingen zeggen dat Moskou vooral tegen die paragrafen gekant was. ‘Onze delegatie heeft groot bezwaar tegen bepaalde paragrafen die schaamteloos politiek zijn’, zei hij. Volgens Visjnevetski zou Rusland niet het enige land zijn dat bezwaren had tegen de tekst. Na zijn verklaring lieten vertegenwoordigers van tientallen andere deelnemende landen hun teleurstelling blijken over het mislukken van de conferentie. Het NPV, dat in 1970 in werking trad, is tot nu toe door 191 landen wereldwijd geratificeerd en vormt de basis voor nucleaire ontwapening wereldwijd. Critici stellen echter dat voor de vijf officiële kernmachten, de VS, China, Groot-Brittannië, Frankrijk en Rusland, andere regels gelden dan voor de ondertekenaars zonder kernwapens. De vier andere vermoedelijke kernmachten India, Pakistan, Israël en Noord-Korea hebben zich niet aangesloten of hebben zich uit het verdrag teruggetrokken. Volgens de Amerikaanse denktank Federation of American Scientists (FAS) waren er eind 2022 ongeveer 12.700 kernkoppen over de hele wereld. Dat is slechts een fractie van de geschatte 70.300 wapens op het hoogtepunt van de nucleaire bewapening tijdens de Koude Oorlog in 1986. Toch waarschuwde de baas van de Verenigde Naties, António Guterres, voor het groeiende risico van nucleaire vernietiging door de talrijke crises en conflicten wereldwijd. De wereld bevindt zich in een ‘periode van nucleair gevaar die ongekend is sinds het hoogtepunt van de Koude Oorlog’, zei Guterres bij het begin van de VN-conferentie.||https://www.volkskrant.nl/nieuws-achtergrond/russen-blokkeren-vn-akkoord-over-ontmanteling-kernwapens~bfb4f952/
2022-08-27||Uitgeverij Ambo Anthos wilde met advocaat onder publicatie ‘Het verraad van Anne Frank’ uitkomen||Dit blijkt uit een reconstructie van de Volkskrant die is gebaseerd op mails, interne documenten, audio-opnames en gesprekken met betrokkenen. In januari dit jaar werd het boek wereldwijd met veel media-aandacht gepubliceerd. Het Amerikaanse 60 Minutes wijdde er een uitzending aan, zowel de Volkskrant, NRC als Het Parool ruimde er een deel van hun voorpagina’s voor in. Daarna volgde vernietigende kritiek, onder meer van historici, en nam de Nederlandse uitgever het werk op eigen initiatief – een unicum – uit de handel. In onder meer de Verenigde Staten, waar het boek wordt uitgegeven door HarperCollins, blijft het boek wel te koop. Al vanaf het begin toonde Ambo Anthos zich ontevreden. Na het lezen van de eerste versie van het manuscript noteerden Laurens Ubbink, uitgever non-fictie, en Tanja Hendriks, directeur-uitgever, op 1 mei 2020 drie bezwaren: ‘het unieke en urgente’ van het boek zou uit niets blijken. Het vertelperspectief, met drie stemmen, noemden ze ‘zeer onevenwichtig’. Ook zou het Rosemary Sullivan ontbreken aan feitenkennis over Nederland in de Tweede Wereldoorlog. Ubbink en Hendriks wilden de stekker uit het project trekken toen ze het manuscript van 11 februari 2021 nog steeds ondermaats vonden. De uitgeverij nam media-advocaat Hans Bousie in de arm en eiste het gegeven voorschot terug. Thijs Bayens, initiatiefnemer van het project, en Pieter van Twisk, onderzoeker en compagnon, gingen daar niet mee akkoord. Volgens hen had Ambo Anthos slechts een vertaalcontract getekend en had het dus niets te zeggen over de kwaliteit van het werk. De houding van Ambo Anthos sloeg om toen de uitgeverij op 21 april 2021 een licht veranderde versie ontving. Ineens spraken de meelezers van de uitgeverij van een ‘spannend manuscript’ en was een eventuele rechtszaak van tafel. Meteen na publicatie volgden nieuwe juridische dreigementen. Nabestaanden van Arnold van den Bergh, de Joodse notaris die in het boek wordt aangewezen als meest waarschijnlijke pleger van het verraad, meldden Ambo Anthos begin februari 2022 aangifte te gaan doen wegens smaad, tenzij de uitgeverij een inlegvel zou toevoegen waarin onder meer moest staan dat de conclusie van het onderzoeksteam ‘onvoldoende steun vindt in het beschikbare feitenmateriaal’. Toen Ambo Anthos daarmee instemde, dreigde de leider van het onderzoeksteam, Vince Pankoke, met een rechtszaak, omdat het inlegvel schadelijk zou zijn voor zijn reputatie. Onder de vlag van de nieuw opgerichte Stichting eerherstel Arnold van den Bergh sommeerden diens nabestaanden op 2 mei Bayens en Van Twisk te stoppen met uitdragen dat Van den Bergh de meest waarschijnlijke dader is. Het tweetal noemde dat in een reactie een ‘werkelijk onzinnige eis’ en concludeerde dat ‘anders dan uw cliënten, wij inmiddels wel degelijk schade ondervinden van deze zaak en inmiddels ook een claim overwegen’. Een dag later deelden Bayens en Van Twisk per e-mail aan Ambo Anthos mede dat het besluit om het boek uit de handel te nemen gelijkstaat aan ‘wanprestatie van de uitgeverij met (potentieel) grote gevolgen’. Tot processen hebben de brieven tot nog toe niet geleid. Lees hier onze reconstructie: Hoe ‘Het verraad van Anne Frank’ tot stand kwam, een explosieve conclusie trok en uit de handel werd gehaald.||https://www.volkskrant.nl/nieuws-achtergrond/uitgeverij-ambo-anthos-wilde-met-advocaat-onder-publicatie-het-verraad-van-anne-frank-uitkomen~b93861b6/
2022-08-27||Gidi Heesakkers bezorgt de krant bij Gerard Tromp, die dol wordt van het dagelijks bellen naar de klantenservice||Wie: Gerard TrompWoonplaats: HarmelenAfstand: 33,1 kilometerBeweegtijd: 1 uur en 2 minuten In Montfoort, zo’n plaats die je ongeveer zes keer in en uit kunt rijden, staat een huis met ‘Wie weet ’t?’ op de gevel. Ik hoopte voor deze rubriek ver van huis te raken, maar veel bezorgproblemen blijken zich rondom Utrecht te concentreren. Na Montfoort komt Gerard Tromp in Harmelen, die de krant al een hele tijd onregelmatig ontvangt. De afgelopen weken zat hij zonder en werd hij horendol van het dagelijkse telefoontje naar de klantenservice. We drinken koffie in de tuin, waar een poster van een IJslands landschap hangt. Gerard Tromp (71) en zijn vrouw Agatha Rolsma (70) waren allebei maatschappelijk werker, dus hen hoef je niet te vertellen dat de meeste problemen ontstaan of – in het geval van een krant die niet komt – verergeren door slechte communicatie. ‘Er wordt niet actief gecommuniceerd’, zegt hij. ‘Ik heb er de pest over in als een bandje mij zegt dat ik een medewerker aan de lijn krijg die voor een oplossing gaat zorgen, terwijl die medewerker daartoe helemaal niet bevoegd is en geen oplossing heeft. En ik heb er de pest over in dat ik elke keer zélf moet bellen. Jullie weten toch dat hier geen bezorger is?’ Gerards vrouw Agatha Rolsma denkt dat het bezorgsysteem zijn langste tijd heeft gehad, dat de mentaliteit veranderd is. Welk jong mens wil nog zes dagen in de week vroeg op om de krant rond te brengen? Zelf gaat ze vanaf eind deze week weer peren plukken, tweeënhalve week lang. ‘Dat doen alleen maar ouderen. Er zitten tachtigers bij. Jongeren zie je er niet.’ Waarom zij het doet? Ze begint ervan te stralen: ‘Omdat ik het ge-wel-dig vind!’ Hij: ‘De perenplukperiode is heilig. Daar kan niks tussenkomen.’ Zij: ‘Het geouwehoer met elkaar, ondertussen de handjes bewegen, lekker buiten zijn. En dan trakteert die weer op taart, en dan die.’ Hij: ‘Het is heel dorps. Alle ins en outs over Harmelen worden daar besproken.’ Zij: ‘Niemand doet het voor het geld.’ Peren die vallen mogen mee naar huis. ‘Als ik ze invries kan ik er de hele winter van eten. ‘s Avonds na het warm eten een bakje warme peren.’ Gerard Tromp plukt geen peren. Hij is na zijn pensioen invalchauffeur geworden bij een touringcarbedrijf en brengt leaseauto’s weg voor een uitzendbureau. ‘Dat doen bijna allemaal grijze duiven, zoals ik ze noem. Er zijn steeds meer gepensioneerden, en ook steeds meer gepensioneerden die gezond genoeg zijn om nog dingen te doen en te willen doen.’ Ik zeg, meer voor de grap: ‘Misschien kunnen ze de krant gaan bezorgen?’ Hij gaat er serieus op in: ‘Wij willen best wat doen, maar niet vastgeklonken zijn. Ik ga geen krantenwijk op m’n nek nemen, maar ik wil best zelf mijn krant ophalen bij een uitgiftepunt, ook voor de andere abonnees hier aan het pleintje. Ik zou zeggen: wees wat creatiever.’ Mijn antwoord is het communicatiecliché van iemand die niet weet wie de oplossing weet: ‘Ik zal het doorgeven.’ Wilt u ook een krant nabezorgd krijgen door Gidi Heesakkers? didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-bij-gerard-tromp-die-dol-wordt-van-het-dagelijks-bellen-naar-de-klantenservice~bc38d19d/
2022-08-27||‘Ik vind veel dingen heel spannend, maar doe ze toch. De angst mag het niet winnen, ík moet winnen’ ||Nee, ze heeft hier echt niet van tevoren over nagedacht. Dat die grote blauwe mok met witte letters nu pontificaal op tafel staat, is toeval. Of in ieder geval: het is niet bewust gebeurd. Tegen het donkere blauw staan in witte letters vier woorden. Vier woorden die voor Lisa Loeb (33) alles hebben veranderd. Vier woorden als traptreden naar bekendheid. Vier woorden, zodat de ene droom ingeruild kon worden voor de andere: ‘Ik ben de slimste.’ Ze lacht. ‘Sorry.’ Maar eigenlijk wil ze zich niet verontschuldigen. Waarom zou ze? Natuurlijk wil ze niet opscheppen, maar hallo, ze is nog steeds heel trots dat ze vorig jaar de finale van De slimste mens won. Door die glansrijke overwinning wisten twee miljoen Nederlanders opeens wie Lisa Loeb was. Nog maar een paar jaar geleden vormde ze samen met Janneke Rinzema het cabaretduo Matroesjka. Na acht jaar samen te hebben gespeeld gingen ze in 2020 ieder hun eigen weg. Loeb schreef haar eerste solovoorstelling Extase, waarmee ze het theater in zou gaan. Alleen: toen gingen de theaters dicht. Maar De slimste mens bracht haar carrière in een stroomversnelling. Loeb werd vaste columnist bij de talkshow Khalid & Sophie, nam deel aan het gospelprogramma Amazing Grace van de EO, en binnenkort presenteert ze de Nederlandse versie van het datingprogramma FBoy Island van zender HBO Max. En dan komt er ook nog een boek, een autobiografische roman die in het najaar zal verschijnen. Haar mailbox puilt nu dan ook uit met verzoeken en uitnodigingen en sinds enige tijd heeft ze daarom een agent in de arm genomen. Dit is precies waarop ze had gehoopt. ‘Tijdens de pandemie zat ik als werkloze cabaretier thuis op de bank. Ik dacht: er móét iets gebeuren. Er moet meer zijn dan dit. Ik heb allerlei ambities en dromen waar niets van terechtkomt.’ Al haar spaargeld had ze in haar solovoorstelling gestoken, die ze dus niet kon opvoeren. Een eerste lichtpuntje kwam in de vorm van een nominatie voor de Annie M.G. Schmidtprijs voor haar lied Mijn Odyssee, waarin ze zingt over haar worstelingen met depressie. Ze liet het persbericht van de nominatie doorsturen aan de redactie van De slimste mens. Diezelfde dag kreeg ze een mail terug: ze wilden haar graag testen. Weer een dag later kreeg Loeb bezoek van een redacteur. Daarna kon ze echt aan de bak. ‘Het coolste is om te zeggen dat ik het programma nog nooit had gezien, niets heb voorbereid en het alsnog heb gewonnen. Ik heb niet voor het proefwerk geleerd, maar wel een 10 gehaald, dat idee. De waarheid is dat ik het spel eindeloos vaak heb gespeeld, op de app en gewoon door te kijken naar het programma zelf. Als er een vraag werd gesteld, zette ik het programma op pauze en probeerde ik de antwoorden te geven. Veel deelnemers leren Van nul tot nu (stripboeken over de Nederlandse geschiedenis, red.) uit hun hoofd en proberen de wereldkaart erin te stampen, voor het geval ze een vraag over topografie krijgen. Dat heb ik niet gedaan. Ik wilde weten hoe ik alle vragen moest aanvliegen, dat ik wist hoe het spel werkte. Dus niet zozeer op kennis, maar op strategie. Ik heb een goed geheugen, ik heb gymnasium gedaan, dus veel algemene kennis, ik ben cabaretier, dus ik volg de actualiteit en leg verbanden. Dat zijn allemaal goede basisvoorwaarden. Als je snapt hoe het werkt, is het een kwestie van er gaan zitten en op het goede moment presteren. Mensen zeggen dan: geniet er wel een beetje van. Maar daar had ik geen ruimte voor in mijn hoofd. Ik was niet bezig met de andere kandidaten, maar speelde mijn eigen spel.’ ‘Natuurlijk wel. Maar het scheelde wel dat ik al twaalf jaar op het podium sta en dus gewend ben om onder hoge druk te presteren. Wat ik spannender vond was dat ik met mijn kop op tv was en hoe mensen daarop zouden reageren. Ik had me ook voorgenomen niet allemaal feministische dingen te gaan roepen, maar dat lukte niet helemaal.’ ‘De slimste kan soms best seksistisch zijn, omdat de maatschappij nou eenmaal seksistisch is. Een van mijn tegenstanders was presentator Dennis Weening. Aan hem werd gevraagd: ‘Jij bent vast niet het type dat de vrouw de rekening laat betalen.’ Nou, toen trok ik al zo’n hoofd van: waar gaat dit heen? Vervolgens richtte Philip Freriks zich tot mij: ‘Lisa, jij bent zelfverklaard feminist, dus jij betaalt natuurlijk altijd zelf de rekening of je deelt hem.’ Nou nee, zei ik, want dat vind ik fopfeminisme. Toen kreeg ik meteen van alle mannen die aanwezig waren terug: ‘Ohhh, je bent helemaal geen feminist, je wil dat de man de rekening voor jou betaalt!’ ‘Heel opvallend, hoe mensen gaten in je principes proberen te prikken als je zegt dat je feminist bent. Dat gebeurt ook als je zegt dat je vegetariër bent. ‘O, maar je vliegt wel?’ Mensen proberen je altijd onderuit te halen. ‘Ze maakten er nogal veel bombarie over. Toen zei ik: ‘Als de heren uitgekwaakt zijn, zal ik even mijn punt maken.’ Daarna vertelde ik dat feminisme niet gaat over wie de rekening betaalt. Ik vind het leuk om getrakteerd te worden en ik vind het leuk om te trakteren. Maar volgens mij gaat feminisme over het feit dat mannen en vrouwen niet gelijk betaald krijgen voor hetzelfde werk. Laten we dát eens aanpakken. Nou, dat soort dingen floepte ik er dus de hele tijd uit. Ik praat vaak eerst en denk pas daarna en ik ben altijd eerlijk. Van tevoren moet je bij De slimste ook zo’n vragenlijst invullen. Dus ik vulde vrolijk in: ik ben feminist en ik heb een angststoornis. Ja, daar komen ze in de uitzending dan natuurlijk op terug.’ ‘Ja, maar die angststoornis heeft me ook veel gebracht. Ik heb er een voorstelling over gemaakt, met het lied Mijn Odyssee werd ik dus genomineerd voor de Annie M.G. Schmidtprijs en ik schrijf nu een boek dat daar ook over gaat. Het is een autobiografische roman over een heftig onderwerp, maar er zit gelukkig ook veel humor in. Ik ben nu bezig met het hoofdstuk dat gaat over het jaar in aanloop naar mijn depressie. Ik ben ingestort op 11 september 2017. Ik was een begroting aan het maken, zat naar het scherm te kijken en opeens kon ik alleen nog maar huilen. Ik kon helemaal niets meer, van het ene op het andere moment was ik geknakt. Dat jaar ervoor was de aanleiding tot dat moment. ‘Het begon met allerlei vage lichamelijke klachten. Met cabaretduo Matroesjka waren we net klaar met onze eerste voorstelling. Omdat we niet beter wisten, namen we maar vijf dagen vakantie en begonnen we in februari 2017 al weer met try-outs voor een nieuwe voorstelling. Dat kán helemaal niet. Heel veel cabaretiers nemen een half jaar vrij, om dan een nieuwe voorstelling te schrijven. Maar wij waren nieuw in het vak en wisten dat niet. Onze trein denderde maar door. Je móét leveren, want je bent een van de honderden. Waarom zouden mensen voor jou een kaartje kopen en niet voor die ander die ook die avond speelt?’ ‘In januari begonnen de klachten. Nu denk ik: hoe heb je niet kunnen zien dat het niet goed ging? Maar ik was alleen maar aan het overleven op dat moment en was vastbesloten: ik moet doorwerken, anders zal ik nooit in Carré staan. Dat was mijn grote droom. Ik kreeg erge hoofdpijn en slikte op een gegeven moment acht paracetamol per dag. En daarmee was het nog niet weg. Om te ontspannen slikte ik twaalf valdispertpillen per dag. Ik had een drukkend gevoel op mijn borst en kreeg paniekaanvallen – waarvan ik niet wist dat het paniekaanvallen waren. Ik was constant misselijk en zag zwarte vlekken. In mei viel ik tijdens een gesprek met mijn kostuumontwerper flauw. Maar we zouden in oktober in première gaan in een uitverkochte Kleine Komedie, dat kon ik toch niet afzeggen? Ik was ook niet alleen, maar deel van een duo. Er stonden optredens geboekt, we hadden een technicus; mensen zijn afhankelijk van je. Verder werkte mijn persoonlijkheid ook niet mee: opgeven bestaat bij mij niet. Ik wil mooie dingen maken en veel bereiken in het leven, dus ik dacht: stel je niet zo aan, ga door, neem nog een paracetamol. Ik heb geen tijd voor een burn-out. ‘Dat leidde allemaal tot dat moment op 11 september. Nu ik dit allemaal opschrijf voor mijn boek, besef ik wat een verschil er is met toen. Zeker sinds het winnen van De slimste mens ben ik veranderd. Ik voel me tien jaar ouder, maar op een goede manier. Ik ben volwassener en weet wat ik wil. Ik ben gestopt met theater en ga nu televisie maken. Ik ben radicaal voor mezelf aan het kiezen. Dat klinkt erg zelfhulpboekachtig, oh my god, maar: ik ben wel de omstandigheden aan het creëren waarbij ik kan floreren.’ ‘Nee, voorlopig niet. Door De slimste en het presenteren van FBoy Island ben ik verslingerd geraakt aan televisie maken. Elke opname is weer anders en het is heel uitdagend. ‘Voor theater schrijf je een half jaar lang een voorstelling en die speel je dan twee jaar lang. Elke avond doe je hetzelfde. Dat heb ik twaalf jaar gedaan, dus ik ben heel blij met de kans om nieuwe dingen te ontdekken. Ik schrijf een boek, ga een datingshow presenteren en deze zomer ben ik begonnen als Druktemaker bij het radioprogramma De Nieuws BV. En ik heb een idee voor een satirisch programma en ben daarover in gesprek met producenten. Dat is echt mijn grote droom.’ ‘Dat heb ik voor nu even vaarwel gezegd.’ ‘Heel veel, maar dat is allemaal niet werk-gerelateerd. Mijn angsten liggen veel meer op fysiek of sociaal vlak: ik heb hypochondrie, dus ik heb altijd het idee dat ik ergens kanker heb of een hartaanval krijg. Ik durf mensen niet te bellen, want heb last van telefoonangst. Ik ben altijd bang dat mensen boos op me zijn omdat ik iets verkeerd gedaan zou hebben. Ik durfde een tijdje niet meer in een vol theater te zitten, ik durfde niet meer auto te rijden. Maar een column op televisie voordragen of op het podium staan, daar heb ik voor mijn gevoel controle over. Niet over de celdeling in mijn lichaam. Ik vind veel dingen heel spannend, maar doe ze toch. Want de angst mag het niet winnen, ík moet winnen.’ ‘Toen ik klein was, werd ik erg gepest. Als kind was ik precies zoals ik nu ben: slim, grote mond en altijd aan het zingen. Het makkelijkste was geweest om me aan te passen aan de groep, om zo maar niet meer gepest te worden. Maar dat wilde ik niet. Als je alleen bij de groep mag horen als je niet opvalt, een groep die andere kinderen pest, dan wil ik helemaal niet bij die groep horen. Ik was pas 6, maar had toen al een sterk ontwikkeld rechtvaardigheidsgevoel. ‘Dat meisje was nieuw op school. Ze kwam uit een instabiele thuissituatie. Ze waren net verhuisd en haar moeder had een nieuwe vriend. Die moeder was alleen maar met hem bezig, ze hadden bijvoorbeeld ook seks terwijl ik bij dat meisje aan het spelen was. Heel bizar. Een keer ging ik met haar naar de schaatsbaan. Maar zij had iets gedaan waardoor ze straf kreeg en de hele tijd in het café moest blijven zitten, terwijl ik in mijn eentje rondjes schaatste. Ik voelde me niet veilig bij hen. Ik had geleerd van mijn moeder dat ik altijd eerlijk moest zijn. Maar ik had nog niet geleerd hoe ik tactisch moest zijn. Toen heb ik gezegd: ik wil niet meer met jou omgaan. Dat was natuurlijk heel naar voor haar. Vanaf dat moment begon ze me te pesten. Ze kneep me onder de tafel, schopte me en zette de kinderen uit mijn klas tegen me op. Ook de juf deed mee. ‘Ik zat op een montessorischool, waarbij we altijd in groepjes zaten te werken. Als de andere kinderen uit mijn groepje aan het praten waren, pikte mijn juf mij eruit: ‘Ja Lisa, jij zat te praten, ga jij maar naar de gang.’ Terwijl ik gewoon een nerd was die altijd braaf zat te werken. Ze heeft me ook weleens opgesloten in het klaslokaal tijdens de grote pauze. ‘En deze juf had een regel bedacht: als een kind trakteerde op zijn verjaardag, moesten alle kinderen hun hoofd in hun armen leggen en mochten we pas opkijken als alle traktaties uitgedeeld waren. Toen er weer eens werd getrakteerd en alles was uitgedeeld, zei de juf: ‘Geniet van je traktatie. Behalve Lisa, jouw traktatie pak ik af, want jij hebt gekeken.’ Daar zat ik als kind van 7, terwijl de hele klas zijn traktatie aan het eten was, behalve ik. Ik zweer tot op de dag van vandaag op alles wat mij lief is: ik heb niet gekeken.’ ‘Mijn ouders gingen elke middag naar de juf toe. Maar zij zei iedere keer glashard dat ik het niet had aangekaart of dat iets niet zo was gebeurd, of dat ik me niet zo moest aanstellen. Toen ben ik gewisseld van basisschool. Dat ging de eerste twee jaar goed. Maar in groep 7 kwamen er twee nieuwe meisjes bij me in de klas en begon het hele verhaal opnieuw. De jongens deden ook mee en pestten me omdat ze me dik vonden. Elke dag zeiden ze dat ik dik was, een dik vet varken. ‘Een jongen had een keer verkering aan me gevraagd, naar later bleek omdat hij een weddenschap had verloren. De meisjes gingen geraffineerder te werk. Het ene moment mocht ik wel op een partijtje komen, de keer erna was ik als enige van de klas niet uitgenodigd. Of dan gingen we op schoolkamp en wilde niemand met mij op een kamer. Ik dacht alleen maar: fuck you. Ik haalde al mijn vakken gemakkelijk en ging in de weekenden naar de jeugdtheaterschool; ik zat op zangles en had een paar goede vriendinnen buiten school. Dus ik had mijn eigen wereld en school was gewoon overleven.’ ‘Ja. Ik ben er nog steeds boos om. Naarmate ik ouder word, denk ik: wat een kutkinderen. Ik heb er heel lang niet aan gedacht, pas weer toen ik vanaf mijn begin twintiger jaren paniekaanvallen begon te krijgen: wat een kutkinderen. Wat naar dat kinderen elkaar dat aandoen.’ ‘Ik heb een issue met mijn gewicht en mijn lichaam. Dat is een erfenis van die pesterijen, die heb ik compleet geïnternaliseerd. In mijn puberteit heb ik boulimia gehad: ik wisselde vreetbuien af met extreem lijnen, maar ik gaf niet over. En ja, als je eenmaal begint met verstoord eten, is dat iets waar je moeilijk vanaf komt. Nou, toen kreeg ik een depressie en kwam ik 8 kilo aan. Door de antidepressiva werd dat vervolgens 10 kilo. En toen begon corona, inclusief coronakilo’s. ‘Ik heb die gedachten over mijn lijf nog wel, maar het zet zich niet meer door in verstoord eetgedrag. En ik blijf bijvoorbeeld ook niet thuis van sociale dingen om maar niet te hoeven eten. Als ik ’s ochtends in de spiegel kijk, denk ik nog wel van: o, dit is wel weer wat meer, of dat is minder. Maar bij die gedachten blijft het. Tegelijkertijd: pesten heeft me ook gebracht waar ik nu ben. Ik werd vroeger gepest om wie ik ben, en nu heb ik er mijn werk van gemaakt. Alle rare dingen die uit mijn hoofd komen, mag ik op een podium ten gehore brengen en mensen vinden het nog leuk ook.’ ‘Het heeft me vooral een zorgeloze jeugd gekost. En ik denk dat mijn angststoornis er ook mede door is veroorzaakt. Ik ben best wel verneukt in een periode waarin je je leert te hechten en leert wat veilig en onveilig is. Ik denk dat ik ook lichter in het leven zou hebben gestaan als ik niet gepest was. Met meer vertrouwen in mezelf en mijn omgeving. Ik zit mijn hele leven al te wachten op het moment dat het misgaat, tot ik weer uit de groep word gegooid of er iets heel ergs gebeurt waarover ik geen controle heb. Dat geeft veel onrust. Ik ben al van jongs af aan voor dingen aan het vechten en mezelf aan het bewijzen. Dat zal een reactie op het pesten zijn. Als ik niet gepest was, zou ik denk ik met meer zelfvertrouwen bepaalde dingen zijn aangegaan, zoals op het podium staan, of vriendschappen. Meer vanuit vertrouwen en minder vanuit bewijsdrang.’ ‘Ik wist altijd wel dat ik cabaretier wilde worden. Het wisselde van jaar tot jaar of ik bij Toneelgroep Amsterdam wilde gaan spelen of dat ik mijn eigen Koefnoen-programma ging maken of in een musical wilde spelen. Ik wilde in elk geval op een podium staan. In groep 8 hadden we een soort vriendenboekje, waarin de vraag stond: wat wil je de klas nog meegeven? Toen heb ik geschreven: ‘Kijk later maar in de krant, je zal nog veel over mij lezen.’ ‘Ik ben helemaal goed terecht gekomen: ik ben een paar jaar geleden getrouwd, ik heb fijne familie en vrienden en doe allemaal leuke dingen. Daarom vind ik het ook belangrijk om open te zijn over mijn angststoornis en het pesten: het is allemaal goed gekomen. Als je er middenin zit, weet dan: het kan beter worden, het kan goed komen. Ik heb een angststoornis en doe al deze dingen. Ik ben net een maand aan de andere kant van de wereld geweest om FBoy Island op te nemen. In mijn eentje. Daar ben ik echt heel trots op.’ ‘Twee maanden na mijn deelname aan De slimste mens kwam er een mysterieus mailtje binnen van Warner Brothers. Ze konden niet precies zeggen waar het over ging, maar ze dachten dat ik goed bij het programma zou passen. Ontzettend leuk en spannend natuurlijk, dus ik heb de kans met beide handen aangegrepen. ‘FBoy Island is een datingshow, alleen dan feministisch. Er zitten achttien mannen op een eiland. De helft zijn nice guys die op zoek zijn naar ware liefde, maar de anderen zijn er alleen maar voor het geld. ‘FBoys’ dus. De drie vrijgezelle vrouwen moeten dan uitvinden wie wie is. Ik presenteer het, doe interview en doe tussendoor ook nog sketches met de deelnemers.’ ‘Dat is de droom. Er moet een satirische latenightshow met een vrouw komen, het is toch bizar dat die er nu niet is? Een paar jaar terug had je Sanne Wallis de Show, maar dat heeft maar negen afleveringen geduurd. Je hebt natuurlijk Arjen Lubach met De avondshow en Roel Maalderink maakt nu Plakshot, maar er is geen enkele vrouw met haar eigen latenightshow. Ik zou heel erg graag die vrouw willen zijn.’||https://www.volkskrant.nl/mensen/ik-vind-veel-dingen-heel-spannend-maar-doe-ze-toch-de-angst-mag-het-niet-winnen-ik-moet-winnen~b2963695/
2022-08-27||Van schapentrui tot revenge dress: 25 jaar na haar dood is Lady Di meer dan ooit een stijlicoon||Het was natuurlijk gewoon een designgrapje van de ontwerpers van het Britse merk Warm & Wonderful, toen ze tussen alle witte schaapjes op hun rode gebreide trui één, eenzaam zwart schaapje zetten. Ze hadden vast niet kunnen bedenken dat dit ene zwarte schaapje tot op de dag van vandaag onderwerp van gesprek zou zijn. En dat allemaal vanwege de beroemdste drager van die trui: Diana, prinses van Wales. Veertig jaar nadat ze de trui droeg en zeker nu haar 25-jarige sterfdag nadert, wordt er nog steeds over dat schaapje gespeculeerd (de Google search ‘Diana black sheep sweater’ levert meer dan een miljoen resultaten op). Want was dit geen geheime boodschap van Diana over hoe zij zich voelde binnen de Britse Royal Family? De eerste keer dat ze de trui draagt is echter nog voordat ze getrouwd is en (waarschijnlijk) nog droomt van een sprookjeshuwelijk. Maar het is – vooral achteraf gezien – zeker plausibel om die betekenis er wél in te zien als ze de trui een tweede keer in het openbaar draagt, in 1984. Op dat moment voelt Diana zich ongelukkig, eenzaam en onbegrepen door haar schoonfamilie, en is ze in de greep van boulimia. Saillant detail: het is een nieuw exemplaar van de trui (het zwarte schaap zit op een andere plek); ze heeft hem dus blijkbaar nóg een keer aangeschaft. Wilde ze ons iets duidelijk maken? Dit voorbeeld illustreert niet alleen onze fascinatie met het leven en de tragische dood van de people’s princess, het geeft ook aan hoezeer Diana’s levensverhaal is verbonden met de kleding die ze op cruciale momenten droeg. En dat is al zo sinds het moment dat we in 1981 officieel kennis met haar maken als verlegen 19-jarige verloofde van de dertien jaar oudere kroonprins Charles. In dat KLM-blauwe mantelpak met, voor extra stewardess-vibes, een witte blouse met pussybow-strik. Die jonge vrouw – een meisje eigenlijk nog – gekleed in dat ouwelijke pakje naast die stijve, veel oudere man, met tuttige flatjes aan de voeten omdat ze anders met haar bijna 1 meter 80 boven hem uit zou torenen. Je hoefde Charles niet eens de fameuze, smalende zin ‘whatever ‘in love’ means’ uit te horen spreken om aan je water te voelen dat ‘lang en gelukkig’ misschien niet was weggelegd voor deze twee. Bij herdenkingen en in documentaires, films en series over haar leven wordt vaak de nadruk gelegd op de tragiek van Diana – haar ongelukkige huwelijk, haar psychische problemen en haar noodlottige levenseinde – maar de laatste vijf jaar zien we steeds meer een verschuiving van aandacht naar Diana als stijlicoon. In ons collectieve geheugen steekt mode-Diana de tragische Diana inmiddels steeds meer naar de kroon en begint die zelfs bijna te overschaduwen. Maar de twee zijn eigenlijk niet van elkaar te scheiden, want elk hoofdstuk in het leven van Diana – van verlegen Sloane Ranger (waarover zo meteen meer) tot glamoureuze, gescheiden vrouw – ging gepaard met een andere stijl van kleden. Daarmee communiceerde ze wie ze was en stuurde ze op vaak subtiele, en soms weinig subtiele wijze boodschappen de wereld in. En niet alleen hebben veel van die onvergetelijk looks – van de gekreukelde trouwjurk tot de revenge dress – een plaats veroverd in de modegeschiedenis, als stijlicoon is Diana meer dan ooit relevant nu een heel nieuwe generatie haar heeft ontdekt als modevoorbeeld. Op de dag van haar verloving op 24 februari 1981 is Diana in het bezit van ‘letterlijk één lange jurk, één zijden blouse en één paar nette schoenen’, zoals ze later aan journalist Andrew Morton vertelt (tijdens de interviews die ze in het geheim aan hem geeft voor het boek Diana: Her True Story). Een shopping trip met haar moeder om ‘zes van alles’ te kopen is dus geen overbodige luxe. Die winkelsessie blijkt niet genoeg: ‘Bedenk dat ik me soms vier keer per dag moest verkleden, en plotseling werd mijn garderobe dus enorm uitgebreid. Vandaar waarschijnlijk alle kritiek dat ik áltijd nieuwe kleren droeg, toen ik aan het begin ten tonele verscheen.’ Op het moment dat de Engelse pers lucht krijgt van Diana als mogelijke nieuwe vriendin van prins Charles, in de zomer van 1980, is de jacht op foto’s van haar geopend. Aan Arthur Edwards van The Sun de primeur als hij haar bij een polowedstrijd weet vast te leggen. Ze draagt die middag een blouse met pofmouwen en kanten kraagje en een mouwloos vestje boven een wijde, gebloemde rok, typisch voor de Sloane Ranger-stijl. Dat is de lichtelijk spottende benaming voor de stijl van de jonge upperclass-vrouwen, die wordt gekenmerkt door een mix van tuttig (Laura Ashley- en Liberty-prints, fluwelen haarbanden, bloesjes met kanten kraagjes) en outdoorsy (Barbour-jassen en -bodywarmers, paardrijbroeken). Niet bepaald hip dus, in de tijd dat het modebeeld in Londen wordt gedomineerd door punk, new wave en de New Romantics, maar wel typerend voor iemand uit haar klasse. Zonder dat ze het heeft gepland, laat staan met behulp van een stylist, en met een maar zeer beperkte garderobe, zorgt Diana nog voor haar huwelijk voor een ware manie. Haar Sloane Ranger-kledingstijl wordt, ook buiten het kleine groepje posh girls in Engeland, een enorme rage, evenals haar korte kapsel met de typerende lok, van waaronder ze zo charmant-verlegen de wereld inkijkt. Het is Diana’s eerste kennismaking met de impact die haar stijl heeft op de buitenwereld. Hoewel ze per ongeluk een wereldwijde trend heeft gelanceerd, is Diana in die tijd niet overmatig geïnteresseerd in kleding en mode. Wel moeten er zodra ze verloofd is dus veel nieuwe, gepaste outfits komen, en rap een beetje. Sturing vanuit het koninklijk huis krijgt ze daarbij nauwelijks en alleen als ze in de fout gaat, wordt dat duidelijk gemaakt. Op z’n Engels uiteraard. ‘Trek je dat aan?’, is bijvoorbeeld de dodelijke reactie van Charles op de zwarte baljurk van David en Elizabeth Emanuel (het jonge ontwerpersechtpaar dat ook haar trouwjurk ontwerpt) die Diana wil aantrekken naar een gala, de eerste officiële gelegenheid die ze bezoekt sinds de verloving. Ze heeft de jurk zien hangen in hun atelier en is als een blok gevallen voor de glamour ervan, ondanks dat hij al door iemand anders is gedragen. Het blijkt faux pas op faux pas: niet alleen is de jurk zwart, een kleur die in koninklijke kringen is gereserveerd voor de rouw, hij is ook nog eens strapless, waardoor er op het moment dat ze bij aankomst uit de auto stapt aan omstanders een iets te onthullende blik op haar decolleté wordt gegund. De volgende dag zijn de voorpagina’s van de kranten dan ook gereserveerd voor de royal cleavage van de verloofde van de kroonprins, niet het soort aandacht waar de koninklijke familie dol op is. Misschien drijft het trauma van deze misser haar er wel toe het voorlopig verder te houden bij keurige, traditionele prinsessenjurken en Disney-achtige creaties van tafzijde met veel volume, keurige halslijnen en schattige kleuren als roze en lichtblauw. Haar stijl voor overdag is een curieuze combinatie van aan de ene kant een wat ouwelijke bedaagdheid (rokken tot over de knie, schotse ruiten, enorme kragen) en aan de andere kant ingrediënten uit de kleutergarderobe (matrozenkragen, strikken, pastelkleuren). En dan te bedenken dat ze in deze tijd nog geen 25 jaar oud was. Halverwege de jaren tachtig, als Diana al moeder is geworden van William (in 1982) en Harry (in 1984), begint haar stijl te veranderen en gaat ze er steeds meer als een volwassen vrouw uitzien, in plaats van als sprookjesprinses. De eindeloze kraagjes en strikken verdwijnen en de volumineuze baljurken worden ingeruild voor strakkere en sexyer avondjurken. Denk aan de sensationele goudkleurige, geplisseerde glamourjurk die ze in 1985 draagt bij de première van de James Bondfilm A View to a Kill (de inspiratie voor een soortgelijk exemplaar dat haar schoondochter Kate vorig jaar droeg naar de première van de Bondfilm No Time to Die). Natuurlijk voltrekt deze stijlverandering zich niet ongemerkt, noch ongestraft. De pers geeft haar de bijnaam Dynastie Di, naar de beroemde, Amerikaanse rijkemensensoap, en dat is niet als compliment bedoeld. Ze verwijten haar spilzucht en oppervlakkigheid, en worden daarbij onverwacht gesteund door prins Charles himself, die zich in het openbaar meerdere keren laatdunkend uitlaat over de shophobby van zijn vrouw. Dat Diana vaak haar kleding op een andere manier opnieuw draagt, roept overigens bijna net zo veel ergernis op bij de pers. We zien Diana ook op een andere manier terug in de details van haar garderobe. Zo draagt ze, in tegenstelling tot veel vrouwelijke leden van het koninklijk huis, bijna nooit handschoenen. Tijdens haar officiële bezoeken wil Diana écht contact maken met de mensen, en het moment dat ze in 1987 bijvoorbeeld de hand schudt van een aidspatiënt, in een tijd dat veel mensen daar nog gevaar in zien, is legendarisch geworden. Ook draagt ze liever geen enorme hoeden: die zitten maar in de weg bij het knuffelen van onderdanen. Volgens Vogue-styliste Anna Harvey, met wie ze vanaf het begin van haar openbare leven veel samenwerkte, omschreef Diana dit als haar ‘caring wardrobe’. Haar stijlkeuzes zijn dus een wezenlijk onderdeel van haar rol als people’s princess, zoals ze zich begint te manifesteren. Dat ze zich op deze manier ook subtiel afzet tegen ‘the firm’, de koninklijke familie die ze steeds meer als tegenstander ziet, is vast een leuke bijkomstigheid. Naast haar trouwjurk, die enorme, overweldigende slagroomtaartcreatie, is Diana’s beroemdste outfit ongetwijfeld de jurk die bekend is geworden als de revenge dress. Op 29 juni 1994 zendt de BBC een portret uit van prins Charles (van wie ze dan al gescheiden leeft), waarin hij onder meer toegeeft Diana tijdens zijn huwelijk te hebben bedrogen met Camilla Parker Bowles, zijn oude, grote liefde. Diezelfde avond verschijnt Diana op een diner dat Vanity Fair geeft voor het goede doel in een killer van een little black dress van ontwerper Christina Stambolian. Een middelvinger in textielvorm, want de volgende dag is het een stralende Diana die de voorpagina’s van de tabloids ermee domineert. ‘The thrilla he left to woo Camilla’, rijmt The Sun. Wraakmissie geslaagd. De revenge dress is tekenend voor de stijl die Diana ontwikkelt als gescheiden vrouw. Het decolleté, de korte rok, de hoge hakken van Manolo Blahnik; het kan allemaal, want ze hoeft niet meer bang te zijn dat ze te veel cleavage toont, dat ze zwart draagt of dat haar schoenen haar langer maken dan haar ex. Wat anderen ervan vinden kan haar niet meer schelen. ‘Wat ik ook aantrek, ik krijg toch wel kritiek, dus laten we er maar voor gaan’, zegt ze bijvoorbeeld eens tegen ontwerper Roland Klein als ze wil dat hij een rok nog wat korter maakt. Ze is vrij en nu, als ze halverwege de dertig is, zien we misschien wel voor het eerst de échte Diana: zelfverzekerd en niet bang om haar lichaam te tonen. Ze heeft haar eetstoornis inmiddels overwonnen en dankzij (veel) bezoekjes aan de sportschool ziet ze er fit, slank en statig uit. Haar stijl onderstreept dat, helemaal in de kleding van haar nieuwe lievelingsontwerper: Gianni Versace. Die twee blijken het beste in elkaar naar boven te halen. Versace, die bekendstaat om zijn extravagante en soms ook ietwat schreeuwerige glamour, blijkt ook over een ingetogen kant te beschikken en zijn mooiste ontwerpen maakt hij voor Diana, van mantelpakjes tot avondjurken. Zijn creaties maken van haar een soort supermodel en zij voorziet zijn ontwerpen van klasse. Diana is niet van plan om van het publieke toneel te verdwijnen en richt zich fanatiek op de maatschappelijke doelen die ze steunt. De professionele garderobe die daarbij hoort is sophisticated, veel meer carrièrevrouw dan decoratief prinsesserig. Als definitieve breuk met de oude Diana besluit ze in 1997 om 79 jurken uit haar vorige leven te veilen voor het goede doel bij Christie’s (opbrengst: 3,25 miljoen dollar). De paparazzi lijken wel meer dan ooit door haar geobsedeerd en volgen haar overal en altijd, waardoor we ook meer van haar casual garderobe te zien krijgen. Daarvan is haar op-weg-naar-de-gym-look misschien wel de bekendste geworden. Haar outfit, bestaande uit sportelementen, zoals het wielrenbroekje, de oversized sweater en sneakers aan de ene kant en chique details zoals een designertas van Dior of Gucci aan de andere (en vergeet ook niet de kracht van de autosleutels in de hand of mond als onverwacht stijlstatement), is iconisch geworden. We zouden Diana welhaast de grondlegger van de hedendaagse athleisure-trend (sportkleding buiten de sportschool) kunnen noemen. Dat in de sportschool verkregen lichaam krijgen we vervolgens vaak te zien in een van de vele badpakken die Diana bezit. Vooral de laatste zomer van haar leven, die ze veelal doorbrengt op het jacht van haar nieuwe liefde Dodi Fayed, is Diana-in-badpak een geliefd onderwerp van de pers. De ontwikkeling van deze post-scheidingsstijl, die zo precies past bij die nieuwe levensfase, is op een hoogtepunt als ze op 31 augustus 1997, samen met Fayed, in Parijs verongelukt, achtervolgd door een horde paparazzi. Hoewel haar kleding altijd volop in de aandacht stond, is het een betrekkelijk nieuw fenomeen dat Diana wordt gezien als stijlicoon en inspiratie voor een nieuwe generatie. Het startschot hiervoor komt van ontwerper Virgil Abloh, wiens zomercollectie van 2018 voor zijn merk Off-White volledig door haar was geïnspireerd. ‘Ze was een sterke persoonlijkheid, met, ondanks haar positie, een eigen smaak die tot uiting kwam in haar kleding. Haar persoonlijke smaak verschilde heel erg van wat ze zou móéten dragen. Dat is inspirerend’, aldus wijlen Abloh over zijn muze. Twee jaar later presenteert de hier iets minder bekende Amerikaanse ontwerpster Tory Burch ook een eerbetooncollectie aan Diana. Ondertussen worden beelden uit het enorme kledingarchief van Diana de laatste vijf jaar een favoriet onderwerp op Instagram. Het bekendst is misschien wel @ladydirevengelooks, door de Britse journalist Eloise Moran. Zij raakt na haar scheiding op 25-jarige leeftijd betoverd door wat zij de revenge looks van Diana noemt, de outfits die de prinses na haar scheiding draagt. Onlangs publiceerde ze zelfs een heel boek – The Lady Di Look Book – over Diana’s stijl. Met de opkomst van athleisure de afgelopen jaren worden vooral de paparazzifoto’s van de gymlooks van Diana eindeloos gedeeld op sociale media. De Franse Vogue publiceert in september 2019 zelfs een hele modeserie geïnspireerd door die looks, met als model een van de grootste paparazzidoelwitten van nú: Hailey Bieber. Diana’s favoriete sportschoolsweater, met ‘Fly Virgin Atlantic’ erop (die ze ooit cadeau kreeg van Richard Branson), wordt in 2019 voor 43.000 pond geveild. Dat de sweater een gewild item is, bewijzen de talloze neppers die online verkrijgbaar zijn voor een fractie van die prijs. Daarnaast kunnen we sinds 2020 ook zelf communiceren met de Black Sheep-trui, want het Amerikaanse label Rowing Blazers heeft de trui – nog steeds met de hand gebreid door Warm & Wonderful – weer in productie genomen. Het prijskaartje van 295 dollar voorkomt niet dat hij voortdurend uitverkocht is.||https://www.volkskrant.nl/cultuur-media/van-schapentrui-tot-revenge-dress-25-jaar-na-haar-dood-is-lady-di-meer-dan-ooit-een-stijlicoon~b960c3cb/
2022-08-27||Zaakwaarnemer Mariel Duayhe: ‘Vrouwen kunnen dit ook, dat heb ik wel bewezen’||Ze is benaderd voor een boek, flapt ze eruit. Mariel Duayhe slaat een hand voor haar mond. ‘Oh shit.’ Moest ze dat verklappen? Schouders omhoog. Nou ja, vooruit, waarom niet. Bijna dertien jaar werkt de Mexicaanse Duayhe (34) als zaakwaarnemer van profvoetballers, met vallen en opstaan klom ze op. Nadat ze de populaire Mexicaanse internationals Érick Gutierrez en Santiago Giménez naar respectievelijk PSV en Feyenoord hielp transfereren, is ze een bekend persoon geworden in Mexico. In het voetbalverzotte land met bijna 130 miljoen inwoners is ze de enige vrouwelijke zaakwaarnemer. Ook in Europa zijn er nog nauwelijks vrouwelijke zaakwaarnemers actief in het mannenvoetbal. ‘Ik begon onder het nulpunt’, vertelt de 1 meter 60 metende Duayhe in een hotel in Ridderkerk. ‘Mexico is op veel plekken nog steeds vrij conservatief. De voetbalwereld is daar, en op de meeste plekken in de wereld trouwens, een soort bubbel van oud-spelers, -trainers en bestuurders, allemaal mannen. Een vrouw daartussen is absurd.’ Ze groeide op in Mexico-Stad, wilde dolgraag profvoetballer worden, maar voor vrouwen was dat niet mogelijk. ‘Op mijn 16de werd ik gebeld voor het nationale team, mijn familie liet me niet gaan. Ze zeiden: je mist te veel school en het is alleen hobby. Ik baalde ervan, mijn kans was voorbij.’ Ze studeerde marketing en volgde onderhandelingscursussen, maar het meeste leerde ze van voetballen. ‘Van geblesseerd zijn, van belangrijke goals maken, van op de bank zitten, van verliezen, van mijn ploeggenoten en trainers. Ik werd aanvoerder van mijn schoolteam, moest de leiding nemen, voor mezelf en anderen opkomen. Je moet het voorbeeld zijn, daaraan dank ik mijn werkethiek, discipline, maar ook mijn empathisch en incasseringsvermogen.’ Met grote ogen: ‘Mijn eerste wedstrijd verloor ik met 13-0. We kwamen nooit verder met mijn schoolteam. Ik huilde soms de hele busrit terug, vier uur lang, maar werd harder. Ik wilde mijn leven geven voor deze sport, ik keek alle wedstrijden, kende zelfs aanvallers van kleine Turkse clubs. Ik was geobsedeerd.’ Een vriend vertelde op school dat ze stage kon lopen bij een agentschap dat spelers begeleidt. ‘Het betaalde haast niets, ook niet toen ik in dienst kwam. Maar ik was zo toch dichtbij de sport. Ik werkte na school van vier tot tien uur. De eerste drie jaar was het vooral koffie halen en spelers van jeugdteams bekijken.’ Bij een ander agentschap begon ze daadwerkelijk spelers te rekruteren. ‘Mijn voordeel was dat ik jong was en dat ik eruitzie als een vriendelijk persoon die niet direct je portemonnee zal stelen, terwijl dat imago toch kleeft aan dit beroep. Ik begrijp spelers als ze een tegenslag hadden, of als ze een belangrijk doelpunt maken. Toch hoorde ik vaak: wie houd je voor de gek dat jij dit werk als jonge vrouw wilt doen? Op kantoor werd ik telkens op mijn plek gezet, ik moest me niet te comfortabel voelen. ‘Mariel, haal jij maar koffie, vrouwen zijn daar goed in.’ In die tijd had ik niet eens in de gaten dat het vrouwonvriendelijk, seksistisch is.’ Ze mocht niet mee naar een zogeheten spelersdraft in Cancún waar in korte tijd spelers van club veranderden. ‘Mijn baas zei: ‘het is een mannenmaatschappij, misschien worden ze dronken en gaan ze achter je aan. Ik kan niet op je letten, ik moet werken’. Ik zei: ‘ik ben 24, ik kan mezelf beschermen. Ik verdien het daar te zijn, ik begeleid die spelers’.’ Toen ze haar Fifa-licentie haalde bij de Mexicaanse bond, noodzakelijk om officieel spelers te mogen begeleiden, belde een andere zaakwaarnemer naar de bond om zijn beklag hierover te doen. Inmiddels werkt ze bij een groot kantoor, Cantera Latina, waar ze opklom tot partner, ze begeleidt een paar van de beste Mexicaanse spelers. Haar geheim? ‘Ik geef echt oprecht om de mensen met wie ik werk. Ik jaag ze niet op. Ik blijf altijd eerlijk, altijd. Ik zeg tegen ze: bij mij krijg je de waarheid. Ik steun je, maar als je ‘shit’ bezig bent, vertel ik je dat ook.’ Alsnog stuitte ze vaak op twijfels. ‘95 procent van de Mexicaanse profs komt uit arme families waarvan zij de grote hoop zijn. Dat is een grote verantwoordelijkheid. En die moet je dan leggen in de handen van een jonge vrouw, die zelf geen achtergrond als profspeler heeft en die tot voor kort geen grote deals sloot. Dus ik snap de twijfels. Ik heb heel hard moeten werken, ben naar onvoorstelbaar veel wedstrijden geweest, heb ongelooflijk veel koffie gedronken met spelers. ‘Het hielp dat ik een kantoor achter me had. Als zelfstandige was het nog moeilijker geweest. Ik moet alle mensen die me een kans hebben gegeven bedanken, zelfs degenen die me jarenlang slecht behandelden. Zelfs de baas die me vroeg de kamer te verlaten omdat een clubbestuurder geen vrouw aan de onderhandelingstafel wilde. Nu ik grote deals heb gesloten, krijg ik wat meer respect. Maar ik moet me blijven bewijzen.’ Continu worden de spelers die ze begeleidt, benaderd door andere agenten. ‘Dat hoort bij het vak. Ze hebben niets om me mee te raken, ik doe niets verkeerd, ik werk keihard en ben eerlijk. Ze kunnen het er alleen op gooien dat ik een vrouw ben, en dat ik lesbisch ben.’ Haar seksuele voorkeur is pas recentelijk naar buiten gekomen door haar relatie met Saskia Niño de Rivero, een bekende Mexicaanse activist die opkomt voor gevangenen. In progressieve Mexicaanse media staan uitgebreide interviews met het stel. Recentelijk zijn ze verloofd in de Johan Cruijff Arena vlak voor de strijd om de Johan Cruijff-schaal tussen Ajax en PSV waar Niño de Rivera plots opdook met een ring. Duayhe glunderend: ‘Het is een ongelooflijke zomer voor me, met ook nog de overgang van Giménez naar Feyenoord en de contractverlenging van Gutiérrez bij PSV.’ Dat ze lesbisch is heeft haar op een bepaalde manier geholpen in haar werk, denkt ze. ‘De spelers zitten niet achter me aan, de spelersvrouwen worden niet jaloers, want ik heb geen vrouwelijke trekjes. Ik weet niet zeker of het me gelukt was om zover te komen als ik hetero was. Toch zijn er altijd mannen die je proberen te intimideren, je arm aanraken en bepaalde opmerkingen maken. Ik vroeg een keer aan een clubbestuurder waar hij naar zocht en kreeg een foto van een naakte vrouw. Ik heb hem nooit meer willen spreken, maar ik moet dan om die man heen werken, want je hebt die clubs nog steeds nodig.’ Ze neemt een slok water. Lacht. ‘Het lijkt wel of ik je alleen de slechte dingen vertel, er zijn zat geweldige mensen die me enorm geholpen hebben.’ Ze is een pionier. Er zijn nog altijd extreem weinig vrouwelijke zaakwaarnemers in het mannenvoetbal, helemaal in de top. Alleen bij One, het kantoor van wijlen Mino Raiola, vervult de Braziliaanse Rafaela Pimenta een hoofdrol. Duayhe schamper: ‘Veel mensen zeggen: ha, kijk naar de progressie van vrouwen in voetbal. Ik zeg: ja, we zijn vooruitgegaan, maar eigenlijk alleen in vrouwenvoetbal. Daar zie je meer vrouwelijke zaakwaarnemers. We groeien pas als vrouwen in het mannenvoetbal belangrijkere rollen krijgen.’ Dat zou ook goed zijn voor de spelers, meent ze. ‘Als ik voor mezelf spreek, denk ik dat het mijn kracht is een warme band op te bouwen, ik wil een diepere connectie aangaan. Zodat ze ook over hun angsten en onzekerheden met je praten. Die jongens staan onder zóveel druk. Ik wil er voor ze zijn, juist als het slecht gaat. Gutiérrez vreesde dat hij het WK zou missen, omdat hij een poos niet meer speelde bij PSV. Hij wilde terug naar Mexico. Dan ben je vooral psycholoog. Je toont begrip, maar probeert ervoor te zorgen dat hij niet blijft hangen in somberheid en er klaar voor is als zijn kans weer komt.’ Na de overstap van Giménez, een van de populairste Mexicaanse voetballers van het moment, naar Feyenoord kreeg ze veel berichten. Hoe heb je dat gedaan? Hoe kan ik dat ook voor elkaar krijgen? Zuchtend: ‘Het waren bijna allemaal mannen, ik denk een stuk of tachtig, die wat stuurden. En een vrouw. Ik berichtte haar terug dat ik haar wilde helpen en kreeg geen antwoord. Zo jammer... Het moet anders, vrouwen kunnen dit ook. Ik denk dat ik dat inmiddels heb bewezen.’||https://www.volkskrant.nl/sport/zaakwaarnemer-mariel-duayhe-vrouwen-kunnen-dit-ook-dat-heb-ik-wel-bewezen~bd7e74d7/
2022-08-27||Ayleen Charlotte gaf de Tinder Swindler een koekje van eigen deeg. ‘Ik dacht nog: wie gaat die docu nou kijken?’||Ayleen Charlotte pakt haar handtas en haalt er een zonnebril uit. ‘Kijk, deze is nog van hem. Hij is van Chrome Hearts en kostte 1.200 euro.’ Ze zet de pilotenbril op. ‘Deze gebruik ik zelf, want het is echt een lekker brilletje.’ Daarna een brede lach. ‘Ik heb ook nog kleding van hem. Die wordt steeds meer waard, dus die houd ik nog even achter.’ Als je haar naam intikt op Google, verschijnt ‘Ayleen Charlotte eBay’ als eerste zoeksuggestie in beeld. Mensen zijn op zoek naar designerkleding van haar ex Simon, de Israëlische man die bekend is komen te staan als The Tinder Swindler, nadat een gelijknamige Netflix-documentaire in februari een immense hit was geworden. In april was de film volgens Netflix in totaal al 166 miljoen uur bekeken, wat het de best bekeken documentaire ooit op de streamingdienst maakte. De ster van die film is de Nederlandse Ayleen Charlotte (34). Ja, ze is slachtoffer geworden van een meedogenloze oplichter, die haar meer dan 140 duizend euro heeft afgetroggeld, maar door de manier waarop ze wraak neemt, schittert ze tegelijk als de zegevierende vrouwelijke hoofdpersoon. Ze gaf geen enkel interview aan de Nederlandse media, tot nu. In een strandtent in het dorp waar ze opgroeide – ze laat omwille van haar privacy liever niet weten waar – vertelt ze hoe haar leven de afgelopen jaren op zijn kop kwam te staan, tot twee keer toe. Het begint in december 2017, als Ayleen een Tindermatch heeft met ene Simon Leviev, een knappe jongen die er, afgaande op zijn foto’s, een jetsetleven op na houdt – reizend over de wereld, gekleed in Gucci, Versace en Louis Vuitton. Hij vertelt dat hij de zoon is van Lev Leviev, een Israëlisch-Russische diamanthandelaar en miljardair, bekend van het merk LDD Diamonds, dat inmiddels Leviev heet. Ayleen werkt zelf in de high-end mode en kan het goed met hem vinden. Na een eerste date in een hotel in Londen volgen meer afspraakjes. Een periode breekt aan die ze nu, in navolging van psychologen, ‘love bombing’ noemt. ‘Simon is iemand die jou op een voetstuk zet, hij laat jou je heel bijzonder voelen. Elke ochtend word je wakker met meerdere berichtjes: ‘Hé, hoe is het? Heb je lekker geslapen? Good morning my love.’’ De eerste zeven à acht maanden zijn geweldig, vertelt ze. Het enige wat minder leuk is, is dat hij soms vertelt over zijn vijanden. Omdat hij de zoon van een rijke diamanthandelaar is, hebben ongure types het op hem voorzien. De relatie begint om te slaan als Simon in de zomer van 2018 bij Ayleen komt wonen. Rond die tijd vraagt hij haar steeds vaker om geld. Altijd heeft hij wel een reden. Dan is zijn rekening geblokkeerd. Of hij heeft een zakenplan, waarin hij heeft geïnvesteerd, dat op het laatste moment niet doorgaat. ‘Achteraf zie je pas red flags’, zegt Ayleen. ‘Niet als je er midden in zit.’ Ze heeft geen reden om aan te nemen dat haar vriend tegen haar liegt. Ze leent hem het geld. Niet één keer, niet twee keer, vele keren. Tot haar eigen spaargeld op is en ze voor tienduizenden euro’s twee leningen op haar naam afsluit. Die zomer geeft hij haar een cheque om haar terug te betalen. Ze zit bij een vriendin thuis als ze wordt gebeld door de bank: de cheque is niet in orde. De vriendinnen zeggen tegen elkaar: hij zal toch geen oplichter zijn? Dat kan niet, concluderen ze, dan zou hij er te goed in zijn. ‘We hebben nog zijn foto vergeleken met de echte Lev Leviev. Hij lijkt er zo op, dachten we, dit moet zijn vader zijn.’ Pas maanden later, in februari 2019, realiseert ze zich dat hij wel degelijk een charlatan is. Die dag zet Simon haar af op het vliegveld van Praag. Als ze hem heeft uitgezwaaid, kijkt ze op Instagram. In haar tijdlijn verschijnt een artikel over ‘The Tinder Swindler’ – met een foto van Simon erbij, zijn echte naam blijkt Shimon Hayut. Tijdens de vlucht leest ze het verhaal waarin de Noorse Cecilie en Zweedse Pernilla vertellen wat hij hun heeft aangedaan. ‘Je hoopt nog even dat het niet waar is’, zegt ze. ‘Maar de verhalen van de andere vrouwen kwamen overeen met wat ik had meegemaakt. Hoe de eerste periode was, het verhaal over vijanden, het geld lenen, de foto’s en berichten die hij hun stuurde, waren exact hetzelfde.’ Ze somt op wat er dan allemaal door haar heen gaat: ‘Je komt er in één keer achter dat je niet zijn enige vriendin bent, dat je diep in de schulden zit, dat hij helemaal niet is wie hij zegt dat hij is. Je gaat terug in de tijd en die hele periode opnieuw analyseren. Waar ging het mis?’ Ze is boos en verdrietig, maar ze schaamt zich niet. ‘Veel mensen zouden zich in zo’n situatie heel erg schamen en tegen niemand iets zeggen. Ik heb juist meteen besloten om familie en goede vrienden erover te vertellen. Ik vond het wel zo eerlijk om te vertellen wat er aan de hand was, aangezien ik ze ook had verteld hoe geweldig Simon was.’ Bijna meteen nadat ze ‘wakker’ is geworden, zoals ze het beschrijft, komt ze in actie. ‘Het is klote, dacht ik, maar wat ga ik eraan doen om het beste van deze situatie te maken?’ Daags daarna zit ze bij de politie om aangifte te doen. Onderwijl houdt ze nog contact met hem alsof er niets aan de hand is. Ze realiseert zich: wat hij haar heeft aangedaan, kan zij ook bij hem. Ze stelt voor om zijn kleding van Versace, Gucci en andere luxemerken, spullen die hij ooit van háár geld heeft gekocht, online te verkopen en hem het geld te geven. Simon stemt toe. Ze vliegt naar Praag, waar hij dan is, en pakt drie koffers vol met designerkleren in. ‘Ik was niet bang voor hem. Ik liep gewoon hand in hand met hem door Praag. Ik zat in een overlevingsmodus.’ De opbrengsten houdt ze – in overleg met de politie – zelf. Het is een kleine compensatie voor al het geld dat ze is verloren, al is het bij lange na niet genoeg. Simon begint argwaan te krijgen en bombardeert haar met berichten, waarin hij steeds meer zijn ware aard laat zien: hij scheldt haar uit en doet even later weer lief tegen haar. Ayleen negeert hem. Maar dat is slechts de helft van haar wraak. Ze weet op een dag in juni 2019 te achterhalen op welke vlucht hij zit. Ze vertelt de politie dat Simon waarschijnlijk op een vals paspoort reist. Hij wordt opgepakt als hij landt in Griekenland. Nadat hij is uitgeleverd aan Israël, wordt hij voor oude fraudezaken veroordeeld tot een celstraf van vijftien maanden. Na vijf maanden komt hij vrij. In 2022 loopt hij nog steeds vrij rond en post hij foto’s van zichzelf in dure auto’s en met mooie vrouwen, al is het onduidelijk of die beelden recent zijn. Er lopen meerdere rechtszaken tegen hem, maar Ayleen wil het niet meer volgen. ‘Ik vind mijn eigen leven belangrijker dan dat van hem. Ik geloof in karma, hij komt nog wel een keer langer vast te zitten.’ Haar eigen leven ligt in 2019 nog in duigen. Ze verliest haar baan bij een modehuis. ‘Ik was leidinggevende en kon door alle stress niet goed functioneren.’ Ze besluit een psycholoog in te schakelen. ‘Ik wilde zo snel mogelijk weer mezelf zijn en dat kon ik niet alleen.’ Een jaar doet ze EMDR-therapie. ‘Ik was altijd een pietje precies, heel gestructureerd, dat was ik kwijt. Dus mijn eerste vraag aan de psycholoog was: krijg ik dat terug, mijn scherpte? Ja, zei hij, maar je moet er wel aan werken.’ Dat doet ze en ze voelt zich nu sterker dan ooit, zegt ze. Ze betaalt elke maand haar schulden af. Nog steeds lopen er rechtszaken tegen drie banken, waar ze verder niets over kan zeggen. Ook leert ze stapje voor stapje weer mensen te vertrouwen. ‘Wat je hebt meegemaakt, verlaat je niet, dus ik ben wel anders, misschien iets voorzichtiger.’ Al snel na het lezen van het artikel benadert ze haar lotgenoten, Pernilla en Cecilie. Via hen komt ze ook in contact met de filmmakers. Ze twijfelt lang of ze moet meewerken. ‘Ik had mijn leven net weer op de rit. Ik had een nieuwe baan bij een bekend modemerk.’ Uiteindelijk laat ze zich overhalen. ‘Zolang ik mijn mond houd, is het in zijn voordeel, dacht ik. Ik wilde mensen waarschuwen. Dat zoiets iedereen kan overkomen. Ik wilde zijn gezicht naar buiten brengen. En ik heb natuurlijk de swindler geswindled. Ik hoopte dat mensen daar kracht uit zouden halen. Om toch het heft in eigen handen te nemen.’ ‘Ik heb prachtige berichten van over de hele wereld gekregen. Mensen zeiden dat ik hen had gemotiveerd en geïnspireerd. Ze zeiden dat ze ook slachtoffer zijn en bang waren, maar door de docu besloten iets te ondernemen.’ ‘Nee, het waren te veel berichten. Zeker in het begin. Ik kon blijven scrollen.’ ‘Doe aangifte. Praat met je omgeving. Trek je niet in schaamte terug.’ ‘Totaal niet. Toen ik ja zei, was Netflix nog niet betrokken. Ik dacht dat het een documentaire op de Engelse televisie zou worden. En toen Netflix in beeld kwam, dacht ik nog: wie gaat dat nou kijken? Ik had ook om me heen gevraagd en iedereen zei: we kijken geen documentaires. Het zal wel, dacht ik.’ ‘Ja, ik ben in feite bekend geworden omdat ik ben opgelicht. Als ik nou heel goed kon zingen en ik had een nummer 1-hit – dat is heel iets anders. Soms is dat nog lastig. Maar voor de mensen die echt geïnteresseerd zijn, vind ik het leuk om iets van mezelf te laten zien.’ Ze kan haar grote platform goed gebruiken voor de nieuwe projecten die ze nu aangaat. In samenwerking met de echte diamantfamilie Leviev en de twee andere slachtoffers, Pernilla en Cecilie, heeft ze een sieraad gemaakt: een gouden armbandje met twee ringen die in elkaar grijpen, met de tekst: Stronger Together. ‘Met daarop twee diamantjes, om te laten zien: wij werken wél met de echte Levievs.’ Ayleen spreekt binnenkort op een fraudecongres, is in gesprek met uitgeverijen over een boek en zet, in samenwerking met het bedrijf Design en Wijn, een wijnmerk op dat dit najaar wordt gelanceerd. Ze is nu druk met het uitzoeken van een eigen wijn en het ontwerpen van een etiket met de merknaam Ayleen Charlotte. Met een lach: ‘Ik ben de afgelopen vijf jaar goed doorgekomen dankzij wijn.’ ‘Nee, ik doe niet meer aan datingapps. Het is toch te onpersoonlijk. Ik ben wel nog aan het daten.’||https://www.volkskrant.nl/mensen/ayleen-charlotte-gaf-de-tinder-swindler-een-koekje-van-eigen-deeg-ik-dacht-nog-wie-gaat-die-docu-nou-kijken~b5c881b3/
2022-08-27||Inwoners Albergen willen Kamerdebat over asielopvang: ‘Het geeft gedoe als je zoveel mannen op een kluitje zet’||Tien bewoners uit het Twentse dorp Albergen willen met een petitie een Kamerdebat over het asielbeleid afdwingen. Vorige week hoorden ze dat opvangorganisatie COA een hotel in hun dorp aankoopt om er maximaal driehonderd asielzoekers te huisvesten. De gemeente wist van niets. Honderden mensen protesteerden, sommigen met xenofobe leuzen. Het nieuwe actiecomité stelt dat Albergen niet tegen de komst van vluchtelingen is, maar wel tegen de manier waarop de plannen nu worden opgelegd. Leden van de actiegroep doen vrijdag hun verhaal, onder de royale terrasoverkapping van raadslid John de Vries. Ze hebben dan vierduizend van de benodigde veertigduizend handtekeningen binnen. Sander Kemperink (31, recruiter): ‘Als er in een dorp van drieduizend inwoners in één keer driehonderd mensen bij komen, heeft dat gevolgen voor de leefbaarheid. Er is hier voor deze mensen vrijwel niks te doen. Het geeft gedoe als je zoveel, voornamelijk jonge, mannen op een kluitje zet. Dat zou met driehonderd jonge Twentenaren ook misgaan. Mensen hebben mogelijk trauma’s of mentale problemen. Je vreest het ergste, dat ze bijvoorbeeld vrouwen zullen lastigvallen.’ Jeannette Lansink (51, verpleegkundige): ‘Ze hebben hier een paar jaar geleden de lantaarnpalen uitgezet tegen de lichtvervuiling.’ Julian Nijenhuis (53, ondernemer): ‘Kinderen fietsen hier ’s winters dus alleen in het donker naar school. Wij vrezen dat dat straks niet meer kan.’ John de Vries (47, ondernemer in outdoorspullen): ‘Het geeft toch een onveilig gevoel. Hebben jullie zelf kinderen? Ik heb voor de Koninklijke Marechaussee gewerkt, ik ken die asielzoekerscentra van binnenuit. Er zijn regelmatig problemen met voorbijgangers die worden lastiggevallen, een toename van diefstallen.’ Nijenhuis: ‘Je kunt de cijfers altijd zo presenteren dat ze aansluiten bij je eigen mening. Ondernemers rondom het azc in Hardenberg hebben andere verhalen. Een ander voorbeeld: asielzoekers kijken vaak anders aan tegen de verhouding tussen mannen en vrouwen. We hebben hier winkels met maar één medewerkster. Asielzoekers kunnen dan niet afrekenen, want ze willen geen zaken doen met een vrouw.’ Nijenhuis: ‘Het gaat erom dat dat gevoel leeft. Of het daadwerkelijk gebeurt, is niet relevant. De ouders van zo’n meisje hebben die angst, en verbieden haar dan daar te werken. Vervolgens kan die zaak geen personeel vinden en moeten ze sluiten.’ Lansink: ‘Ik denk dat de angst vooral voortkomt uit de manier waarop dit wordt opgelegd door Den Haag. We weten niet wie er komen. Mensen willen graag controle.’ Monique Krabbe (48, voormalig docent, nu zelfstandig banketbakker): ‘Het is niet dat wij niemand willen opvangen. Ik denk juist dat wij mensen hier heel goed opnemen in onze gemeenschap, met onze traditie van noaberschap. Ik zou bijvoorbeeld best Nederlandse les willen geven. Het gaat om de proportie.’ Nijenhuis: ‘Wat denk je dat ze in Amsterdam zouden zeggen als er morgen 75 duizend asielzoekers bij komen? Dat gáát niet.’ De Vries: ‘Ik zit sinds kort in de gemeenteraad. Maar ik heb nu het idee dat de landelijke politiek haar kont afveegt met ons. Ik voel me totaal niet serieus genomen.’ Nijenhuis: ‘Wij snappen heus dat de staatssecretaris een acuut probleem heeft met Ter Apel. Maar ik had het beter gevonden als ze tegen onze burgemeester hadden gezegd: u vangt verplicht driehonderd asielzoekers op, zoek zelf de locaties maar uit.’ Kemperink: ‘Dan beslist de gemeenschap en maak je gebruik van lokale kennis.’ Halverwege het gesprek bliept Nijenhuis’ telefoon met een nieuwsbericht: de hoteleigenaar wil de verkoop aan het COA terugdraaien. Volgens haar was niet duidelijk dat er tot driehonderd mensen komen wonen. Maandag dient een kort geding. Nijenhuis: ‘Stel dat de opvang er niet komt, dan lost dat het grotere probleem niet op: we moeten iedereen die hier is, veilig met elkaar laten samenleven. Of die verkoop wel of niet doorgaat, is niet zo relevant.’ Krabbe: ‘Als het niet doorgaat, kunnen we alsnog als gemeenschap om de tafel om te kijken of we toch vluchtelingen kunnen opvangen.’ De Vries (die naast het hotel woont): ‘Dan staat hier een verkoopbord in de tuin. En dat is geen bevlieging. Ik heb twee leuke meisjes van 15 en 10 jaar oud. Die vragen zich af of ze straks nog in een buiktop naar buiten kunnen. Ik moet als vader de moed erin houden, maar ik heb er een zwaar hoofd in.’ Lansink: ‘Aan de andere kant zitten er ongetwijfeld goede mensen tussen, die we niet mogen laten ondersneeuwen door een handjevol raddraaiers. Ik hoop dat het COA dorpsbewoners straks begeleidt, zodat mensen die een bijdrage willen leveren ook weten hoe ze deze mensen het beste kunnen benaderen.’||https://www.volkskrant.nl/nieuws-achtergrond/inwoners-albergen-willen-kamerdebat-over-asielopvang-het-geeft-gedoe-als-je-zoveel-mannen-op-een-kluitje-zet~b42f13b9/
2022-08-27||Rusland en Oekraïne: de oorlog is nog maar net begonnen||‘Wat wij zien als het einde van de oorlog?’, zei Volodymyr Zelensky woensdag, op de 31ste Oekraïense onafhankelijkheidsdag. ‘We zeiden altijd: vrede. Nu zeggen we: overwinning.’ Vladimir Poetin zei een week eerder in een militair-patriottisch pretpark – Russische kinderen kunnen er een replica van de Reichstag bestormen – dat ‘de speciale operatie’ afloopt zodra de veiligheid van ‘Rusland, onze burgers en de inwoners van de Donbas’ is gegarandeerd. Na een half jaar sinds de Russische invasie van Oekraïne lijkt de grootste grondoorlog in Europa sinds 1945 nog maar net begonnen. De tienduizenden doden tussen 24 februari en 24 augustus 2022 zullen waarschijnlijk de geschiedenisboeken ingaan als de slachtoffers van de eerste gevechten. De 14 duizend doden van de afgelopen acht jaar in Oost-Oekraïne zijn alweer vergeten. Sommige commentatoren zagen in het akkoord over de hervatting van de Oekraïense graanexport een opmaat naar een akkoord over een staakt-het-vuren of zelfs vrede. Maar waar Zelensky en Poetin in de eerste weken nog onderhandelingsteams elkaars kant opstuurden, wekken ze nu de indruk dat de oorlog maar op een plek beëindigd kan worden, en dat is op het slagveld. ‘We gaan geen overeenstemming zoeken met terroristen’, zei Zelensky. ‘Nu we zoveel hebben doorgemaakt, hebben we niet het recht om níét tot het einde door te gaan.’ Terugdrijving van het Russische leger tot de posities van 24 februari is niet meer voldoende voor Oekraïne. Zelensky wil pas van een overwinning spreken als alle 25 Oekraïense regio’s van Russische militairen gezuiverd zijn, inclusief de Krim en de delen van de Donbas die Rusland in 2014 al innam. Zonder concessies of compromissen, want ‘die woorden zijn vernietigd met raketten’, aldus Zelensky, die in het voorjaar nog zei dat alleen diplomatie de oorlog alleen zou kunnen beëindigen. Militair deskundigen achten herovering van de Krim volstrekt onrealistisch. Maar Zelensky wil uitstralen dat Oekraïne klaar is voor een uitputtingsslag. Recente aanvallen van Oekraïne op de Krim moeten zijn ambities kracht bijzetten. Oleksi Danilov, voorzitter van de Oekraïense veiligheidsraad, noemde de aanvallen deel van ‘een stapsgewijze demilitarisatie van het schiereiland met de daaropvolgende bevrijding’. Oekraïne moet eerst bewijzen dat het niet alleen in staat is om Rusland tegen te houden, zoals nu bijna overal langs het front lukt, maar Rusland ook kan terugdrijven. De enige grote gebiedsherovering, in het noorden van het land, stamt uit april. Een tegenoffensief richting de zuidelijke havenstad Cherson heeft nog weinig opgeleverd. Rusland heeft wapens en manschappen naar het zuiden verplaatst in anticipatie op een zwaardere Oekraïense tegenaanval. Westerse bondgenoten zeggen dat het Oekraïense leger zijn plannen strikt voor zichzelf houdt. Dat was al zo in aanloop naar de oorlog: de VS zeiden meer te weten van de Russische invasieplannen dan van de Oekraïense verdedigingsplannen. Net als Zelensky zeggen westerse leiders klaar te zijn voor een jarenlange oorlog. De steun aan Oekraïne gaat door ‘zolang als nodig is’, zei Navo-chef Jens Stoltenberg woensdag op Oekraïnes onafhankelijkheidsdag. De VS schonken het Oekraïense leger een verjaardagscadeau van 3 miljard euro aan wapens. Naast het sturen van voorraden, heeft de Amerikaanse regering nu bestellingen geplaatst bij wapenfabrikanten om Oekraïne op lange termijn van wapens te voorzien. Inbegrepen in een levering op korte termijn zijn veertig voertuigen om mijnenvelden mee te ruimen, bedoeld om Oekraïne meer kans geven op herovering van grondgebied. Rusland bereidt zich ook voor op een lange oorlog nu de blitzkrieg is mislukt. Met termen als ‘denazificatie’ en ‘demilitarisatie’ van Oekraïne heeft Poetin de Russische doelen vaag gedefinieerd om op elk moment de overwinning te kunnen afkondigen. Maar nu zelfs het enige concreet geformuleerde doel – inname van de Donbas – nog niet is bereikt, zal Poetin geen genoegen nemen met de huidige terreinwinst. Voor annexaties van bezet gebied vindt hij het kennelijk ook nog te vroeg, mogelijk omdat hij eerst de provincie Donetsk veroverd wil hebben. Het Russische uithoudingsvermogen zal op de proef worden gesteld. De Russische militairen in Oekraïne zaten de afgelopen maanden aan hun limiet, lijkt de conclusie aangezien er sinds begin juli nauwelijks gebied is veroverd. Defensieminister Sergej Sjojgoe kwam deze week, na een half jaar van oorlogsmisdaden tegen de Oekraïense burgerbevolking, met een uiterst ongeloofwaardige verklaring: het Russische leger zou langzamer opereren door maatregelen om burgerslachtoffers te voorkomen. Poetin heeft de binnenlandse industrie in oorlogsmodus gezet. De Russische defensie-industrie is vele malen groter dan die van Oekraïne, maar staat onder druk. Westerse sancties bemoeilijken de productie van moderne wapensystemen die werken met buitenlandse chips. Vorige maand tekende Poetin een wet die gebruikt wordt om wapenfabrikanten de productie op te laten voeren via nachtdiensten en langere werkweken. Voor een opstand van de eigen bevolking lijkt Poetin niet te hoeven vrezen. Maar hoe verder de verliezen oplopen (westerse regeringen schatten dat Moskou in het afgelopen half jaar meer militairen is verloren dan tijdens de tienjarige Sovjet-operatie in Afghanistan), des te meer moeite hij krijgt bij de rechtvaardiging van zijn operatie. Ook voor Russen begint ‘de speciale operatie’ verdacht veel te lijken op een oorlog.||https://www.volkskrant.nl/nieuws-achtergrond/rusland-en-oekraine-de-oorlog-is-nog-maar-net-begonnen~b7e5dfa2/
2022-08-27||Duitse minister van Milieu: veel meer schade aan rivier de Oder dan alleen vissterfte||Uit de Oder is de afgelopen weken meer dan 190 ton dode vis geschept. De oorzaken van de massale vissterfte zijn volgens Lemke nog niet definitief opgehelderd. Al gaat ze uit van door de mens veroorzaakte milieuvervuiling, die ‘waarschijnlijk in combinatie met de hitte, lage waterstanden en hoge watertemperaturen’ de milieuramp heeft veroorzaakt, zegt ze in een interview met mediabedrijf RND. Of de rivier volledig zal herstellen valt niet te zeggen, benadrukt de minister. Vanwege de problemen in de Oder wordt nagegaan of ook elders lozingen in rivieren in de toekomst gevaar kunnen opleveren bij stijgende temperaturen. ‘Chemische stoffen, zouten en voedingsstoffen worden permanent en legaal in veel rivieren geloosd. Gezond verstand zegt dat lage waterstanden en hoge temperaturen een groter probleem kunnen zijn voor een waterlichaam dan lage watertemperaturen en grotere verdunning’, aldus de politica. Volgens wetenschappers zijn mogelijk het hoge zoutgehalte in de rivier, in combinatie met laag water, hoge temperaturen en een giftige algensoort de oorzaken van de milieuramp. Ook zouden kwik of pesticiden in het water de vissterfte hebben kunnen veroorzaakt. De massale vissterfte in de grensrivier zorgt voor irritaties over en weer tussen Polen en Duitsland. De Duitsers zoeken naar oorzaken en bij iedere mogelijke verklaring voelen de Polen zich aangesproken. Zo reageerde de Poolse klimaatminister Anna Moskwa vorig weekend als door een wesp gestoken toen Duitsland meldde hoge concentraties onkruidverdelger te hebben aangetroffen. Dat dat de oorzaak van de milieuramp zou zijn, noemde de Poolse minister ‘fake news’. Een woordvoerder van het Duitse ministerie van Milieu deed de opmerkingen van Moskwa meteen af als onzin. De honderden kilometers lange Oder stroomt door Polen en vormt in het uiterste westen een natuurlijke grens met Duitsland. De rivier geldt al jaren als relatief schoon en huisvest zo’n veertig vissoorten. Tot in augustus bleek dat tonnen dode vis moesten worden opgeruimd. Uiteindelijk bleek Polen de eerste signalen van dode vissen al in juli te hebben gehad. De Poolse politie loofde omgerekend zelfs ruim 200 duizend euro uit als beloning voor de gouden tip die leidt naar degene die verantwoordelijk is voor de vervuiling van de rivier.||https://www.volkskrant.nl/nieuws-achtergrond/duitse-minister-van-milieu-veel-meer-schade-aan-rivier-de-oder-dan-alleen-vissterfte~b63dc327/
