2022-08-07||De Volkskeuken: Eieren met sauce verte||In de zomerse ochtendspits van Utrecht Centraal zag ik een meisje door de toegangspoortjes gaan. Terwijl ze incheckte, hield ze twee eieren in haar hand. Nu kan ik sowieso erg genieten van de varia aan ontbijtjes, tupperwarebakken en literpakken yoghurt die mensen ’s ochtends mee de trein in sleuren, maar dit riep toch vragen op. Zou ze dit altijd zo doen? Of had ze een haastige ochtend gehad? En vooral, waren ze gekookt? Dat laatste leek me in ieder geval praktisch en een goed idee. Hardgekookte eieren, met mayonaise bijvoorbeeld, zijn een heerlijke lunch. Het is ook een Franse bistro-klassieker, oeufs durs mayonnaise, die volgens mij ook in Nederland aan terrein wint. Het recept voor deze oeufs zette ik al eens in de krant. Vandaag ietsjes anders, namelijk met sauce verte, ook een Franse saus. Ik baseer me losjes op een recept van Elizabeth David. Morgen neem ik een bakje mee in de trein, hopen dat ik haar tegenkom. Ingrediënten 50 g bladspinazie Blaadjes van 4 takjes dragon (Turkse supermarkt) + extra Blaadjes van 4 takjes platte peterselie + extra 1 theel. citroensap 1 theel. mosterd 2 eierdooiers 225-250 ml zonnebloemolie 3 eieren Kook de spinazie met de deksel op de pan in 1 minuut gaar in een bodempje water. Schep uit de pan en laat afkoelen. Knijp de spinazie uit met uw handen. Snijd fijn en knijp opnieuw uit. Hak de dragon en peterselie fijn. Doe samen met de spinazie, het citroensap en wat zout in een vijzel en vijzel tot een pasta. Heeft u geen vijzel, hak alles dan net zolang door elkaar tot u ook een pasta krijgt. Maak de mayonaise. Doe de mosterd, de eierdooiers en een snufje zout in een glazen kom. Klop door elkaar met de mixer en giet er al kloppend steeds wat druppels olie bij tot de olie ‘pakt’ en het mengsel dikker wordt. Klop de rest van de olie er in scheutjes doorheen, tot een stevige mayo. Iedereen kookt eieren op z’n eigen manier. Ik breng water aan de kook, doe dan de eieren erbij, kook ze 7½ minuten en koel ze direct in koud water. Pel voorzichtig. Roer eerst 1/3 van de mayonaise goed door de spinaziepasta. Spatel dan de rest van de mayo erdoorheen. Schep een royale laag mayonaise op een bord. Snijd de eieren doormidden en leg ze op de mayo. Garneer met fijngehakte peterselie en dragon.||https://www.volkskrant.nl/beter-leven/de-volkskeuken-eieren-met-sauce-verte~b0d5a137/
2022-08-07||Amerikaanse Senaat stemt in met klimaatpakket van 430 miljard, grote overwinning voor Biden||De Republikeinen, mordicus tegen de wet, dienden het hele weekend lang amendementen in tegen het totale investeringsplan. Die bleken bij stemming veelal kansloos, maar wisten het proces aanzienlijk te vertragen. ‘Het zijn rovers’, zegt Mitch McConnell, de leider van de Republikeinen in de Senaat, zaterdag over de Democraten. Die willen de klimaatmaatregelen bekostigen door bedrijven en de allerrijksten hoger te belasten. Maar volgens Republikeinen wordt de doorsnee Amerikaanse familie daar de dupe van. ‘Nu willen ze Amerikaanse families voor een tweede keer beroven.’ De eerste keer zou de hoge inflatie zijn, waarvan zij de Democraten de schuld geven. Het leeuwendeel van de investering is bedoeld voor het klimaat, maar in het pakket zitten ook onderdelen die zijn bedoeld om de medicijnprijs voor Amerikanen te verlagen. Op dat vlak wisten de Republikeinen zondag met zo’n amendement nog een bescheiden succesje binnen te slepen: een limiet voor de kosten van insuline, zoals de Democraten dat graag zagen, gaat er niet komen. Meerdere politici hebben door de jaren heen pogingen gedaan om grote klimaatinvesteringen te doen, maar steeds mislukten die. Terwijl een oplossing met de dag urgenter werd. Afgelopen maand werden meer dan negentig hitterecords gebroken in heel Amerika, vaak met doden tot gevolg. Niks doen blijkt bovendien duur. Extreem weer heeft de overheid vorig jaar 120 miljard dollar gekost. Zonder maatregelen kan dat tegen het jaar 2100 oplopen tot 2.000 miljard dollar, stelt onderzoek van de Amerikaanse overheid. Deze keer kregen de Democraten wel genoeg steun voor een klimaatinvestering, de grootste uit de geschiedenis. ‘Het aannemen van de Inflation Reduction Act zal van Biden qua wetgeving een van de succesvolste presidenten van de moderne geschiedenis maken’, schreef nieuwssite Politico zondag. Zijn ambities leken ‘alsof hij een neushoorn door een tuinslang probeerde te persen’. ‘Dat bleek uiteindelijk meer een pony, maar dat is nog steeds behoorlijk indrukwekkend’. Lange tijd leek het erop dat ook deze poging tot een klimaatakkoord te komen, zou mislukken. De president stuit al anderhalf jaar op verzet van de Republikeinen, maar ook van een aantal Democraten. De aanloop was een soapserie met in de hoofdrol Joe Manchin. De stem van deze Democratische senator uit West Virginia was cruciaal voor een meerderheid, maar hij wees het ene na het andere voorstel af. Gekscherend werd hij de machtigste Joe van Amerika genoemd. Meer dan een jaar schuifelden de Democraten van botsing naar botsing, tot Manchin twee weken terug toch akkoord ging met een investering van 430 miljard dollar, waarvan 369 miljard weggelegd voor het klimaat. Van de rest van het geld zullen medicijnprijzen omlaag gaan voor sommige Amerikanen. In ruil kreeg Manchin in de achterkamertjes toegezegd dat energieprojecten zoals de gaspijpleiding Mountain Valley Pipeline, in zijn eigen staat, een makkelijker vergunningensysteem krijgen. Manchin ging uiteindelijk overstag. ‘Als ik de kans krijg om het energiebeleid van de VS te verbeteren, en ik doe niks, dan zou ik me moeten schamen’, zei Manchin over zijn draai. ‘Dit zijn oplossingen die Amerikanen willen. We kunnen ze deze oplossingen bieden, laten we het niet te politiek maken.’ Het historische akkoord voert meer dan drie decennia terug. De eerste wetenschapper die groot alarm slaat tegenover het Amerikaanse Congres is James Hansen. Al in 1988 informeert deze NASA-wetenschapper de Senaat over de gevaren van klimaatverandering. ‘Het broeikaseffect is ontdekt en verandert nu ons klimaat’, zegt hij. Hoewel veel politici zijn zorgen serieus nemen, wordt er niets mee gedaan. In 2018 blikt de destijds 77-jarige Hansen terug op de verklaring, en stelt hij een journalist van persbureau AP dat hij het zichzelf kwalijk neemt dat hij zijn verhaal niet urgenter heeft gebracht. Het is niet dat er helemaal geen beweging komt. De afgelopen decennia worden er meerdere grote klimaatwetten voorgesteld. Maar de ene strandt in de Senaat, de ander in het Huis van Afgevaardigden. Republikeinen klagen steevast over hoge kosten en vage prognoses. Af en toe wordt er tijdens presidentiële verkiezingscampagnes iets over het klimaat gerept. Presidentskandidaten Barack Obama en John McCain beloven in 2008 tijdens hun verkiezingsstrijd beiden van klimaatwetgeving een prioriteit te maken. Maar ook dat haalt weinig uit. Tien jaar laten bezetten de jonge klimaatactivisten van de Sunrise Movement het kantoor van Nancy Pelosi, met steun van Alexandria Ocasio-Cortez, het kersverse Congreslid. Ze eisen dat hun Green New Deal op de agenda komt. Het ambitieuze plan moet het land binnen tien jaar klimaatneutraal maken. Maar Pelosi neemt de groep en hun ideeën niet serieus, ze doet hun ambitie af als ‘de Groene Droom, of zoiets’. Tijdens de presidentsverkiezingen van 2020 schaart Joe Biden zich wel achter veel van hun ideeën – en dat betaalt zich nu uit. Als het Huis van Afgevaardigden, waar Democraten een comfortabele meerderheid hebben, eind deze week akkoord gaat met de investering, zullen miljarden dollars gaan naar belastingverminderingen voor elektrische voertuigen en subsidies voor initiatieven in de schone energie. Er zullen fondsen komen voor het koolstofarm maken van de zware industrie. Amerikaanse huishoudens kunnen subsidies aanvragen voor de aanschaf van zonnepanelen en klimaatvriendelijke warmtepompen. Hoewel progressieve Amerikanen hadden gehoopt op een nog grotere klimaatinvestering, van meer dan 500 miljard dollar, aangevuld met sociale hervormingen als gratis kinderopvang en ouderschapsverlof, wordt het gezien als een overwinning voor Biden en de Democraten. ‘Dit is voor jullie,’ jubelde Chuck Schumer, de Democratische senaatsleider zondag, gericht aan alle Amerikanen die jarenlang streden voor een beter klimaat. ‘Het was een lange, kronkelige weg, maar we hebben het voor elkaar gekregen.’||https://www.volkskrant.nl/nieuws-achtergrond/amerikaanse-senaat-stemt-in-met-klimaatpakket-van-430-miljard-grote-overwinning-voor-biden~bcc2a4e3/
2022-08-07||In het Keniaanse stemhokje telt de etnische groep voor het eerst minder mee: ‘De politiek is minder giftig dan voorheen’||Als het niet zo bewolkt was geweest, hadden de honderden Kenianen die hier op een kruispunt staan Mount Kenya aan de horizon kunnen zien liggen. De vraag is wel of de inwoners van dit bergdorp oog hadden gehad voor de indrukwekkende, op een na hoogste berg van Afrika: alle ogen zijn vandaag namelijk gericht op de gigantische groen-gele auto die zich langzaam door de mensenmassa beweegt. Uit het dakraam van de auto steekt een man gestoken in een kanariegele bodywarmer: daar rijdt William Ruto, misschien wel de nieuwe president van Kenia. Dat zeker de helft van de aanwezigen geld heeft gekregen om bij deze politieke rally aanwezig te zijn, mag de pret niet drukken. Onder luid gejuich komt de auto midden op het kruispunt van het bergdorp Karatina tot stilstand. Dinsdag is de grote dag. Dan kiezen 22 miljoen stemmers de opvolger van Uhuru Kenyatta, de huidige president van Kenia. De twee grootste kanshebbers zijn voor de meeste Kenianen bekende gezichten. De 55-jarige Ruto is vicepresident en belooft economische voorspoed en een einde aan jeugdwerkloosheid. Hij neemt het op tegen Raila Odinga, een 77-jarige oppositieveteraan die voor de vijfde keer een gooi doet naar het presidentschap. In zijn campagne richt Odinga zich op kwetsbare gezinnen. Die wil hij, als hij wordt verkozen, een maandelijkse toelage van zo’n 50 euro geven – geld dat hij naar eigen zeggen gaat verdienen met het aanpakken van de wijdverspreide corruptie. Volgens de meest recente poll van onderzoeksbureau Tifa kan Ruto rekenen op 41 procent van de stemmen, tegenover 49 procent voor Odinga. Om de nog zwevende Kenianen over te halen (8 procent van de Kenianen twijfelt nog) wordt er op meerdere plekken in het land nog druk campagne gevoerd. De winnaar moet meer dan de helft van alle stemmen behalen om een ​​tweede verkiezingsronde te voorkomen. In het bergdorp hangt de menigte aan de lippen van de vicepresident, wiens stem nu over het drukke kruispunt schalt. Vanaf het balkon van Hotel Starbucks luistert John Maina naar Ruto’s woorden. Met zijn 28 jaar valt de fotograaf in de doelgroep van Ruto, die vooral jonge stemmers aan zich probeert te binden. ‘Ik ben benieuwd wat Ruto de komende jaren van plan is’, zegt Maina. En dus sloot hij de deuren van zijn kleine fotostudio verderop en kwam hij naar Ruto's politieke bijeenkomst. Net als zo’n beetje alle andere inwoners van Karatina hoort Maina bij de Kikuyu, de grootste etnische groep van Kenia. Van de 22 miljoen stemgerechtigden die dinsdag de nieuwe president van Kenia kiezen, wonen er 6 miljoen in deze vruchtbare streek rond Mount Kenya. Het is dus geen toeval dat Ruto hier vandaag spreekt: de kiezers hier zijn cruciaal voor de verkiezingsoverwinning. Volgens politiek analisten wonen er nog veel zwevende kiezers in dit gebied. Die twijfel is er doordat de man die daar beneden de menigte toespreekt, uit een andere regio komt en dus ook bij een andere etnische groep hoort, de Kalenjin. ‘Het is even wennen voor veel mensen hier,’ zegt Maina, ‘dat we geen Kikuyu-president krijgen.’ Drie van de vier presidenten die Kenia tot nu toe heeft gehad, komen namelijk uit deze regio. Kenia bestaat uit meer dan 42 etnische groepen, die in het land zelf ‘stammen’ worden genoemd. Lange tijd regelden politiek leiders vooral dat mensen uit hun eigen achterban het goed hadden, waardoor Kenianen doorgaans stemden op leiders die hun etnische groep vertegenwoordigen. Voor de Kikuyu betekende dat vooral dat de Kikuyu-gemeenschap lang kon rekenen op economische steun uit hoofdstad Nairobi. Bij verkiezingen in 2007 had het uitbuiten van die verdeeldheid dodelijke gevolgen: meer dan duizend Kenianen kwamen bij etnische conflicten om het leven. De conflicten ontstonden vooral tussen de Kalenjin-, Luo- en Kikuyu-bevolkingsgroepen, aangewakkerd door giftige uitspraken van politici over afkomst en etniciteit. Na de nationale crisis die op het verkiezingsgeweld volgde, werden een coalitieregering en constitutionele hervormingen doorgevoerd. Zo werd in de grondwet van 2010 bepaald dat er 47 provincies zouden komen, elk met hun eigen gouverneurs, om de macht van de president te verkleinen. Toch vielen er ook bij de meest recente verkiezingen in Kenia, in 2017, meer dan honderd doden door verkiezingsgeweld. Nadat Uhuru Kenyatta, zoon van de eerste president van Kenia, bij herverkiezingen als de winnaar uit de bus was gekomen, riep oppositieleider Raila Odinga zichzelf uit als ‘volkspresident’ tijdens een controversiële schijnbeëdiging in Nairobi. In een poging om een einde te maken aan het tribalisme en de politieke impasse, sloot Kenyatta in 2018 een pact met Odinga. Onder het mom van verzoening stelden de twee leiders achter de schermen vooral hun belangen veilig. Anno 2022 staat die opvallende samenwerking nog steeds: bij de verkiezingen van dinsdag steunt de Keniaanse president zijn voormalige rivaal. Daardoor wordt Raila Odinga, van Luo-komaf en zoon van de eerste vicepresident van Kenia, nu gezien als de grootste kanshebber voor het Keniaanse presidentschap. Toch leverde Kenyatta’s zoektocht naar eenheid een andere breuk op: vicepresident William Ruto, die hier in de Mount Kenya-regio eerder door Kenyatta nog werd voorgesteld als 'de nieuwe president van Kenia’, werd door de 'handdruk’ van Odinga en Kenyatta buitenspel gezet. Dat, stellen veel stemmers in deze regio, is hoogverraad: zij vinden dat Ruto recht heeft op het presidentschap. Op het kruispunt in Karatina is Ruto nog altijd aan het woord. ‘Is Uhuru Kenyatta ooit met een lege buik gaan slapen?’, roept de vicepresident door zijn microfoon. ‘Weet hij hoeveel een kilo maïsmeel kost?’ Nee, roepen de honderden toeschouwers steeds in koor. Lucy Wanjitu, die de politieke partij van William Ruto in deze streek coördineert, hoort de woorden van haar gedroomde president glimlachend aan. ‘Met zijn nieuwe geluid breekt Ruto met het tribale systeem dat we hiervoor hadden’, zegt ze trots. ‘Hij richt zich niet op etnische afkomst, maar wil mensen uit de armoede halen aan de hand van economische groei van onderaf. Hij staat op tegen het klassensysteem van Kenia en tegen de rijke dynastieën die het nu al decennialang voor het zeggen hebben. Odinga en Kenyatta zijn de royals van Kenia, daar moeten we van af.’ Raila Odinga reageerde kritisch op eerdere, soortgelijke aanvallen uit het kamp van Ruto. Hij stelt dat de vicepresident Kenianen langs klassenlijnen probeert te verdelen en roept op tot eenheid. Dan is de speech van Ruto afgelopen en komt zijn gigantische auto weer langzaam in beweging. Boven de zes wielen van The Beast is Ruto’s slogan nu zichtbaar: every hustle counts. ‘Ruto is ooit begonnen als kippenverkoper’, zegt Wanjitu. ‘Hij is de ultieme hosselaar. De normale Kenianen, boeren en straatverkopers, kunnen zich met hem identificeren: Ruto laat zien dat met de juiste instelling alles mogelijk is.’ Klassenpolitiek dus, in plaats van politiek gebaseerd op etnische lijnen. Ook politiek analist Nerima Wako spreekt van een ‘duidelijke kentering’ in de Keniaanse politiek. ‘Etniciteit is nog steeds een belangrijke factor,’ zegt zij, ‘maar de politiek is minder giftig dan voorheen. Ook in het landelijke debat zie je dat etniciteit niet wordt gebruikt om de ander zwart te maken.’ Wako ziet bovendien dat Kenianen steeds meer interesse tonen in de inhoud van partijprogramma’s. ‘Dat laat zien dat mensen niet blind op een kandidaat stemmen vanwege hun afkomst’, legt ze uit, ‘maar echt willen weten waar de kandidaten voor staan. Het electoraat verwacht veel meer van hun leiders dan voorheen, dat is een enorme verandering.’ De strijd om de zwevende kiezers hier in de Mount Kenya-regio wordt volgens Wako bepaald door de running mates van Raila Odinga en William Ruto, die niet toevallig beiden van Kikuyu-komaf zijn. Veteraan Odinga, die zichzelf maar al te graag ‘Baba’ laat noemen en zich daarmee profileert als de vader van het volk, koos voor het eerst in de Keniaanse geschiedenis een vrouwelijke running mate: Martha Karua. Zij staat bekend als een ‘ijzeren vrouw’ die een einde wil maken aan corruptie. Die keuze voor Karua is slim, denkt Nerima Wako. Zij verwacht dat veel Kikuyu-vrouwen stiekem op Odinga zullen stemmen. ‘In onze patriarchale cultuur durven veel vrouwen zich niet uit te spreken,’ zegt ze. ‘Ik verwacht dat veel mannen daarom geschokt zullen zijn door het ‘Martha-effect’, als de uitslagen er zijn.’ William Ruto heeft Karatina verlaten, zijn stoet met terreinwagens is op weg naar de volgende stad waar zieltjes gewonnen moeten worden. Leunend op de ijzeren rand kijkt John Maina uit over de plek waar net nog een enorme menigte stond – er is niet veel meer over dan een modderig, rommelig kruispunt. Is John Maina overtuigd door de woorden van Ruto? ‘Ik stem niet op een partij of een vertegenwoordiger van een stam’, antwoordt hij gedecideerd, ‘maar op een persoon. En dat wordt Odinga.’ Maina's oudere familieleden verklaren hem voor gek. Je gaat toch niet op een Luo stemmen? Het doet hem niets. ‘Als je hier vroeger rond zou lopen met een Odinga-pet, werd je in elkaar geslagen’, vertelt hij. ‘Nu zie je billboards met Odinga’s gezicht erop. Langzaam maar zeker komt er een einde aan het tribalisme.’||https://www.volkskrant.nl/nieuws-achtergrond/in-het-keniaanse-stemhokje-telt-de-etnische-groep-voor-het-eerst-minder-mee-de-politiek-is-minder-giftig-dan-voorheen~be833a7a/
2022-08-07||Canadese jury: Nederlander schuldig aan afpersing 15-jarige Amanda Todd met naaktfoto's||De moeder van Amanda, Carol Todd, begroette de beslissing van de jury met een luidkeels ‘yes!’, lachend door haar tranen heen. Voor haar eindigt een jarenlang gevecht om gerechtigheid te krijgen voor haar dochter. Tien jaar geleden stapte de tiener uit het leven nadat C. haar naaktfoto had verspreid, omdat ze niet opnieuw voor hem uit de kleren wilde. Door een indringend YouTube-filmpje waarin ze haar verhaal deed, groeide Amanda Todd uit tot een symbool van de verwoestende gevolgen van cyberpesten en sextortion; afpersing met intieme beelden. Haar moeder zocht nadien nadrukkelijk de openbaarheid om aandacht te vragen voor de zaken die het leven van haar dochter tot een hel hadden gemaakt. Zo richtte ze een naar Amanda vernoemd fonds op om geld op te halen voor voorlichting. De 44-jarige Aydin C. tuitte zijn lippen toen hij het oordeel hoorde, maar toonde nauwelijks emotie. De jury acht hem schuldig aan afpersing, intimidatie, bezit en verspreiding van kinderporno en kinderlokken. Zelf heeft hij altijd ontkend, zijn advocaat reageerde teleurgesteld op het vonnis. Welke straf hij krijgt – maximaal levenslang – hoort hij over enkele weken. De Nederlandse politie ontdekte op zijn computer sporen die naar Amanda wezen, tussen de beelden van tientallen andere slachtoffers. Vier jaar geleden kreeg hij in Nederland al bijna 11 jaar cel voor digitale stalking, afpersing en andere zedendelicten. In totaal zou hij meer dan dertig meisjes, sommige niet ouder dan 10, en vijf homoseksuele mannen hebben afgeperst. Een van de meisjes verklaarde destijds dat ze hem moest aanspreken als ‘meester’. ‘Hij dwong me tot smerige dingen. Ik voel walging voor hem en walging voor mezelf.’ De Nederlandse rechters merkten op dat C. zo lang mogelijk ‘uit de maatschappij verwijderd’ moest worden. In 2020 leverde Nederland hem uit aan Canada, waar de zaak over Amanda apart behandeld is. De straf die hij bovenop de Nederlandse veroordeling krijgt, zal hij naar verwachting in Nederland uitzitten. Het Canadese meisje zat nog maar in de zevende klas (de eerste klas van de middelbare school in Nederland) toen C. haar tijdens een chatgesprek wist over te halen om haar shirt omhoog te trekken voor de webcam. Vervolgens achterhaalde hij haar adres, school en vriendenkring en dreigde hij beelden van haar borsten rond te sturen als ze geen ‘shows’ zou geven. Dat dreigement maakte hij waar. Ook haar moeder kreeg eind 2010 een link van ‘Tyler Boo’, een van de aliassen van Aydin C, naar een pornowebsite. Hier trof ze een screenshot uit het webcamfilmpje aan, vertelde ze in 2017 aan de Volkskrant. Amanda ontwikkelde een angststoornis. Ze wisselde herhaaldelijk van school, maar telkens stuurde C. het naaktbeeld rond naar haar nieuwe schoolgenoten en leraren. Ze werd ernstig en gewelddadig gepest en begon in zichzelf te snijden. Een mislukte zelfmoordpoging vormde de aanleiding voor meer digitale pesterijen. ‘Ik heb niemand. Ik heb iemand nodig’, staat op een van de laatste kaartjes in haar ijzig stille zwart-witfilmpje. Een week later pleegde ze suïcide. Als het aan haar moeder ligt wordt het filmpje blijvend ingezet als voorlichtingsmateriaal. Amanda heeft wereldwijd bewustzijn gecreëerd over de gevolgen van sextortion en cyberpesten en die nalatenschap duurt ook na deze rechtszaak voort, zei ze dit weekend.||https://www.volkskrant.nl/nieuws-achtergrond/canadese-jury-nederlander-schuldig-aan-afpersing-15-jarige-amanda-todd-met-naaktfoto-s~beeb25e2/
2022-08-07||Danilo en Dilrosun voelen zich op hun plek in de aanvalsdemocratie van Feyenoord  ||Prachtig is de glimlach van Javaîro Dilrosun als hem wordt gevraagd of hij het bewust zo deed, de bal met een boog van de zijkant van het strafschopgebied in de verre kruising deponeren. Met dat kunstwerk, vervaardigd door zijn begaafde linkervoet, zette hij Feyenoord op 2-3 tegen Vitesse, als opmaat naar de 2-5 zege. De lach verraadt dat de trap eigenlijk als voorzet was bedoeld. Bij het zien van de herhaling vermant hij zich: ja, het was toch zo bedoeld. Hij moet dat zeggen. Het verhoogt het aanzien, de waarde van de kersverse Feyenoorder bij het publiek. Dat besef is er ook bij de Braziliaanse spits Danilo. Hij stormde door op Vitesse-keeper Houwen maar had natuurlijk nooit verwacht dat die zich zou laten verrassen, waardoor de spits simpel zijn tweede doelpunt kon aantekenen. ‘Van pressen wordt een keeper nerveus', stelt Danilo echter. Aanvallers Danilo en Dilrosun konden bij hun vorige clubs Hertha BSC en Ajax niet overtuigen, de voorbereiding bij Feyenoord verliep stroef. Maar een doelpunt doet wonderen. ‘This is Feyenoord, you have to be sterk’,  zegt Danilo in een mengeling van Nederlands en Engels. Twintig goals wil hij maken, de 23-jarige Braziliaanse spits die transfervrij overkwam van Ajax alwaar hij eindigde als derde keus. Bij Feyenoord is hij nu nog heel even de enige spits, omdat de Mexicaan Giménez nog niet over de vereiste papieren beschikt. De 24-jarige buitenspeler Dilrosun trainde vaak mee bij het eerste van Manchester City, speelde al in de Duitse en Franse competitie, en eenmaal in het Nederlands elftal, maar was toch zenuwachtig. ‘Heel Nederland kijkt mee, normaal volgt alleen mijn familie mijn wedstrijden.’ Hij begon ‘stijfjes’ op links en wisselde daarom vlot van kant. Daar voelde hij zich ‘vrijer’. Het was zijn idee, en het mocht van coach Slot, sterker nog: die stelde in interviews dat Feyenoord in aanvallend opzicht een vrije democratie is waarbij ieders idee welkom is, terwijl het in defensief opzicht qua afspraken en werklust een dictatuur moet zijn. Zo moet ook het ‘nieuwe’ Feyenoord worden. Slechts vijf spelers die vorig seizoen aan de de Conference League-finale begonnen zijn er over, veel nieuwkomers zijn er pas net. Nog is het niet klaar. Verdediger Senesi ontbrak, want hij gaat naar Bournemouth voor rond de 15 miljoen euro. Aan Aursnes, steeds meer de spil van het team, wordt al tijden getrokken door Benfica. Slot: ‘Dat geeft onrust in een groep.’ Dilrosun: ‘Het is best lastig, niemand kent elkaars kwaliteiten echt, je weet niet hoe anderen met de druk omgaan. Deze wedstrijd helpt.’ Cohesie, groepsdynamiek, hiërarchie, afspraken inslijpen; dat vormt zich allemaal niet vanzelf. ‘Daar wordt makkelijk over gedaan door mensen die geen trainer zijn, maar dat kost gewoon tijd', stelt Slot die zijn basisteam vorig seizoen sneller bijeen had. Feyenoord begon niet goed in Arnhem, kwam 1-0 achter doordat Rasmussen, Vitesse-middenvelder Manhoef teveel ruimte gaf, knokte zich naar een 1-2-voorsprong via Wålemark en Danilo, zag Vitesse weer langszij komen door Frederiksen en liep dan toch weg via Dilrosun, opnieuw Danilo en Geertruida. Vorig seizoen verloor Feyenoord tweemaal van Vitesse, een van de lastigste ploegen in de eredivisie volgens Slot vanwege de afwijkende formatie (5-3-2) en het directe spel. Maar dit Vitesse is niet het Vitesse van vorig seizoen, gaf Slot toe. Doekhi, Bazoer en Dasa vertrokken transfervrij, Openda en Rasmussen waren gehuurd. Vitesse zit nog in een overnameproces. Alleen voor verdediger Meulensteen werd geld (1 miljoen) overgemaakt aan RKC, rechtsback Arcus kwam transfervrij, verdedigers Ferro en Flamingo en spits Sankoh werden gehuurd. Feyenoord stoomt op richting de 55 miljoen aan bruto inkomsten, geld dat hard nodig is, anders had de club, zo stelt Slot, ‘grote problemen gehad’. Het kon aan Dilrosun, Giménez en Timber een kleine 20 miljoen uitgeven en Idrissi, Szymanski en (ex-Vitessenaar) Rasmussen huren. Middenvelders Timber en Szymanski toonden tegen Vitesse meermaals hun klasse. Alleskunner Timber liep zich in zijn ijver soms zelfs voorbij. Szymanski is slim, trapvaardig, hij stak een paar keer perfect de aanvallers weg zoals bij de 1-0 van Wålemark met in die prachtaanval ook een goede rol voor de actieve Danilo, maar mist nog inhoud. Dat geldt ook voor Dilrosun, daar is de aanvaller dan wel glashelder over. Hij moet fysiek flink aan de bak bij Feyenoord. ‘In het begin had ik het wel even moeilijk, ik kende de trainer nog niet.’ Slot: ‘Hij moest fitter worden. Bij Feyenoord moet je gewoon heel hard werken. En nooit opgeven. Dat was vorig seizoen een kenmerk van ons en dat zag je gelukkig ook tegen Vitesse weer.’ Danilo geeft na afloop zijn shirt aan zijn moeder. Ze is speciaal overgekomen uit Brazilië voor het officiële debuut bij Feyenoord van haar zoon. De opluchting is van haar gezicht af te lezen, haar zoon had in de voorbereiding nog niet gescoord. Maar hij toonde zich zoals dat volgens hemzelf moet: sterk.||https://www.volkskrant.nl/sport/danilo-en-dilrosun-voelen-zich-op-hun-plek-in-de-aanvalsdemocratie-van-feyenoord~ba9146e4/
2022-08-07||De Volkskrant tv-selectie voor maandag 8 augustus||NPO 1, 19.04 uur Ontwikkelingspsycholoog Steven Pont omschrijft opvoeden als ‘achttien jaar lang intelligent vooruitstruikelen’. Bij dit proces kunnen ouders veel van elkaar leren. In de nieuwe dagelijks uitgezonden serie Hoe gaat dat bij jullie thuis? kijken twee ouders met verschillende opvoedstijlen een dagje mee in elkaars huishouden. Daarna geven ze elkaar feedback en levert een panel met zeer diverse mensen commentaar op de beelden. De serie heeft een online toegift op NPO Start, waar Pont in Opgevoed staat netjes patronen duidt en leermomenten uitlicht. NPO 3, 20.19 uur (Thriller, Lodewijk Crijns, 2019) Terwijl hij met zijn gezin onderweg is naar opa en oma in Twente, dringt de heetgebakerde Randstedeling Hans (Jeroen Spitzenberger) zich op de snelweg flink op aan het witte Volkswagenbusje voor hem. De situatie ontspoort op verrukkelijke wijze, als blijkt dat Hans de confrontatie zoekt met een volwaardige maniak (Willem de Wolf, met zijn beschaafde dictie perfect als voor eigen rechter spelende én aan onderbuikgevoelens appellerende ‘ongedierteverdelger’). Regisseur Lodewijk Crijns smeedt alledaags Nederland om tot horrordecor, en dat ook nog eens bij daglicht. BBC 2, 21.00 uur 30 procent van alle mensen heeft weleens moeite met slapen, en tijdens de coronaperiode liep dit zelfs op tot 50 procent. Gelukkig begrijpen wetenschappers steeds beter wat er in ons brein en lichaam gebeurt terwijl we slapen. In How to Sleep Well vertelt Michael Mosley over zijn eigen slaapproblemen en de nieuwste wetenschappelijke inzichten die hem en talloze anderen kunnen helpen. Hij probeert een apparaat uit dat zijn slaap in kaart brengt en doet mee aan een experiment dat laat zien hoe slaapgebrek de cognitieve vermogens aantast. NPO 3, 21.44 uur Na twee succesvolle seizoenen zijn er vanaf vanavond dagelijks nieuwe afleveringen van Dertigers, met de herkenbare problemen van een vriendengroep. Na de dramatische finale van vorig jaar pakken de dertigers het leven weer op. Pieter en Luuk moeten wennen aan hun nieuwe situatie in een piepklein huis, en wat er nu precies is voorgevallen tussen hen en Saar is de vriendengroep een raadsel. Nu Lot en Bart op het punt van scheiden staan, heeft Lot twijfels bij haar zwangerschap. Alex en Elias willen juist dolgraag een kind, wat niet wil vlotten. RTL 7, 22.00 uur (Western, Sam Raimi, 1995) Traditioneel is een vuurgevecht het slot van een western, een hoogtepunt waarnaar een film lang wordt toegewerkt. Regisseur Sam Raimi doet het anders. The Quick and the Dead bestaat bijna louter uit zulke vuurgevechten, die door Raimi steeds op een andere manier worden gevisualiseerd. Het leidt ertoe dat de duels, die onderdeel zijn van een toernooi dat is georganiseerd door de boosaardige sheriff John Herod (Gene Hackman), de film dragen. Er is weliswaar een verhaaltje waarin een eenzame revolverheld (Sharon Stone) gruwelijke gebeurtenissen uit een ver verleden moet wreken. NPO 2, 22.08 uur Na de Russische inval van Oekraïne beschuldigen de landen elkaar van de inzet van biologische wapens. Bewijs daarvan is er niet, maar dat de wapens bestaan is een feit. In een special onderzoekt De kennis van nu hoe Nederland is voorbereid op een aanval met miltvuur, ook wel bekend als antrax. De bacterie bacillus anthracis kan in de mens dodelijke infecties veroorzaken en werd tijdens de Koude Oorlog door zowel Oost als West gekweekt als biologisch wapen. In de natuur is de bacterie zeldzaam geworden, maar hier en daar komt hij in de bodem nog voor. TV 5, 23.03 uur (Drama, Philippe Lesage, 2018) De in Nederland weinig bekende Philippe Lesage geldt als een van de grote hedendaagse talenten van de Canadese cinema. In zijn meer dan voortreffelijke debuutfilm Les démons (2015) toont hij hoe bitterzoet en verschrikkelijk wreed de kindertijd is. In Genèse duikt hij al net zo beheerst én empathisch op de stille stormen van de adolescentie. Eerst volgt hij tiener Guillaume (Théodore Pellerin), die verliefd is op zijn beste vriend; vervolgens wendt de film zich tot de seksuele verkenningstochten van Guillaumes halfzusje Charlotte (Noée Abita). Ten slotte zien we ook nog even Félix, het jongetje uit Les démons. De ene scène van (het Nederlands ondertitelde) Genèse is nog raker dan de andere.||https://www.volkskrant.nl/cultuur-media/de-volkskrant-tv-selectie-voor-maandag-8-augustus~b933cf31/
2022-08-07||Voor vertaler Roemeens André Kom was een grammaticaboek wat de Talmoed is voor een rabbijn||Het volgende college wachtte, Mira Feticu draalde en keek in de ogen van een onbekende man die ook leek te treuzelen en bloosde. Het was een donderdagavond in 1998 om kwart voor zeven in een gang van de Universiteit van Boekarest. Ze weet het nog precies. ‘We voelden dat het lot ons iets te vertellen had en luisterden alle twee naar het stemmetje in ons hoofd: blijf niet hier, er is iets moois aan de hand.’ Even later waren André Kom en Feticu op weg naar hun toekomst samen, zoals Feticu het formuleert. ‘We waren nieuwsgierig naar elkaar en wisten dat we bij elkaar hoorden.’ Een jaar later woonden ze samen. ‘André leek niet op de mannen die ik kende. Roemeense mannen zijn macho’s en vermoeiende haantjes. Ik had nog nooit een man zien blozen.’ In 2002 zijn ze getrouwd, een jaar later werd hun dochter Eva geboren. ‘Voordat ik Nederlands sprak, noemde ik André Iubirea: liefde in het Roemeens.’ André Kom, geboren in 1970 in Nieuwe-Tonge, viel voor Roemenië, aanvankelijk vooral voor het Roemeens, toen hij na de val van de Muur in 1989 als bijrijder op vrachtwagens goederen naar Roemenië bracht ‘voor die vreselijke communistische kindertehuizen’. Hij verdiepte zich in de taal en sprak al behoorlijk Roemeens voordat hij het in Boekarest ging studeren. Hij kwam in 1995 met een studiebeurs voor een jaar naar Boekarest en zou tien jaar blijven. In Roemenië maakte hij zich de taal volledig eigen. Feticu: ‘André beheerste niet alleen de gesproken en geschreven taal, maar ook de grammaticale regels die geen native speaker kan formuleren. Hij heeft erop gestudeerd als een monnik. Een grammaticaboek was voor hem wat de Talmoed is voor een rabbijn.’ In 2005 verhuisden ze naar Nederland. ‘André miste het water. Het regent ook in Roemenië, zei ik. Pas toen ik in Nederland woonde, begreep ik wat hij bedoelde.’ Toen zij in een depressie raakte omdat de emigratie haar zwaar viel, zijn ze gescheiden om een jaar later te hertrouwen. ‘De liefde was niet op, we konden elkaar niet loslaten.’ Feticu, schrijver en journalist, werkt met collegaschrijver Saskia de Coster aan een documentaire over rouwen en dood aan de hand van haar leven met André. Kom was vertaler voor justitie en politie, vooral strafzaken over mensenhandel en skimmen. ‘André verplaatste zich in de persoon van een verdachte. Neem armoede, daar kun je niet klakkeloos een synoniem voor gebruiken. Armoede in Roemenië is iets anders dan armoede in Nederland, waar je een uitkering krijgt als je geen werk hebt.’ Als André Kom niet aan het vertalen was, was hij met oude radiobuizen in de weer en knutselde hij aan radio’s uit de tijd van de Koude Oorlog. Zijn mancave, een garage in Bodegraven, was volgestouwd met buizen, lampen, versterkers en meetapparatuur. Honderden radio’s in totaal, ze kwamen van zeven opslagplaatsen, zes in Nederland en een in Boekarest. Daags nadat hij zijn verzameling op één plek had ondergebracht, kreeg hij te horen dat hij ongeneeslijk ziek was: een agressieve vorm van maagkanker. En viel zijn plan om van zijn hobby handel te maken in duigen. Feticu heeft de hele verzameling zend- en ontvangstapparatuur aan de webwinkel OD&D vintage audio gegeven. ‘Toen ze de garage binnenstapten, spraken ze maar één woord: respect.’ Ze vertrokken met tien pallets. Kom overleed 1 juni in het Antoniushove ziekenhuis in Leidschendam. Hij werd 51 jaar. ‘André was te bescheiden, veel te bescheiden, en wilde nooit over zichzelf praten’, sprak Feticu tijdens de uitvaartplechtigheid. ‘Veel mensen bij elkaar vond hij maar niets en alleen de dood kon hem verplichten om vandaag hier te zijn.’||https://www.volkskrant.nl/mensen/voor-vertaler-roemeens-andre-kom-was-een-grammaticaboek-wat-de-talmoed-is-voor-een-rabbijn~b5b1b057/
2022-08-07||Bedenker van de roebels-voor-gastruc die de Russische economie overeind houdt||Als 20-jarige student was hij al afdelingshoofd bij de centrale bank. Op zijn 34ste werd hij de jongste minister van Rusland. En nu staat Maksim Oresjkin voor de taak om de Russische economie te beschermen tegen sancties terwijl zijn baas het een-na-grootste land van Europa probeert te veroveren. Oresjkin is een van de weinige rimpelloze gezichten in de ploeg van president Vladimir Poetin. Toch behoort de 40-jarige econoom tot de invloedrijkste mensen binnen het Kremlin. Als de economisch adviseur van Poetin doet hij voorstellen die moeten bewerkstelligen dat de Russische economie blijft draaien en de regering de invasie van Oekraïne kan blijven financieren. Daar lijkt hij behoorlijk succesvol in. Het financieel persbureau Bloomberg meldde vorige week dat Oresjkin de bedenker is van Poetins gas-voor-roebelstruc, een constructie waarmee Rusland de schade van westerse sancties beperkt. Door in maart plots roebels in plaats van euro’s en dollars te eisen voor gasbetalingen, zette Poetin Europese energiebedrijven onder druk om rekeningen te openen bij de Russische Gazprombank. Veel energiebedrijven zwichtten en zorgen er nu voor dat Poetin roebels ontvangt om zijn oorlog mee te bekostigen, ondanks sancties die dat juist moesten bemoeilijken. Een ineenstorting van de Russische economie is afgewend. De Russische munt is mede dankzij Oresjkins truc sterker dan voor de invasie. Het Internationaal Monetair Fonds (IMF) zei vorige maand dat Rusland op een minder zware recessie (economiekrimp van 6 procent) afstevent dan eerder voorspeld, al wijzen economen er op dat Rusland de schade van de sancties verdoezelt door bepaalde statistieken en handelscijfers niet meer te publiceren. Volgens Oresjkin is het IMF nog pessimistisch. Hij zegt dat de krimp van de Russische economie dit jaar niet groter zal worden dan 5 procent. Het was al vroeg duidelijk dat Oresjkin een hoogvlieger was. Hij groeide op in een Moskous gezin van academici en viel meteen op tijdens zijn studie aan de Higher School of Economics, een (voor Russische begrippen) liberale en internationaal georiënteerde universiteit in Moskou. Hij kreeg net als zijn oudere broer een baan bij de centrale bank en werkte zich daarna snel op bij Russische en buitenlandse financiële instellingen, waaronder de Franse bank Crédit Agricole. Op zijn 30ste kwam hij in de presidentiële poule met ‘veelbelovende’ en ‘zeer professionele’ Russen die in aanmerking komen voor topposities binnen de overheid. Zijn eerste toppositie kreeg hij van Anton Siloeanov, de minister van Financiën. Siloeanov prees Oresjkin als ‘een super geschoolde specialist’. Elvira Nabioellina, de voorzitter van de centrale bank die al ruim een decennia wordt vertrouwd door Poetin, noemde Oresjkin ‘een van de sterkste macroeconomen van het land’. En zo belandde Oresjkin op zijn 34ste aan het bureau van de president met een camera erbij. Poetin: ‘Maksim Stanislavovitsj, u werkt nog niet lang, maar u bent succesvol. Ik wil u de baan aanbieden van minister van Economische Ontwikkeling.’ Oresjkin is de aanvoerder van een groep jonge Russische technocraten die Poetins repressie en oorlog mogelijk maken. Ze zijn grotendeels opgegroeid na de val van de Sovjet-Unie, spreken vloeiend Engels en hebben ervaring bij westerse financiële instellingen. Bezwaren tegen Poetins politiek hebben ze niet, tenminste niet in het openbaar. Oresjkin was sinds de annexatie van de Krim al bezig met het sanctieklaar maken van de economie. Hij was nauw betrokken bij de operatie om honderden miljarden dollars uit energieopbrengsten weg te zetten in een fonds dat Rusland moest voorbereiden op nieuwe sancties. Zijn roebels-voor-gasplan opperde hij in 2019 al in een interview met de Financial Times. Zo wilde Oresjkin de Russische economie minder afhankelijk maken van de Amerikaanse dollar. ‘We hebben een heel goede, stabiele munt. Waarom die niet gebruiken voor wereldwijde transacties?’ Russen moeten zich geen zorgen maken over de economie, vindt hij. Het vertrek van buitenlandse bedrijven en financiële instellingen, waaronder zijn voormalige werkgever Crédit Agricole, is volgens Oresjkin geen onoverkomelijk probleem. Op het St.-Petersburg Internationaal Economisch Forum, dat dit jaar weinig internationaal aandeed met vrijwel alleen Russen op het podium, zei hij dat Rusland prima in staat is om geïmporteerde producten uit het Westen te vervangen door producten van eigen bodem. Russen die de toekomst toch somber inzien, verwijt Oresjkin ‘ongeloof in ons eigen land’. ‘De duizendjarige geschiedenis van Rusland leert dat we het altijd redden, dus we gaan het deze keer ook redden.’||https://www.volkskrant.nl/nieuws-achtergrond/bedenker-van-de-roebels-voor-gastruc-die-de-russische-economie-overeind-houdt~bea09539/
2022-08-07||Bijna gratis met het openbaar vervoer: in Duitsland smaakt het zomerse 9-euroticket naar meer||Kijk nou, twee Nederlandse studenten in de regiotrein van Berlijn naar Wismar, op weg naar hun eerste overstap van zeven. Of nee, zegt Albert Kuiper (20) na een blik op zijn mobiel: tien, die in Nederland meegerekend. Ze zijn ’s ochtends uit Berlijn vertrokken en tegen middernacht terug in Harlingen, tweemaal zo lang als met een reguliere trein. Als ze tenminste op de volgende overstap Kuipers tas op tijd terugkrijgen. Die is daar beland op de heenweg, toen het stel een overvolle trein plotseling moest verlaten. Eenmaal buiten dacht Kuiper: ‘Shit, mijn rugzak.’ Ze hebben een hele leuke week in Berlijn gehad, prachtig weer ook. ‘Maar het was wel heftig op de heenweg’, zegt Isa Lemmers (19). ‘We hadden een beetje onderschat hoe druk het zou zijn.’ Zij, en vrijwel heel Duitsland. In juni besloot de regering openbaar vervoer drie maanden lang vrijwel gratis te maken: van juni tot en met augustus kan iedereen voor 9 euro per maand heel Duitsland onbeperkt doorreizen. Dat wil zeggen: met het regiovervoer, niet met de luxe intercity’s. Sindsdien gutst het beelden van overvolle treinen, vrolijke studenten en klagende forenzen. Het 9-euroticket bleek een vloek en een zegen: leuk om de hele hete zomer te reizen voor een prikkie, jammer dat de rest van Duitsland dat ook doet. Nu eind augustus het feest voorbij is, rijst de vraag: is een doorstart mogelijk, wellicht in een beter doordachte versie? Het 9-euroticket is onderdeel van een pakket maatregelen om burgers te compenseren voor de stijgende leefkosten door de oorlog in Oekraïne. Zo zijn ook benzine en diesel tijdelijk veel goedkoper en krijgen werkende Duitsers eenmalig 300 euro belasting terug. Voor een opvolger doen verschillende proefballonnetjes de ronde. 9 euro per maand is niet houdbaar, zegt de regering: elke maand moet er bijna een miljard euro aan belastinggeld bij. Maar misschien kan het voor 69 euro per maand, zeggen de Duitse vervoersorganisaties. Of tenminste in Berlijn voor 365 euro per jaar, zegt de hoofdstedelijke CDU. Of, zoals regeringspartij De Groenen vrijdag voorstelde: 29 euro per maand voor je eigen regio, 49 euro per maand voor heel het land. ‘Het 9-euroticket is een enorm succes’, aldus Duitslands derde partij. Dat hangt er zeer van af wie je het vraagt. Driekwart van de Duitsers vindt het ticket ‘een aantrekkelijk aanbod’. Het probleem zit hem in niet in de prijs, maar in de uitvoering. Een hele trits studenten op het traject Berlijn - Hamburg (4,5 uur, één keer overstappen) zegt innig te hopen dat ze voor een prikkie naar festivals kunnen blijven reizen en ook families op weg naar de noordelijke kust jubelen over de spotprijs. Maar het is nogal druk in de trein. Heel druk. En heel warm. Bij vertrek is er geen zuchtje frisse lucht. De ramen kunnen niet open en de airco lijkt uit te staan. Zwetende vakantiegangers met zware rugzakken schuifelen zijwaarts door het gangpad. Gepensioneerd verpleegkundige Judith Strauch (66) vertelt een medepassagier juist een horrorverhaal – haar dochter zat in een propvolle vertraagde trein zonder airconditioning waar de restauratiewagon geen water maar nur noch Bier op voorraad had – als haar wordt gevraagd of het 9-euroticket een herkansing verdient. Het doet haar pijn als milieuliefhebbende automijder, maar nee. Althans: niet in deze vorm. ‘Ik ben zeer voor betaalbaar openbaar vervoer, zeker voor mensen met lage inkomens’, zegt Strauch. Maar, zegt ze met een blik op het landschap aan armen en benen op de trap naar de overvolle eerste klas: de Duitse spoorwegen zijn al jaren zwaar overbelast. ‘In plaats van daar wat aan te doen, zorgt de overheid nu voor enorm veel extra passagiers.’ Dat klopt, zegt Christian Röttger, hoogleraar aan de Berlijnse Hogeschool voor Techniek en Economie: de spoorwegen zijn dramatisch ondergefinancierd, de lijst met noden beslaat 150 miljard euro, dus de miljardensubsidies voor dit ticket hadden beter besteed kunnen worden. Het 9-euroticket, zegt Röttgen, was vooral een politieke vondst, bedacht door De Groenen nadat de centrum-rechtse autoliefhebbers van coalitiepartij FDP met brandstofkortingen waren gekomen– ook al zo’n slecht plan. ‘Beide acties zijn ongericht en daardoor inefficiënt en kostbaar. En er zijn maar weinig mensen die door het 9-euroticket de auto laten staan; op weekdagen in juni was dat 3 procent. Het ticket leidt er vooral toe dat mensen die al met het openbaar vervoer reisden dat nu vaker doen. En de trein is natuurlijk beter voor het milieu dan de auto, maar méér reisbewegingen is niet wat we willen.’ Hoe kan het dan wel? Als dit experiment één ding heeft laten zien, is het dat Duitse openbaar vervoer-gebruikers dolgraag af willen van de ‘tarievenjungle’: de gekmakende wirwar aan landelijke, deelstatelijke, regionale en stedelijke senior-, junior-, honden-, familie-, profi-, student-, fiets- en vakantietickets. Het idee van De Groenen – 29 euro per deelstaat, 49 euro landelijk – is de meest serieuze nieuwe poging tarieven simpel en betaalbaar te maken en ook de Duitse deelstaten willen meewerken. Maar De Groenen willen dit financieren door een afbouw van belastingvoordelen op zakelijke leaseauto’s, die in Duitsland zo heilig zijn dat het plan er volgens Röttgen vrijwel zeker op stukloopt. Als de regering echt mensen wil helpen die het moeilijk hebben door hoge energieprijzen en inflatie, dan zijn er gerichtere acties mogelijk. Dat zegt Gunnar Baermann (33), wetenschappelijk medewerker in de zorg, op Hamburg Centraal. Ook in het openbaar vervoer, met een voordelig landelijk ticket voor mensen met lage inkomens. Dat zo’n strategie stuk zou lopen op bureaucratische obstakels, een vaak gehoord bezwaar, gaat er bij hem niet in. ‘Ik heb drie maanden geleden een kind gekregen, en zijn eerste post was een brief van de Finanzamt met zijn belastingnummer. Als dat kan, dan kan de regering ook mensen met een laag inkomen treintickets bezorgen.’||https://www.volkskrant.nl/nieuws-achtergrond/bijna-gratis-met-het-openbaar-vervoer-in-duitsland-smaakt-het-zomerse-9-euroticket-naar-meer~bc694b51/
2022-08-07||Terwijl de ene crisis de andere opvolgt, maakt dit techbedrijf handige uitvindingen||Op een steenworp van De Grolsch Veste in Enschede, het thuisstadion van voetbalclub FC Twente, ligt het hoofdkantoor van technologiebedrijf Demcon. De schreeuwende voetbalfans (ruim 30 duizend bij een vol stadion) zijn te horen op het terrein met de laboratoria, productiehallen en kantoren waar Demcon gloednieuwe producten en technologieën ontwikkelt. Qua activiteiten zijn ze flink verschillend, maar in hun Twentsheid zijn ze sterk verwant. Dat is al te horen aan het accent van bijna iedereen die bij Demcon werkt, van receptioniste tot directeur. Demcon noemt zichzelf een ‘mechatronisch ontwerpbureau’. In normaal Nederlands heet dat een uitvindersbedrijf, geeft directeur Dennis Schipper toe. Hij is weinig enthousiast over het stempeltje: ‘Het klinkt alsof we warrig of abstract zijn, maar we maken ook écht nieuwe producten.’ Een greep uit het grote en verrassende repertoire: een machine die vaccinspuiten vult waardoor meer prikken uit één potje gehaald worden; optische sensoren in plantenkassen om te zien wanneer de oogst rijp is; een apparaat dat de oogdruk tijdens een oogoperatie constant houdt. Is er dan echt geen lijn te ontdekken? Nee, zegt Schipper, en dat is de bedoeling. ‘Iemand die bij ons een halfjaar werkt aan carbon capture technology kan het volgende halfjaar aan de slag met kweekorganen.’ Het houdt de werknemers scherp en gelukkig, meent hij. Oprichters Dennis Schipper en Peter Rutgers leren elkaar kennen aan de Universiteit Twente (UT) in 1992, waar Schipper op dat moment promoveert, en Rutgers zijn mastergraad behaalt. In een klein kamertje van de universiteit beginnen zij hun bedrijfje. Ze gaan robots bouwen, is het idee. Direct na de oprichting worden ze benaderd met een bijzonder verzoek: kunstenaar Aernout Mik heeft een kunstmatige aap bedacht die ziekenhuispatiënten gezelschap moet houden en boter-kaas-en-eieren met ze kan spelen. Of Demcon die kan leveren. Schipper en Rutgers bouwen een mechatronische orang-oetan. Destijds een grote prestatie, die media-aandacht oplevert en leeft in het publieke geheugen. ‘Iedereen vraagt altijd naar die eeuwige aap’, zucht Schipper. Tegenwoordig zijn Schipper en Rutgers wat serieuzer aan de slag. Vanaf 1998 rekent Demcon chipgigant ASML tot vaste klant en in 2002 begint het met het overnemen van kleinere ontwerpbedrijven, wat leidt tot een diversiteit aan expertises. Dat Demcon geen ludieke apenontwerper is, wordt des te duidelijker tijdens de coronacrisis. Het bedrijf produceerde vóór maart 2020 de kernmodules van beademingsapparatuur, zo’n tweeduizend per jaar. Wanneer het coronavirus om zich heen begint te slaan explodeert de vraag, en komen de telefoontjes vanuit heel de wereld binnen bij Demcon. Minister Hugo de Jonge krijgt voorrang. Demcon kan beademingsmodules leveren aan de overheid. Tientallen, dan honderden per maand. Maar alleen de kernmodule is niet genoeg. De Jonge wil volledige beademingsapparaten. Lastig, want de standaardmodellen zijn gecompliceerd: naast volwassenen moeten ook kinderen beademd kunnen worden. Brede inzetbaarheid heeft geen prioriteit terwijl bejaarden de ic’s bezetten, dus tuigt Demcon razendsnel een versimpeld model op, dat het bedrijf samen met Nederlandse partners produceert. Uiteindelijk levert de onderneming vijfhonderd van de belangrijke systemen aan Nederland. ‘Wat dat betreft waren het bijzondere tijden’, vertelt Schipper. De ene crisis wordt rap gevolgd door de volgende, wanneer Rusland in februari Oekraïne binnenvalt. Tot dan toe is Demcon uit principe terughoudend geweest in de samenwerking met Defensie, maar dat sentiment verandert snel onder bestuur en werknemers. Demcon onderzoekt hoe het kan bijdragen. Onder bepaalde voorwaarden. Schipper: ‘We maken geen raketten of kogels. Het enige wat wij ontwerpen, is ondersteunend.’ Zoals de e-lighter, een soort thermosfles waarmee militairen in het veld zelf hun energie kunnen opwekken door diesel te verbranden, zodat ze geen zware batterijen mee hoeven te nemen. ‘Dat is handig voor commando’s. Die moeten in kleine groepen zelfstandig opereren, zonder grote batterijen. Ondertussen hebben ze wel allerlei communicatieapparatuur nodig.’ De e-lighters worden geleverd in 2024. De oorlog raakt ook aan de andere activiteiten van Demcon, vertelt Schipper. ‘We zijn gestopt met het leveren van beademingsapparatuur aan Rusland. Dat was geen prettige keuze. Poetin gebruikt die apparaten niet zelf. Maar sectorbreed werd de export naar Rusland afgeknepen, dus gaan we mee.’ Die sector, haast synoniem met technologieregio Brainport Eindhoven, zit bepaald niet op loopafstand van het Twentse hoofdkantoor. Die afstand heeft voordelen. ‘Eigenlijk zijn we een typisch Brainportbedrijf. Toch wilden we geen onderdeeltje worden van de leveringsketen van ASML en Philips’, vertelt Schipper. Daardoor kan er risico gespreid worden over allerlei sectoren, en is de arbeidsmarkt minder krap omdat Demcon niet alleen rekruteert in de Eindhovense overbeviste vijver van ingenieurs. Daarom zijn er ook vestigingen in Groningen en Delft, waar de Brainport niet al het ingenieurstalent opslokt. Daarnaast heeft Demcon zijn vleugels uitgespreid naar Duitsland, Singapore en Tokio. En natuurlijk zitten ze ook in Eindhoven. Het bedrijf kan en wil niet geheel ontkomen aan de techvoedselketen van Nederland. Maar liever ziet Schipper zijn eigen Brainport Enschede. Die begint te ontstaan nu andere bedrijven, veelal zijdelings verbonden aan de Universiteit Twente, zich hier vestigen. ‘We hebben, samen met andere private en publieke spelers in de buurt, bewerkstelligd dat een weg wordt aangelegd die de bereikbaarheid van Twente vergroot. Zo versterken we het ecosysteem van bedrijven hier, en trekken we nieuwe mensen aan.’ Dat het hart van Demcon toch louter Twents is, wordt duidelijk wanneer FC Twente, waar Schipper voorzitter van de raad van commissarissen is, ter sprake komt. ‘Die club is toch prachtig? Elke thuiswedstrijd spelen we met 30 duizend fans.’ Het blijkt dat voor Schipper niet Brainport de grote Eindhovense rivaal is, maar een heel ander instituut: ‘Ik weet niet hoeveel fans PSV in hun stadion krijgt (35 duizend, red.), maar het kunnen er niet meer zijn dan bij ons.’ Bedrijf: Demcon Waar: Enschede Sinds: 1993 Aantal werknemers: 1.000 Jaaromzet: 125 miljoen euro||https://www.volkskrant.nl/economie/terwijl-de-ene-crisis-de-andere-opvolgt-maakt-dit-techbedrijf-handige-uitvindingen~b40fc932f/
2022-08-07||FC Twente wil voortborduren op vorig seizoen en vlekkeloze voorbereiding, maar schiet tegen NEC gelijk tekort||Robin Pröpper kon een geniepige glimlach nauwelijks onderdrukken. De gelaatsuitdrukking van de FC Twente-aanvoerder was de weerspiegeling van de gestolen overwinning (0-1) tegen NEC. ‘We hebben gewonnen, maar zijn ook in veel facetten tekortgeschoten’, zei hij aan de rand van het veld. Lange tijd dreigde de ‘kampioen van de voorbereiding’ – Twente maakte indruk en verloor geen wedstrijd in aanloop naar de competitie – direct punten te verspelen in Nijmegen. Maar in blessuretijd zorgde de ingevallen Sem Steijn alsnog voor de onverdiende, doch bevrijdende treffer. De middenvelder rondde een bekeken wippertje van Joshua Brenet beheerst af. Het stroeve en moeizame spel van Twente contrasteerde met de hooggespannen verwachtingen rondom de ploeg van trainer Ron Jans. Twente wil voortborduren op het succes van vorig seizoen, toen het verrassend als vierde eindigde, met Europees voetbal als beloning. De club lijkt de periode van sportieve en financiële rampspoed definitief achter zich te hebben gelaten. Ga maar na: vier seizoenen geleden vertoefde de landskampioen van 2010 nog in de eerste divisie na jaren van financieel mismanagement. Sindsdien begon Twente aan de lange tocht terug richting de Nederlandse subtop, waar het qua statuur en achterban hoort. Maar dat telde niet gedurende de bijna-ondergang van het voetbalbolwerk. Dit seizoen wist Twente de begroting met vijf miljoen euro op te schroeven, tot dertig miljoen. Een cruciale slag werd twee jaar geleden geslagen, met de komst van technisch directeur Jan Streuer en trainer Jans. Het ervaren duo wist de juiste spelers te verleiden naar Enschede te komen en formeerde een hecht collectief, met een tiende en knappe vierde plaats als tastbaar resultaat. Het moet de basis zijn voor een nieuw vruchtbaar seizoen. Dat kan grotendeels met dezelfde selectie, al zou Feyenoord verwoede pogingen doen om middenvelder Ramiz Zerrouki los te weken. Vooralsnog wist de club de succesploeg intact te houden en versterkte zich met Steijn, die werd weggeplukt bij ADO Den Haag. Het 20-jarige talent begon op de bank tegen NEC. Belangrijker, vaste waarden als Brenet en Michel Vlap konden bij respectievelijk Feyenoord en Fortuna Sittard meer geld verdienen, maar kozen voor het perspectief en voetbalgeluk dat zij vorig seizoen in Enschede hervonden, met een volle Grolsch Veste als aanlokkelijk decor. Trots meldde de club onlangs dat alle 22.500 seizoenkaarten verkocht zijn. ‘De buitenwereld verwacht meer van ons en die druk leggen we onszelf ook op’, zei Pröpper. ‘Dat mag ook wel als je onze selectie ziet. We zijn bij elkaar gebleven en een jaar verder als ploeg. Maar dat wil niet zeggen dat we het wel even makkelijk doen. Als we dat denken, hebben we het tegen elke tegenstander moeilijk. Dat kon je vandaag wel zien.’ De wedstrijd tegen NEC kwam drie dagen nadat Twente na acht jaar zijn rentree had gemaakt in Europa. De ploeg van Jans won in de derde voorronde van de Conference League overtuigend bij FC Cukaricki (1-3). In Enschede volgt donderdag de return tegen de Servische nummer drie, waarna mogelijk in de play-offs het Italiaanse Fiorentina wacht, als laatste obstakel richting het derde Europese toernooi. Met het tweeluik tegen Cukaricki in zijn achterhoofd, gooide Jans zijn gehele voorhoede in Nijmegen overhoop. Van Wolfswinkel, Misidjan en Rots begonnen op de bank. Cerny, Ugalde en Tzolis kregen het vertrouwen van de voormalig leraar Duits, maar vergaten dat terug te betalen. Met het aanvallende trio wist Twente nauwelijks gevaar te stichten. ‘Wij keken elkaar ook wel even aan toen we de opstelling zagen’, bekende Pröpper. ‘Maar het zegt ook iets over de breedte van onze selectie. Er is veel concurrentie. Dat is nodig ook, want we willen de groepsfase van de Conference League halen. Dan speel je veel wedstrijden.’ Het zou een enorme boost zijn voor de club die sneller uit het dal klimt dan verwacht. In het beleidsplan dat vorig jaar werd geschreven, valt te lezen dat Twente zich dit seizoen een plek in de top tien ten doel heeft gesteld. Meedoen om Europees voetbal was eigenlijk pas over twee seizoenen ingecalculeerd. Plaatsing voor de play-offs om Europees voetbal blijft het uitgangspunt deze competitie. ‘Als ik zeg dat ook wij meer van onszelf verwachten, heb ik het niet per se over de positie op de ranglijst’, aldus Pröpper. ‘Wel over de manier waarop we voetballen en ons als team ontwikkelen. We willen aan de bal graag dominant zijn. Daarin kunnen we nog groeien.’ Daarmee zei de centrale verdediger niets te veel, afgaande op het duel met NEC, waar nieuweling Oussama Tannane de meest bedrijvige en in het oog springende speler was. Pröpper: ‘Het was niet goed genoeg, dat weten we. Maar dat we nog winnen, is toch wel lekker.’||https://www.volkskrant.nl/sport/fc-twente-wil-voortborduren-op-vorig-seizoen-en-vlekkeloze-voorbereiding-maar-schiet-tegen-nec-gelijk-tekort~b4edc7e8/
2022-08-07||Anders is voor even de norm op lhbtiq+ camping De Paradijsvogel||Als moeder van Celeste (15), haar non-binaire kind, weet Brenda Schaaper hoe moeilijk het voor een kind is om ‘anders’ te zijn. Je wordt uitgescholden, buitengesloten, gepest. Met als natuurlijke reactie om je terug te trekken en af te zonderen. Het plan voor de LHBTIQ+-camping voor kinderen kwam nadat Celeste een tijd geleden terugkwam van een theaterkamp met gelijkgestemde kinderen. Schaaper trof een ander kind aan, vol zelfvertrouwen en levenslust. Dat gebeurt er dus als kinderen die ‘anders’ zijn erachter komen dat ze niet alleen staan, dacht ze. Op haar initiatief strijken daarom negentig kinderen en hun ouders in de week van de Amsterdamse Pride neer in camping De Paradijsvogel in Lelystad, waar ‘anders’ voor even de norm is. Non-binaire, transseksuele en panseksuele kinderen omhelzen elkaar, arriveren soms ‘superverlegen’ maar lopen uiteindelijk ‘vol trots’ over de catwalk, aldus Schaaper. ‘Er waren ouders die net twee weken op vakantie waren geweest met hun kind’, vertelt ze. ‘Dat kind had alleen maar in de voortent gezeten met een tekenblokje. Maar hier hebben ze dat kind de hele week niet gezien.’ Als verrassing voor hun kinderen doen zelfs de ouders mee op de catwalk. Vaders laten zich schminken en balanceren onwennig op hoge hakken, tot vermaak van hun partners en kinderen. Bij de tekenworkshop tekent een kind een lachend hoofd. De vader moet ervan huilen; doorgaans maakt zijn kind alleen droevige gezichten.||https://www.volkskrant.nl/foto/anders-is-voor-even-de-norm-op-lhbtiq-camping-de-paradijsvogel~bc3bfb80/
2022-08-07||Enorme oliebrand woedt al dagen op Cuba, giftige rookpluim verspreidt zich over het eiland||Volgens de Cubaanse autoriteiten bevat de rookwolk giftige stoffen die ademhalingsproblemen kunnen veroorzaken. De gouverneur van de provincie Matanzas meldt dat er tot nu toe bijna vijfduizend mensen zijn geëvacueerd, met name uit een wijk vlakbij het depot. De stad heeft zo’n 140 duizend inwoners. Er is tot nu toe één dode bevestigd, brandweerman Juan Carlos Santana (60). Hoe hij om het leven kwam, is niet bekend. Ook zijn er zeventien brandweermannen vermist geraakt tijdens het blussen. Van hen is sinds zaterdag geen teken van leven meer vernomen. 122 mensen worden behandeld vanwege serieus letsel. Vijf van hen zijn in levensgevaar, aldus lokale autoriteiten. De Cubaanse brandweerlieden worden sinds zondag bijgestaan door collega’s uit Mexico en Venezuela. Deze teams zijn gespecialiseerd in het blussen van oliebranden. Verrassend genoeg springen ook de Verenigde Staten bij, ondanks de zes decennia oude spanningen tussen de twee landen. Cuba krijgt ‘technisch advies’ van de Amerikanen, laat een onderminister van Buitenlandse Zaken weten op Twitter. Onduidelijk is wat dat advies precies inhoudt. Wel zegt hij dat Cuba ‘grote waardering’ heeft voor de ‘condoleances en uitdrukkingen van hulp van de mensen en organisaties in de VS’. Sinds de jaren zestig leggen de Verenigde Staten communistisch Cuba sancties op. De Amerikaanse ambassade op Cuba schrijft op Twitter dat organisaties die rampenbestrijding willen verlenen aan Cuba niet zullen worden gehinderd. Naast de Verenigde Staten, Mexico en Venezuela hebben ook Rusland, Nicaragua, Argentinië en Chili hulp aangeboden, aldus president Miguel Díaz-Canel van Cuba. Welke vorm die ondersteuning zou moeten krijgen, is niet bekendgemaakt.||https://www.volkskrant.nl/nieuws-achtergrond/enorme-oliebrand-woedt-al-dagen-op-cuba-giftige-rookpluim-verspreidt-zich-over-het-eiland~ba960e0a/
2022-08-07||Rus Dvorkovitsj met grote meerderheid herkozen als voorzitter van wereldschaakbond||De uitslag is geen verrassing. Het enige wat de oppositie kon stellen tegenover het netwerk, het budget, de goede prestaties van de president en diens aanstelling van de alom geliefde Indiase oud-wereldkampioen Vishy Anand als toekomstig vicepresident was de Russische nationaliteit van Dvorkovitsj. Tot de laatste dag probeerde het kamp Baryshpolets vergeefs het congres ervan te overtuigen dat een stem op Dvorkovitsj een stem voor de Russische aanval op Oekraïne was. In zijn slottoespraak voor de opening van de stembus zei Dvorkovitsj dat hij ‘een sterke positie ten opzichte van de tragische gebeurtenissen in Oekraïne’ had ingenomen en dat hij de beslissingen van zijn medebestuursleden had gesteund om Rusland en Belarus uit te sluiten van teamwedstrijden en de Russische bemoeienis met de Fide terug te dringen. Dvorkovitsj ging voorbij aan het feit dat hij in het buitenland andere dingen pleegt te zeggen dan in Rusland. In een interview met het Amerikaanse tijdschrift Mother Jones noemde hij zich een tegenstander van oorlog, maar kort daarna zei hij op de site van het Russische wetenschapsinstituut Skolkovo dat hij ‘oprecht trots’ is op de soldaten van zijn land dat is getroffen door ‘wrede en zinloze sancties.’ Dmitri Peskov, de perschef van het Kremlin, reageerde met grote tevredenheid op de uitslag. ‘Het presidentschap van de Fide is belangrijk. Dit was een competitieve verkiezing, waarin wij Arkadi Dvorkovitsj, een Russische burger, steunden. Zijn overwinning is heel, heel goed nieuws.’ Volgens Andrey Filatov, de president van de Russische schaakbond, toont de steun van een recordaantal gedelegeerden aan dat Rusland niet geïsoleerd is in de wereld. Filatov heeft aangekondigd dat hij op de laatste congresdag zal aansturen op een stemming over opheffing van de boycot van de nationale teams van Rusland en Belarus. De overwinning van de zittende president was geen verrassing, maar de geringe steun voor zijn tegenstander was dat wel. ‘Het is walgelijk dat de helft van de gedelegeerden uit landen van de Europese Unie op Dvorkovitsj heeft gestemd’, schreef oud-wereldkampioen Garri Kasparov op Twitter.||https://www.volkskrant.nl/sport/rus-dvorkovitsj-met-grote-meerderheid-herkozen-als-voorzitter-van-wereldschaakbond~b7a640f0/
2022-08-07||Het weerbericht voor maandag 8 augustus: het wordt nog warmer||Na een aangenaam weekend met vrij gebruikelijke maxima voor deze tijd van het jaar gaat de temperatuur de komende dagen fors omhoog. Maandag hebben vooral de noordelijke provincies eerst nog te maken met wolkenvelden van zee en ook een plaatselijke bui behoort tot de mogelijkheden. Elders blijft het droog en is flink wat ruimte voor de zon. Er waait een matige wind uit een veelal noordoostelijke richting en de maxima komen uit op 23 tot 27 graden van noord naar zuid. Vanaf dinsdag zorgt een krachtig hogedrukgebied ervoor dat we te maken krijgen met een oostenwind waardoor zeer warme en droge continentale lucht naar ons land wordt gevoerd. Hierdoor zullen de luchten de komende tijd vaak blauw van kleur zijn. De temperatuur loopt woensdag en ook de rest van de week op naar tropische middagwaarden. In het noordwestelijk kustgebied wordt het een aantal graden minder warm. Vrijdag en zaterdag lijken vooralsnog de warmste dagen van de week te worden met plaatselijk 33 of 34 graden in de zuidelijke en oostelijke provincies. Regionaal komt het tot een hittegolf, maar ook de kans op een landelijke hittegolf is aanwezig. De neerslagkansen blijven voorlopig klein waardoor de droogte alsmaar toeneemt. door: Alfred Snoek||https://www.volkskrant.nl/nieuws-achtergrond/het-weerbericht-voor-maandag-8-augustus-het-wordt-nog-warmer~bf82c358/
2022-08-07||The Making of Berlin is een fascinerende voorstelling die je van begin tot eind in de greep houdt ★★★★★||Vlak bij het NS-station van Rosmalen bevindt zich Perron-3, een multicultureel centrum waar behalve een theater ook een filmzaal, bibliotheek, dependance van de afdeling Burgerzaken en een consultatiebureau zijn gevestigd. Perron-3 is deze week ook de locatie waar Festival Boulevard zich deels afspeelt, en waar momenteel een briljante voorstelling is te zien, waarover straks meer. Het zomerfestival verspreidt zich regelmatig over de regio, zoals Rosmalen en in het verleden Vught, maar ook dit jaar is het Zuiderpark aan de rand van Den Bosch het festivalhart. Een prachtplek: lommerrijk gelegen, ruim opgezet met grote en kleine theatertenten en voldoende eigentijdse horeca en terrassen. Midden in de stad heb je dan nog De Parade, het plein vlak bij de Sint-Janskathedraal, waar dit jaar de grote Boulevard-tent staat opgesteld voor muziekoptredens. De programmering is uitermate gevarieerd: van interactief jeugdtheater tot maatschappelijk geëngageerde streetdance, van teksttoneel tot acrobatiek. Een duidelijke artistieke lijn is er niet, en dat is ook de bedoeling. ‘Voor de leek en de liefhebber. Voor de kunstprofessional en voor het gezin dat een dagje uit gaat. Voor iedere smaak. Voor iedere portemonnee’, zo omschrijft het Bossche festival zijn artistieke identiteit. Dat klinkt vrijblijvend, maar dat is het niet. Zo is Boulevard coproducent van The Making of Berlin van het Vlaamse gezelschap Berlin. Andere producenten zijn onder meer DeSingel in Antwerpen, Opera & Ballet Vlaanderen en de Berliner Festspiele, een nogal prestigieus gezelschap dus. The Making of Berlin is nu te zien in Perron-3 en hopelijk komend seizoen volop elders in het land. De voorstelling is een stil makende, aangrijpende mix van film, documentaire, theater en muziek. Berlin heeft zich de afgelopen jaren toegelegd op het maken van theatrale stadsportretten, vaak met gebruik van film en video tijdens hun voorstellingen. Zo legde de groep van artistiek leider Yves Degryse veel eer in met de spraakmakende productie Zvizdal, over een stokoud Oekraïens echtpaar dat altijd geweigerd heeft zijn huisje vlak bij Tsjernobyl te verlaten. Ook werd een voorstelling over Jeruzalem gemaakt. Toen de groep een paar jaar geleden van plan was een productie over de stad Berlijn voor te bereiden, kwamen de theatermakers bij toeval in contact met de stokoude Berlijner Friedrich Mohr. Hij vertelde hun zijn opmerkelijke levensverhaal. In het kort: Mohr was in 1945 als jongeman al orkestregisseur – een soort manusje van alles – van de Berliner Philharmoniker, een van de beste orkesten ter wereld. Toen hij doorkreeg dat de Russen in opmars waren en de bombardementen in Berlijn toenamen, bedacht hij met een aantal orkestleden een plan: een deel van Wagners Götterdämmerung (Siegfrieds Trauermarsch) spelen in een aantal bunkers verspreid over de stad en dat concert met veldtelefoons doorseinen naar de radio. Vlak voor de uitvoering in april 1945 strandde het plan, maar de theatermakers van Berlin raakten zo onder de indruk van Mohrs verhaal dat ze zijn droom van een ondergrondse Götterdämmerung alsnog wilden realiseren. Aldus ontstond The Making of Berlin, een zoektocht naar de mogelijkheden om anno 2020 de dodenmars alsnog op te voeren in de tot bunkers omgebouwde kelders van de Vlaamse Opera in Gent en Antwerpen. Dat alles is gefilmd door Fien Leysen en het levert een documentaire op waarin de ontroerende gesprekken met Friedrich Mohr worden versneden met soms hilarische scènes van vergaderingen op het kantoor van Berlin met twijfelende medewerkers en mistige dramaturgen. In een diepere laag gaat The Making of Berlin ook over goed en fout in tijden van oorlog. Bij de Berliner Philharmoniker klonk geen protest toen zes Joodse orkestleden werden ontslagen; er werd gewoon doorgespeeld, ook ter ere van Hitlers verjaardag. In een van de mooiste scènes uit de film ontmoet Mohr een oude vriend die ook in het orkest speelde. Aan hem dankt hij de zin die hij zijn leven lang niet zou vergeten: ‘Wij zullen ons niet de woorden van onze vijanden herinneren, maar het zwijgen van onze vrienden.’ Aan theatergroep Berlin danken wij intussen een van de belangwekkendste producties van dit jaar. The Making of Berlin is een fascinerende voorstelling die je van begin tot eind in de greep houdt, halverwege ineens voor grote dramatische verwarring zorgt, vervolgens ingenieus speelt met de vraag ‘wat is fictie, wat is fantasie?’ en ten slotte door de muziek zelf naar een aangrijpend slotakkoord toewerkt. De man, de droom, de dood – dat is het, meer niet, maar allesomvattend.||https://www.volkskrant.nl/cultuur-media/the-making-of-berlin-is-een-fascinerende-voorstelling-die-je-van-begin-tot-eind-in-de-greep-houdt~b8f7269e/
2022-08-07||Luchtalarm gaat af in Israël, vlak na ingang staakt-het-vuren||Het leger bevestigt ook doelwitten in de Gazastrook te bestoken nadat de wapenstilstand om 21.30 uur Nederlandse tijd was ingegaan, als reactie op raketten die vanuit het gebied richting Israël werden afgevuurd. Israël en de Palestijnse troepen waren vlak daarvoor na drie dagen van beschietingen, bombardementen en raketaanvallen een staakt-het-vuren overeengekomen. Israël heeft in een offensief vrijdag en zaterdag twee topcommandanten van de Palestijnse Islamitische Jihad gedood. Bij de aanvallen kwamen in totaal 31 Palestijnen om. De Islamitische Jihad is naar buiten getreden met een verklaring waarin het akkoord, dat is bemiddeld door Egypte, wordt bevestigd.Met het staakt-het-vuren komt een einde aan een weekeinde vol geweld, met tientallen doden en honderden gewonden als gevolg. Het Israëlische leger begon vrijdag een offensief tegen Islamitische Jihad, die het verdacht van plannen om Israël aan te vallen. Bij die eerste aanval vielen al tien doden, onder wie de commandant van Islamitische Jihad voor Noord-Gaza, Taysir al-Jabari. De eerste Israëlische aanval werd beantwoord met het afvuren van tientallen raketten richting Israël. Dat leidde weer tot een Israëlische reactie, en daaropvolgend nieuwe raketten. Khaled Mansour werd zaterdagavond gedood bij een luchtaanval op Rafah, een vluchtelingenkamp in Gaza. Mansour bevond zich in een appartementencomplex van drie verdiepingen, dat met de grond gelijk werd gemaakt. Woningen in de directe omgeving werden zwaar beschadigd. De Israëlische premier Yair Lapid prees het Israëlische leger voor de precisie waarmee het zijn aanvallen had uitgevoerd. Vooral de dood van Mansour in het dichtbevolkte vluchtelingenkamp noemde hij een ‘buitengewone prestatie’. Daarbij kwamen behalve de commandant twee andere militanten om, en vijf burgers. Als vergelding voor de Israëlische aanvallen werden volgens Israël 580 raketten teruggeschoten. Sommige raketten kwamen vijf kilometer voor west-Jeruzalem neer. Voor het eerst in een jaar tijd klonk daarom in de hoofdstad het luchtalarm. Het leven in het hele zuiden van Israël, inclusief de steden Tel Aviv en Ashkelon was al het hele weekeinde verlamd door de aanhoudende beschietingen. De raketten richtten weinig schade aan. Veel belandden er in onbewoond gebied, en ook verder troffen ze nergens doel. Volgens een woordvoerder van het Israëlische leger werd het gros onderschept door het luchtafweersysteem Iron Dome. Dat zou ‘97 procent’ van alle raketten uit de lucht hebben gehaald. Volgens Israël zouden twee militairen en een burger gewond zijn geraakt. Aan de andere kant werden volgens Israël 31 Palestijnen gedood, onder wie 6 kinderen. Volgens het Palestijnse ministerie van Gezondheidszorg vielen er meer dan 250 gewonden. In Israël leidden de gevechten tot extra waakzaamheid, vooral in Jeruzalem, waar zondag Joodse gelovigen gebedsdiensten probeerden te houden op wat Joden de Tempelberg noemen, en moslims het huidige terrein van de Al Aksa-moskee. Bidden is daar voor Joden verboden, maar leidt altijd weer tot ongeregeldheden. De voornamelijk ultra-orthodoxen probeerden ook zondag te stoppen om te bidden. Een grote politiemacht voorkwam dat ze daar lang bleven, en dat opgewonden jongeren ze zouden aanvallen. Volgens de autoriteiten bleven ongeregeldheden uit. Vorig jaar liep het op dezelfde Tempelberg enorm uit de hand. Religieuze rellen rond de Al Aksa-moskee mondden uit in een bloedige elfdaagse oorlog tussen Israël en Hamas, de heersende moslimbeweging van Gaza. Tijdens de gevechten van dit weekeinde hield Hamas zich afzijdig, mogelijk om de herstelde economische betrekkingen met Israël niet in gevaar te brengen. Zonder Hamas heeft de Islamitische Jihad niet de mensen en de macht om echt een vuist tegen Israël te maken.||https://www.volkskrant.nl/nieuws-achtergrond/luchtalarm-gaat-af-in-israel-vlak-na-ingang-staakt-het-vuren~b0e2fb3b5/
2022-08-07||Sterrenkundig mysterie opgelost: de maan drijft sneller weg van de aarde dan vroeger||Dat de maan zich geleidelijk van de aarde verwijdert, is bekend. Het komt door de getijdenwerking. De vloedbergen in de aardse oceanen remmen de draaisnelheid van de aarde een beetje af. Die rotatie-energie moet ergens blijven, met als gevolg dat de maan in een steeds wijdere baan terechtkomt. Het gaat heel traag: de gemiddelde afstand tussen aarde en maan neemt toe met 38 millimeter per jaar. Maar als de maan lang geleden op een kleinere afstand stond, zou je verwachten dat het effect sterker was. En als je dan zorgvuldig terugrekent, kom je erop uit dat de maan anderhalf miljard jaar geleden bij de aarde op schoot zat. Inderdaad is de maan zo goed als zeker ontstaan uit de brokstukken van een botsing van de aarde met een ander hemellichaam, maar dat gebeurde veel langer geleden: zo’n 4,4 miljard jaar. Ziedaar het mysterie: als je uitgaat van de huidige ‘wegdrijfsnelheid’ kan de maan nooit zo oud zijn. In een artikel dat voor publicatie is aangeboden aan vakblad Astronomy & Astrophysics komen Jacques Laskar en zijn collega’s met een oplossing van het raadsel. De verdeling tussen land en water op aarde verandert voortdurend door de continentverschuiving. En volgens de berekeningen van het Franse team van de sterrenwacht maakt het voor de getijdenwerking nogal uit of er verschillende continenten zijn, zoals nu, of één supercontinent, zoals bijvoorbeeld 200 miljoen jaar geleden. Ook scheelt het of het ‘zwaartepunt’ van de continenten dicht bij de evenaar lag, of juist bij de noord- of de zuidpool. Daar komt bij dat onze planeet de eerste miljard jaar helemaal geen continenten kende; de aarde was toen een ‘waterwereld’. Met een rekenmodel waarin al die effecten worden meegenomen, tonen Laskar en zijn collega’s aan dat de invloed van de getijden op het wegdrijven van de maan in het geologische verleden enorm varieerde. Zo valt de huidige verwijderingssnelheid toch te rijmen met de hoge leeftijd van de maan. Mattias Green van de Bangor-universiteit in Wales, die eerder al soortgelijke berekeningen uitvoerde voor de afgelopen kwart miljard jaar, noemt het ‘een interessant onderzoek dat de kwestie van de aarde-maan-afstand uit de wereld lijkt te helpen’. Wel is er sprake van een vrij simpel model, zegt hij. ‘Het is mooi dat ze op de juiste leeftijd van de maan uitkomen, maar dat betekent niet per se dat alle details kloppen.’ De huidige ‘wegdrijfsnelheid’ van de maan heeft overigens geen praktische gevolgen voor de mensheid. Pas over een paar honderd miljoen jaar is er op aarde iets van te merken: de schijnbare diameter van de maan is dan kleiner dan die van de zon, waardoor er nooit meer totale zonsverduisteringen kunnen optreden.||https://www.volkskrant.nl/wetenschap/sterrenkundig-mysterie-opgelost-de-maan-drijft-sneller-weg-van-de-aarde-dan-vroeger~b888de723/
2022-08-07||Die grap met het plakje worst als ruimtefoto raakte kant noch wal: scepsis over wetenschap is er al in ruime mate||In de categorie guitige humor las ik een nieuwsbericht over een ondeugende Franse fysicus. De heer Étienne Klein, directeur van de Franse Commissie voor Alternatieve Energie en Atoomenergie, had een foto op Twitter geplaatst van de James Webb-telescoop. Dankzij dat formidabele apparaat kunnen we ons tegenwoordig vergapen aan de meest verbluffende plaatjes van het universum. Ditmaal betrof het een foto van de Proxima Centauri, de ster die zich het dichtst bij ons zonnestelsel bevindt. In de begeleidende tekst verwonderde monsieur Klein zich over de ongelooflijke details die zichtbaar waren en verzuchtte hij: ‘Een nieuwe wereld wordt elke dag onthuld.’ Het was alleen geen foto van de Proxima Centauri, maar van een plakje worst. De fysicus had een stuk chorizo op een zwart vel neergelegd, daarvan een close-up gemaakt en dát plaatje de wereld in geslingerd. Achter deze jolige actie zat volgens de wetenschapper een wijze les: ‘Laten we leren om op onze hoede te zijn voor de berichten van gezaghebbende figuren en voor de spontane kracht van bepaalde beelden.’ Nu verdient een goede grap altijd erkenning, wat zouden we immers moeten in deze brute wereld als zelfs de lach wordt verdrukt, en ook is het geruststellend wanneer gezagsdragers over humor blijken te beschikken, aangezien zij daarmee het vermogen prijsgeven om verrassende gezichtspunten te waarderen, maar déze grap raakte kant noch wal. Het vertrouwen in de wetenschap is nou niet bepaald onwrikbaar gebleken. Wetenschappers moeten stevig opbieden tegen een lawine aan desinformatie en complotdenkers, dus het is allang niet meer nodig mensen op te roepen tot een sceptische houding. Zelf heb ik me juist voorgenomen mínder sceptisch te zijn. Ik heb m’n aanleg helaas tegen me werken, maar daar laat ik me niet door ontmoedigen. Mijn plan is om het verouderingsproces te versnellen en geestelijk door te groeien naar de fase van een milde oma die geduldig alles gadeslaat, omdat ze allang weet dat de natuur der dingen in een eeuwige dans beweegt van opwaartse en neerwaartse krachten. Gezagdragers verdienen bewondering voor hun inzet om in dat grote geheel kleine stapjes te blijven zetten in de goede richting. Als mevrouw Pelosi bijvoorbeeld een bezoek brengt aan Taiwan met de boodschap dat de wereld voor de keus staat tussen autocratie en democratie, denk ik vooral niet: ‘Eh... volgens mij kunnen we er nu even geen nieuw conflict bij hebben. En trouwens, meneer Biden is net bij Mohammad bin Salman langs geweest om onze morele waarden in de uitverkoop te zetten voor een paar extra vaten olie.’ Nee, die sceptische gedachte smijt ik direct het raam uit. Ik denk juist: ‘Wat een lef om China zo’n stevig signaal te geven en diplomatie zal, óók met despoten, vast effectiever zijn dan dat verheven vingertje van het zogenaamd superieure Westen.’ Waarderen in plaats van afbranden. Die foto van dat plakje chorizo was trouwens verdomd goed gelukt. Ik had het helemaal niet erg gevonden om daar dromerig naar te blijven kijken in de veronderstelling dat het de knappe buurvrouw was van onze zon. Aan de andere kant: ik had nooit gedacht zoveel schoonheid te kunnen zien in een plakje worst.||https://www.volkskrant.nl/columns-opinie/die-grap-met-het-plakje-worst-als-ruimtefoto-raakte-kant-noch-wal-scepsis-over-wetenschap-is-er-al-in-ruime-mate~b0d2b2a42/
2022-08-07||Na recordwinsten oliemaatschappijen daalt de olieprijs (maar de energierekening loopt op)||De energiecrisis legt de oliemaatschappijen geen windeieren. Grote oliebedrijven boeken voor het tweede kwartaal op rij recordwinsten. In het voorjaar van 2020, toen veel industrieën vanwege lockdowns op een laag pitje draaiden, daalden de omzetten en winsten. BP overtrof de toch al hoge verwachtingen van analisten met een winst van 8,5 miljard dollar in het tweede kwartaal, ruim drie keer zoveel als in dezelfde periode vorig jaar. Shell rapporteerde ruim 11 miljard dollar winst, en ook Chevron, Exxon en TotalEnergies zagen de winst fors toenemen. Door de Russische invasie van Oekraïne stegen de prijzen voor olie en brandstoffen de afgelopen maanden snel. De huidige hoge Nederlandse inflatie komt voor een groot deel op het conto van de energieprijzen, met name voor nieuwe contracten. Die prijzen zijn in een jaar tijd ruimschoots verdubbeld. Het Verenigd Koninkrijk gaat de oliemaatschappijen extra belasten, de zogeheten ‘windfall tax’. Ook onder andere Roemenië en Hongarije voeren nieuwe heffingen in. De Nederlandse overheid is dit niet van plan, het is onmogelijk om dit snel in te voeren en complex om te bepalen welk deel van de winst door de gestegen energieprijzen komt. Of de feeststemming onder oliemagnaten beklijft is maar de vraag. De koersen van veel maatschappijen doken de afgelopen week naar beneden, omdat de olieprijs daalde. Dit komt volgens analisten door angst voor een recessie, zeker nadat de Bank of England de rente vorige week fors verhoogde. Een vat Brent olie kost nu 94 dollar, en is hiermee weer op het niveau van vlak voor de oorlog. De gasprijs laat wel een stijgende lijn zien, met name vanwege onzekerheid over Russische gasleveringen.||https://www.volkskrant.nl/nieuws-achtergrond/na-recordwinsten-oliemaatschappijen-daalt-de-olieprijs-maar-de-energierekening-loopt-op~bba5ebdd/
2022-08-07||Erik ten Hag debuteert op Old Trafford met pijnlijke nederlaag en gunt Ronaldo slechts invalbeurt||Precies drie maanden geleden bereikte Manchester United het dieptepunt van een rampzalig seizoen toen het op de laatste speeldag met 4-0 werd afgestraft door Brighton & Hove Albion. Voorin liep Ronaldo zich indertijd te ergeren aan zijn ploeggenoten. Hoewel hij topscorer werd en menig punt binnenhaalde, was zijn nostalgische terugkeer naar het oude nest op een teleurstelling uitgelopen. Manchester United eindigde op een zesde plek. De Portugees besloot weg te gaan. Op zijn oude voetbaldag wil hij immers Champions League spelen, de competitie waar het merk CR7 thuishoort. Drie maanden later betrad Ronaldo als laatste het veld van Old Trafford, voor de warming-up. Met de reserves. Ondanks het ontbreken van de aangewezen spits Anthony Martial en het feit dat Ronaldo zichzelf via sociale media wedstrijdfit had verklaard, had Ten Hag besloten de sikkeneurige ster geen basisplek te gunnen. Ronaldo had vrijwel de gehele voorbereiding aan zich voorbij laten gaan en was vorige week, na tot zijn woede te zijn gewisseld in het oefenduel met Rayo Vallecano, tijdens de tweede helft lekker naar huis gegaan. Om de verkeersdrukte voor te zijn. Aan het einde van de eerste helft tegen Brighton kregen de vele United-fans met Ronaldo-shirtjes alsnog hun idool te zien: Ten Hag had de nummer 7 gemaand om warm te lopen. De reden voor deze noodmaatregel was simpel: Manchester, spelend met Christian Eriksen als valse spits, was net als in het voorjaar weggespeeld door Brighton. Sterker, reeds na twintig seconden spelen was de bal al bijna in het doel van David de Gea beland, nadat een treuzelende Diogo Dalot de bal nabij de rand van de eigen zestien had ingeleverd bij Leandro Trossard. De Belg vond het zijnet. Daarmee was de toon gezet van Ten Hags debuut. In een warm Manchester speelde United loom en lethargisch. Op het middenveld opereerden Fred en Scott McTominay – samen spottend ‘McFred’ genoemd – even slecht als afgelopen seizoen. Donny van de Beek, als vanouds op de bank, moet zich hebben verbeten. Op de volle tribunes zal menig United-fan de vraag hebben gesteld waarom Harry Maguire nog steeds aanvoerder is en de verdediging leidt. In Barcelona zal Frenkie de Jong het gelijk van zijn beslissing om Manchester te mijden bevestigd hebben gezien. Brighton, dat deze zomer twee van zijn beste spelers heeft verloren, tikte naar hartenlust, wat leidde tot twee treffers van Pascal Gross, de Duitser die ook een hoofdrol had gespeeld bij de genoemde 4-0. De tweede goal was een juweeltje, een teamdoelpunt dat begon met een speels hakje bij de eigen hoekvlag. Acht minuten na rust kwam Ronaldo er eindelijk in, onder boegroep en gejuich. Old Trafford hoopte dat de man die zichzelf als koning van Manchester beschouwt, de rol van reddende engel kon spelen. Eriksen zakte terug naar het vertrouwde middenveld. Het spel van United kreeg meer urgentie en richting, al kwamen de gasten er soms gevaarlijk uit. Brighton had een strafschop moeten hebben toen Lisandro Martínez, die verdienstelijk debuteerde, de gevaarlijke Danny Welbeck onbesuisd omver liep. Ruim twintig minuten voor het einde kwam de spanning terug in de wedstrijd toen Manchester de aansluitingstreffer scoorde, een rommeldoelpunt dat op naam kwam van Brightons Alex Mac Allister. Even leken The Seagulls van streek te zijn, maar het team van Graham Potter, de beste Engelse manager, wist zich te herpakken. Ten Hag probeerde van alles. Hij bracht Van de Beek erin, alsmede het Spaanse supertalent Alejandro Garnacho. Op de valreep maakte ook oud-Feyenoorder Tyrell Malacia zijn debuut. Voorin liep Ronaldo er wat verloren bij, wachtend op een pass om af te ronden of een voorzet om in te koppen. Zelf gaf hij Marcus Rashford een niet te missen voorzet, maar de aanvaller wist hem toch te missen. Martinez kreeg een uitstekende mogelijkheid om de 2-2 te maken, maar zijn uithaal werd geblokkeerd door Brighton-aanvoerder Lewis Dunk. Het was de laatste kans. Tijdens de voorbereiding gloorde er hoop bij de Mancunians. De discipline was teruggekeerd, de conditie verbeterd en afgeschreven spelers grepen een tweede kans. In Thailand werd aartsrivaal Liverpool zelfs met 4-0 verslagen. Bij kraampjes langs de Sir Matt Busby Way waren Ten Hag-sjaaltjes te koop. Eén zwaluw maakt echter geen zomer, zo is gebleken in een wedstrijd tegen een goed op elkaar ingespeeld team. De pijnlijke nederlaag roept herinneringen op aan het debuut van Louis van Gaal, die acht jaar geleden met 2-1 verloor van Swansea City, alias The Swans. Dit keer waren het De Zeemeeuwen die Hollands glorie in de weg stonden.||https://www.volkskrant.nl/sport/erik-ten-hag-debuteert-op-old-trafford-met-pijnlijke-nederlaag-en-gunt-ronaldo-slechts-invalbeurt~b466dff6/
2022-08-07||Dankzij Hermès speelt Dinja van Liere mee met de mondiale dressuurtop||Drievoudig olympisch kampioen Anky van Grunsven noemde haar afgelopen weekeinde ‘het nieuwe Nederlandse boegbeeld van de dressuursport’. Ook internationaal klinkt er louter lof voor amazone Dinja van Liere. De 31-jarige geboren Zeeuwse is – binnen anderhalf jaar – als een komeet doorgestoten naar de wereldtop in de dressuur. Op de wereldkampioenschappen dressuur in het Deense Herning zette Van Liere zaterdag met haar paard Hermès een topscore neer in de landenwedstrijd. De combinatie behoort maandag (tijdens de Grand Prix Special) en woensdag (kür op muziek) tot de favorieten voor een medaille. De verwachtingen rond de WK-debutant en haar 10-jarige bruine hengst zijn ongekend hoog. Pas zestien maanden geleden was Van Liere samen met Hermès voor het eerst present op een internationaal seniorentoernooi. In de tijd die volgde, maakten Van Liere en haar paard een verpletterende indruk in de wedstrijdpiste. Zo won de rijzende ster van de Nederlandse dressuur vorig jaar in Aken – één van de meest prestigieuze concoursen ter wereld – de Grand Prix; Van Liere liet zelfs haar grote idool en zevenvoudig olympisch kampioen Isabell Werth uit Duitsland achter zich. Verder kroonde ze zich dit voorjaar tot Nederlands dressuurkampioen en won ze de Grand Prix Special op het CHIO in Rotterdam. Bij absentie van Edward Gal (sabbatical) en Hans Peter Minderhoud (blessure paard) vormt Dinja van Liere tijdens de WK het gezicht van de Nederlandse dressuurploeg die voor het eerst enkel uit vrouwen bestaat. Voorafgaand aan haar WK-debuut vertelde de geboren Zeeuwse, tegenwoordig woonachtig in het Brabantse Uden, dat haar nieuwe status wel enige druk met zich meebrengt. ‘Maar eerlijk gezegd is de druk die ik mezelf opleg nog groter. Ik leg de lat voor mezelf altijd heel hoog, misschien wel eens te hoog. Stiekem denk ik dat ik een medaille kan winnen op de WK. Als ik kijk naar de scores die Hermès de afgelopen tijd heeft gelopen en de scores van concurrenten dan moet de top-3 haalbaar zijn’, aldus Van Liere. Ook haar trainer Rieky Young draait er niet omheen dat een podiumplek het ultieme doel is deze WK. Young omschrijft Van Liere als ‘een perfectionistische amazone die heel strakke proeven kan rijden en goed haar focus kan houden’. Hengst Hermès blinkt in de piste uit met zijn piaffe en passage. ‘Hermès is een natuurtalent. Het gemak waarmee hij de oefeningen uitvoert, maakt hem een echte atleet. Dinja begrijpt Hermès heel goed, ze vullen elkaar perfect aan.’ zei Young zondag telefonisch vanuit Denemarken. Behalve een natuurtalent staat Hermès ook te boek als een echte hengst met een grote persoonlijkheid. Young: ‘Hij heeft van nature veel zelfvertrouwen en vindt zichzelf fantastisch.’ Dat bleek volgens Van Liere zaterdag ook na zijn succesvolle proef in de landenwedstrijd. ‘Toen het applaus van de tribunes klonk, wist Hermès: ze klappen voor mij want ik ben de beste. Hij is een beetje een clown’, zei Van Liere op de persconferentie. De dressuuramazone heeft Hermès – eigendom van hengstenhouder Joop van Uytert – al zeven jaar onder het zadel. In 2018 deed de combinatie internationaal voor het eerst van zich spreken toen Van Liere verrassend brons won op de WK voor jonge dressuurpaarden . Na de grote doorbraak van Hermès in 2021 vond Van Uytert een investeerder waardoor Van Liere nu tot en met de Olympische Spelen van 2024 verzekerd is van de diensten van haar toppaard. Over twee jaar heeft Hermès (dan 12) de ideale leeftijd om tot grootse prestaties te komen. Voor Van Liere moeten de Spelen van Parijs in 2024 de nare smaak van ‘Tokio 2021’ wegspoelen. Dankzij haar uitstekende resultaten had de amazone vorig jaar een plek afgedwongen in de olympische equipe, maar door een administratiefout van wereldruiterbond FEI ging er een streep door deelname aan Olympische Spelen. Een stagiaire van de FEI had Hermès in het computersysteem per abuis de Duitse nationaliteit gegeven, waardoor ruiter en paard niet meer over dezelfde nationaliteit beschikten. Dat is een voorwaarde voor olympische deelname. De blunder kon niet meer tijdig worden hersteld waardoor Hermès thuis moest blijven. Als reserve reisde Van Liere met een ander paard af naar Tokio, maar ze kwam daar niet in actie.||https://www.volkskrant.nl/sport/dankzij-hermes-speelt-dinja-van-liere-mee-met-de-mondiale-dressuurtop~ba788094/
2022-08-07||Met veel enthousiasme en weinig middelen jagen Tristan en Rafaël Tulen hun droom na   ||Wie de beste schermers van Nederland wil ontmoeten, laat de afslag Papendal links liggen. Aan de andere kant van Arnhem, bijna 20 kilometer voorbij het nationale topsportcentrum in de bossen, werken Tristan (31) en Rafaël Tulen (25) aan hun olympische droom. Bij schermclub Scaramouche zijn de broers elkaars trainer, want een coach hebben ze niet. Een bondscoach heeft Nederland niet meer. Schermen is geen prioriteit bij sportkoepel NOCNSF, die alleen nog investeert in sporten met grote medaillekansen. De Nederlandse schermbond telt met directeur Teun Plantinga maar één medewerker. Dus zoeken de broers alles zelf uit. Na jaren pionieren heeft dat in juni tot succes geleid voor de oudste broer Tristan. Met Europees zilver, de eerste EK-medaille sinds het zilver van Bas Verwijlen in 2011, doet hij nu mee met de internationale top. Dankzij de medaille stelde Tulen voor het eerst een A-status van NOCNSF met bijbehorend stipendium veilig. Over twee jaar hoopt hij in Parijs opnieuw in de voetsporen te treden van Verwijlen, die na vier Olympische Spelen een punt zette achter zijn carrière. Broer Rafaël, zeven jaar jonger, viel ook in de prijzen op de EK in Antalya. Na zijn vroege uitschakeling als deelnemer ging hij naar huis met een coachprijs. Stond hij ineens tussen de gerenommeerde bondscoaches van Zwitserland en Italië. ‘Dat was wel grappig’, zegt Rafaël. ‘Loop je daar tussen mannen van 40 of 50. In het begin keken ze nog raar op dat er zo’n jonge trainer in het coachvak zat. Nu weten ze dat wij altijd elkaar coachen.’ Op internationale toernooien levert de dubbelrol zelden problemen op. Tristan en Rafaël hebben op wereldbekerwedstrijden nog nooit tegen elkaar hoeven schermen. Op nationale kampioenschappen komen ze altijd tegen elkaar uit, maar dan is een coach langs de kant minder belangrijk. Meestal wint Tristan. Rafaël kan daar niet lang rouwig om zijn. ‘Dan doe ik ook iets goed, aangezien ik hem train.’ Tijdens de trainingen is het wel een uitdaging om te wisselen tussen de rollen. Om steken te oefenen, moet de trainer een dik pak aan dat de klappen kan opvangen. Een deel van de tijd gaat dus op aan het zijn van een levend stootkussen. Om ook met andere tegenstanders te kunnen sparren, trekken de broers regelmatig naar het buitenland. Ze worden veel uitgenodigd in Duitsland en Denemarken. Vaak filmen ze daar de trainingen van hun concurrenten. De kennis gebruiken ze samen in Arnhem. ‘Soms betalen de Denen zelfs ons ticket omdat ze graag met ons trainen’, zegt Tristan Tulen. ‘We slapen dan op de kamer bij een teamgenoot en mogen een week meetrainen. We hebben in de loop der jaren een groot netwerk opgebouwd. Daar moeten we het van hebben, want veel geld voor andere dingen er niet.’ Tristan werkt naast zijn sport twintig uur in de week als fysiotherapeut, Rafaël studeert in Wageningen voeding en gezondheid. De kennis die ze in hun werk en studie opdoen, gebruiken ze ook voor hun schermcarrières. Rafaël weet hoe ze moeten eten om optimaal te presteren, Tristan hoe blessures opgelost worden. De broers wonen nog thuis, anders kunnen ze hun sport niet bekostigen. Vader en moeder Tulen schermen ook, net als twee zusjes die in hun jeugd veel succes hadden. Tristan maakte de rest enthousiast. Hij kwam met de sport in aanraking op een instuif voor scholieren. Nu legt hij 15 duizend euro per jaar opzij voor het schermen ‘Vooral de tickets naar verre bestemmingen zijn duur. Volgend jaar moeten we voor de wereldbekerwedstrijden naar Cali, Vancouver en Buenos Aires. Dan schrik je wel even als je weer zo’n ticket van 2000 euro moet kopen. Mijn salaris gaat er zo'n beetje volledig aan op. Gelukkig hebben we nu wel een materiaalsponsor. Dat scheelt.’ Om zijn olympische droom te halen moet Tristan bij de beste 16 schermers ter wereld horen. Op dit moment staat hij op de 25ste plek van de wereldranglijst. Rafael staat op de 70ste plek. Het liefst gaan ze samen, maar Nederland is als land niet goed genoeg om een teamticket te halen. Het gat met de absolute wereldtop is nog groot. In de EK-finale was Tulen met een nederlaag van 1-15 kansloos tegen de Franse mondiale nummer twee Yannick Borel. Het is hopen op een uitnodiging om te komen sparren met de concurrenten uit het beste schermland ter wereld, dat fulltime in luxueuze onderkomens traint. Voorlopig zijn het vooral de blauwe ogen achter het zwarte gaas van broer Rafaël die hij ziet. Al kan hij zeker wat van hem leren. ‘Ik heb net een andere stijl’, zegt de jongste broer Tulen. ‘Ik probeer mensen uit te lokken. Als ze naar mij toe komen, raak ik ze eerder.’ Tristan valt meer met ijzer aan. ‘Als iemand komt, tik ik het wapen weg en dan raak ik de tegenstander. Rafaël heeft meer verdedigende acties, maar die kan hij juist ook heel slim aanvallend gebruiken. Zo leren we van elkaar.’||https://www.volkskrant.nl/sport/met-veel-enthousiasme-en-weinig-middelen-jagen-tristan-en-rafael-tulen-hun-droom-na~bbcf5d90/
2022-08-07||Kabinet moet meer doen om de pijn van gestegen prijzen voor lage inkomens te verlichten||Na maanden van recordinflatie en energieprijzen die telkens maar weer verdubbelen, verkeren veel Nederlanders in financiële nood. Bijna 600 duizend huishoudens hebben problematische schulden, meldde het CBS aan het begin van het jaar, nog voor de extreme prijsstijgingen van aardgas en elektriciteit van de afgelopen maanden. Energiebedrijven zien het aantal afgeketste afschrijvingen toenemen en maken melding van een groeiend aantal klanten dat in een incassotraject zit. Ook nu vallen de hardste klappen bij Nederlanders die het toch al zwaar hadden. Dat was tijdens de kredietcrisis het geval, tijdens de coronapandemie en nu opnieuw. Ook middeninkomens beginnen de pijn inmiddels te voelen. Alle ogen zijn gericht op het kabinet. Dat heeft afgelopen voorjaar al laten weten dat er geen ruimte meer is voor extra financiële ondersteuning, op een extra energietoeslag voor de laagste inkomens na. Een mooi gebaar, maar zelfs naast andere maatregelen is dit bedrag een druppel op de gloeiende plaat als komende winter de energierekening voor sommigen mogelijk duizenden euro’s hoger uitvalt. Economen noemen de maatregelen die Den Haag tot nu toe nam weinig effectief, omdat ze te algemeen zijn, zoals de btw- en accijnsverlagingen. Deze voordelen komen vaak terecht bij burgers die ze niet nodig hebben. Omdat ze hun huis al hebben geïsoleerd, zonnepanelen hebben geïnstalleerd of zich nog altijd een tweede auto kunnen veroorloven. Verhoging van het minimumloon met daaraan gekoppeld de uitkeringen is een betere optie, omdat deze steun gericht is op groepen die dat het hardst nodig hebben. Het kabinet werkt aan stapsgewijze verhoging naar 14 euro per uur, maar een snelle en forsere verhoging is nu op plaats. Wat te doen? Een aantal werkgevers wil een belastingvrije inflatieschenking om werknemers te compenseren. Als dit incidenteel gebeurt, gaan de lonen niet blijvend omhoog en helpt zo’n uitkering werknemers in loondienst bij het betalen van de boodschappen en energierekening. Zo kunnen werkgevers de nood – die hopelijk tijdelijk is – deels helpen lenigen. Maar aan deze steun hebben Nederlanders met een uitkering niets en ook de laagstverdienenden zijn er weinig mee geholpen. Een snelle verhoging is dus noodzakelijk, zeggen experts. Samen met deze verhoging zullen ook de uitkeringen moeten stijgen. Het benodigde geld kan deels komen van het beëindigen van algemene maatregelen als lagere btw en brandstofaccijns. Maar ook bedrijven die nu (weliswaar vaak onbedoeld) overwinsten boeken, zouden extra belast moeten worden. Meer burgers zullen dan de pijn voelen, maar ze is wel eerlijker verdeeld.||https://www.volkskrant.nl/columns-opinie/kabinet-moet-meer-doen-om-de-pijn-van-gestegen-prijzen-voor-lage-inkomens-te-verlichten~b44e14b1/
2022-08-07||Verlos ons van reclame: het is goed voor de mens en gezonder voor de aarde||Beïnvloeding is soms zo opzichtig dat je het bijna niet meer ziet. In het dorp waar ik opgroeide, kwam die invloed van de kerk. Ik maakte het staartje mee van een samenleving die eeuwenlang naar katholieke waarden leefde. Mijn broer was misdienaar, mijn zus zong in het koor, ik bracht de kerkbode rond. De lagere school werd bestuurd door het klooster – ik heb leren rekenen en schrijven van broeder Cyrillus. Dertig jaar later zie ik hoe merkwaardig dat eigenlijk was. Niet die cultuur zelf maar de vanzelfsprekendheid ervan. Ik herinner me hoe de jaarlijkse kermis met een heilige mis werd ‘gezegend’. De botsauto’s stonden dan even stil, Michael Jackson zweeg. Terwijl de discolichten in stilte bleven knipperen en draaien, liep tussen de draaimolen en de schiettent de pastoor met zijn emmer wijwater. Wat ik me niet herinner, is dat iemand zich over dat ritueel verwonderde. Waar wachten we op? O, niks, gewoon de zegening. Aan de muur op school hingen gekleurde platen van scènes uit het leven van heiligen, als voorbeeld van wat een goed en betekenisvol leven is: barmhartig, bescheiden, vervuld van hoop en geloof. Drie keer per dag bidden, elke zondag naar de kerk, het kan niet anders of dat doet wat met je wereldbeeld. Had dat vat op mij? Dat is een vraag die niemand over zichzelf kan beantwoorden. Maar het Amsterdam waar ik nu woon lijkt op het eerste gezicht een neutralere omgeving, waar ieder voor zichzelf bepaalt hoe te leven. Recent bracht ABN Amro een alarmerend rapport uit over de snel oplopende milieuschade die wij, Nederlanders, over de hele wereld veroorzaken. Als oplossing doet de bank, toch niet bekend als progressief bolwerk, een duidelijk voorstel: minder consumeren. Dat lijkt op wat het Ipbes zegt. Ipbes is een orgaan van de Verenigde Naties dat de laatste kennis over biodiversiteit op aarde verzamelt. Met die biodiversiteit is het slecht gesteld. De komende decennia zal ongeveer een miljoen soorten dieren, planten en schimmels uitsterven. Cruciale kringlopen in het ecologisch systeem van de aarde vallen misschien stil. Een belangrijke boodschap van het Ipbes is dit: het grote uitsterven kunnen we alleen stoppen als we afscheid nemen van onze obsessie met materiële consumptie. En het Ipbes gaat verder dan ABN Amro: wat we moeten veranderen is onze opvatting over hoe je moet leven. We moeten volgens het Ipbes ‘het idee van een goed en betekenisvol leven loskoppelen van almaar groeiende materiële consumptie’. De vraag is: hoe ga je iets anders ‘goed’ of ‘betekenisvol’ vinden? Op de roltrap van het metrostation zie ik ’s ochtends George Clooney op een levensgroot scherm een kop koffie drinken. Dat beeld doet me altijd weer denken aan die gekleurde platen van heiligen bij ons op school. Iemand doet voor wat ik belangrijk moet vinden. Bij mijn weten heeft nog nooit iemand geteld hoeveel reclameboodschappen een mens te verwerken krijgt; de schattingen lopen uiteen van driehonderd tot duizenden per dag. Elk voor zich zijn veel van die reclames misschien niet slecht. Maar opgeteld heeft de niet aflatende stroom van reclames een overstijgende boodschap. Die boodschap is, in het kort: je hebt iets nodig. Dingen, spullen, diensten. Je hebt iets nodig om gelukkig of succesvol te zijn, om gezond te blijven, om comfortabel te wonen. Je hebt merken nodig om je identiteit te bevestigen. Je bent niet compleet. Het verraderlijke is niet die boodschap zelf – die is niet waar – het verraderlijke is de vanzelfsprekendheid waarmee we die ondergaan. Radiostations hebben zes reclameblokken per uur en niemand verwondert zich daarover. Elke nieuwsvideo, elke afspeellijst, elke sportwedstrijd druipt van de reclame. Nog voordat de voetballers in de rust het door reclame omzoomde veld af zijn, nemen commerciële boodschappen het scherm over. Waar wachten we op? O, niks, gewoon reclame. De Reclame Code Commissie verbiedt wat het noemt ‘oneerlijke’ reclame. Daarvan is sprake als reclame ‘het vermogen van de consument om een geïnformeerd besluit te nemen merkbaar [beperkt], waardoor de consument tot een transactie besluit waartoe hij anders niet had besloten’. Toen ik dat las, was ik eerst even in verwarring. Is niet het enige doel van reclame dat ‘de consument tot een transactie besluit waartoe hij anders niet had besloten’? Minderjarige influencers, ‘nog één hotelkamer beschikbaar’, opzettelijk irritante deuntjes: alle middelen die marketeers inzetten zijn bedoeld om het ‘geïnformeerde besluit’ van consumenten te manipuleren. Dat we daardoor echt andere keuzen maken is omstandig bewezen. Sterker: juist al die boeken en documentaires die laten zien hoe irrationeel en beïnvloedbaar wij mensen zijn, blijken mateloos populair. Dick Swaabs Wij zijn ons brein en Daniel Kahnemans Ons feilbare denken liggen op stapels in elke stationskiosk, Victor Mids vertelt op televisie hoe supermarkten bepalen wat we kopen. Misschien vinden we dat zo interessant omdat ieder voor zichzelf denkt: gelukkig trap ík daar niet in. Ook ik vraag me af hoeveel vat reclame werkelijk op mij heeft, maar ik vrees dat niemand die vraag voor zichzelf kan beantwoorden. En al was het zo dat alleen anderen zich laten manipuleren om spullen te kopen; die anderen wonen op dezelfde planeet als ik en daarvan is er maar één. Bekende voetballers mogen sinds kort geen reclame meer maken voor gokken. In Amsterdam is het op straat al verboden reclame te maken voor auto’s, vliegreizen, cruises en fossiele brandstoffen en Haarlem neemt maatregelen om vleesreclame te beperken. Je zou kunnen zeggen dat de rol van reclame in de maatschappij ter discussie staat. Maar gaat die discussie wel over reclame? Natuurlijk, we willen af van gokken en tabak en daarom willen we daartoe niet worden verleid. Maar wat vinden we van reclame op zichzelf? Waarom vinden we het wel acceptabel om te worden verleid tot... wat dan ook? De Britten stellen zichzelf al iets explicieter die vraag. Een groep Britse reclamebureaus liet onlangs uitrekenen dat eenvijfde van de uitstoot in Engeland wordt veroorzaakt doordat reclame mensen meer spullen laat kopen. Het Britse parlement nam een wet aan die alle reclame met kwantumkorting (‘3 halen 2 betalen’) voor ongezond voedsel verbiedt. Het verbod geldt voor alles met relatief veel suiker, vet of zout: van een pizza margherita tot cruesli met stukjes chocola. Ieder voor zich zijn die niet ernstig verslavend of levensgevaarlijk, maar te veel ervan eten is niet goed. En dat is precies waar reclame toe leidt. Duizenden keren per dag de boodschap ‘je hebt iets nodig’: het kan niet anders of dat doet wat met je wereldbeeld. Een groep wetenschappers onderzocht de tevredenheid van een miljoen mensen in 27 EU-landen, gecombineerd met de reclame-uitgaven over de afgelopen dertig jaar. Ze vonden een sterk verband. Telkens als in een land meer geld aan reclame wordt besteed, zakt enige tijd later de tevredenheid van mensen met hun eigen leven. Eigenlijk niet zo vreemd, want tevreden mensen hebben niks nodig. Elke reclame laat zien dat er op één aspect van je leven – je auto, je haar, je kleding – nog wat te wensen over is. Met een paar honderd reclames per dag is een groot deel van je leven wel gedekt. ‘Als je de uitgaven aan reclame verdubbelt’, leggen de onderzoekers uit, ‘dan daalt de tevredenheid over het leven met 3 procent. Dat is ongeveer de helft van de daling die je ziet bij iemand die gescheiden is.’ De discussie in Engeland zou ons de ogen kunnen openen voor de opzichtige en tegelijkertijd geraffineerde manipulatie van behoeften in Nederland. Misschien zullen we ons van die beïnvloeding willen bevrijden, om ruimte te maken voor een wereld die niet draait om consumeren. Wat ons in die wereld zal opvallen is hoeveel tijd we hebben. Als kopen niet meer het hoogste doel is, hoef je namelijk ook niet zo veel te werken voor geld. TikTok, topsport en de vermaaksindustrie hoeven niet krampachtig onze aandacht vast te houden als adverteerders daar niet zo veel voor betalen. Hoe gaan we de tijd vullen? De onderzoekers van Ipbes denken dat er meer ruimte zal zijn voor de ‘niet-materiële dimensie van het goede leven’: sterke familiebanden, ruimte voor bezinning, kunst, spiritualiteit. Misschien gaan we meer zelf voetballen in plaats van er alleen naar te kijken. De Britse reclamebureaus die zich zorgen maakten over het kwalijke effect van hun eigen werk, zien hier een rol voor zichzelf. Een directeur van Saatchi zegt dat juist reclamebureaus moeten bedenken hoe ze ‘de leefstijl die iedereen moet overnemen aantrekkelijk kunnen framen’. Als reclame ons kan laten kopen, kan het ons misschien ook daarmee laten stoppen. Ik weet het niet. Moeten we juist niet ophouden anderen te vertellen hoe te leven? Iets zegt me dat ieder mens heel goed weet wat het goede leven is. Als ons maar niet voortdurend werd verteld dat je daar priesters voor nodig hebt, of merken of spullen, of reclamebureaus. Gustaaf Haan is filosoof en werkt voor stichting Questionmark (een denktank die zich inzet voor gezond leven op een gezonde planeet).||https://www.volkskrant.nl/cultuur-media/verlos-ons-van-reclame-het-is-goed-voor-de-mens-en-gezonder-voor-de-aarde~bd63458b/
2022-08-07||Yilmaz bevestigt tegen Ajax zijn faam met een fraaie vrije trap en zijn zwijgzaamheid||Een trits journalisten staat in de catacomben van het Fortuna Sittard stadion te wachten als een ontnuchterende mededeling volgt. Burak Yilmaz wenst niet met de media te praten, laat de persvoorlichter weten. De 37-jarige vedette uit Turkije, die bij drie topclubs uit Istanbul heeft gespeeld, vindt alle aandacht rondom zijn persoon niet gepast na de nederlaag tegen Ajax (2-3). Een paar minuten eerder heeft de topspits bij zijn debuut in de eredivisie wel van zich doen spreken. Kort voor het einde van de wedstrijd pompt de ingevallen Turkse volksheld met een rake vrije trap nieuw leven in de Limburgse harten. Hij laat doelman Remko Pasveer kansloos, al is het niet voldoende om Ajax punten te ontfutselen. ‘Het is typerend voor de klasse die hij heeft’, zegt trainer Sjors Ultee na afloop over de vrije trap. ‘Het hele stadion verwacht dat hij die bal wel even binnen schiet en dan doet hij het ook. Burak is een speler die niet verzuipt, maar juist beter wordt als de druk op zijn schouders ligt.’ Met het contracteren van de 77-voudig Turks international bezorgde Fortuna de eredivisie deze zomer de meest sensationele transfer. De 1.88 meter lange spits speelde in Istanbul voor Galatasaray, Fenerbahçe, Besiktas en werd met Lille kampioen van Frankrijk. Tegen het Nederlands elftal maakte hij vorig jaar drie doelpunten. Yilmaz viel voor het verhaal van Isitan Gün, de vermogende Turkse eigenaar van Fortuna die al langer lijntjes onderhield met het voetbalicoon uit zijn geboorteland. De aanvaller tekende voor liefst vijf jaar, waarvan twee als speler, om vervolgens in het Zuid-Limburgse landschap zijn ambities als trainer dan wel een andere rol binnen de voetballerij kracht bij te zetten. ‘Ik was eigenlijk niet verbaasd toen ik hoorde dat hij naar Fortuna kwam’, zegt aanvoerder Mats Seuntjens. ‘Ik praat weleens met de eigenaar van de club en wist dat het één van zijn dromen was om hem hierheen te halen. Vaak worden zijn dromen ook werkelijkheid.’ Tegen Ajax begint Yilmaz op de bank, omdat hij pas een week in training is. Kort voor de aftrap neemt hij plaats naast teamgenoot Roel Janssen uit Venlo, terwijl uit de boxen het clublied van Fortuna schalt. ‘Nao veure, nao veure, Fortuna olé.’ Met de komst van de voetballende volksheld uit Turkije veranderde het sentiment in Sittard. Bij de bescheiden club die vorig seizoen op de slotdag degradatie voorkwam, dromen ze plots van onverwacht succes. De skyboxen in het stadion zitten vol en er werden 1.800 seizoenkaarten meer verkocht dan de 4.400 vorig seizoen. Tijdens de openingswedstrijd tegen de regerend landskampioen is het stadion sinds lange tijd weer een keer uitverkocht (12 duizend toeschouwers). ‘Hoe is het met FC Burak Yilmaz?’, wil de ESPN-verslaggever voor de wedstrijd van Ultee weten. ‘Elk interview begint en eindigt met Burak. Als mensen dat willen, vind ik dat prima. Ik merk vooral dat het een heel fijne teamspeler is, dat is voor mij belangrijk’, zegt Ultee na het debuut van de spits, die bijna twee jaar ouder is dan de trainer. Samen met aanvoerder Seuntjens en de Griekse verdediger Dimitrios Siovas moet Yilmaz de leider van het nieuwe Fortuna worden. ‘Burak wordt niet zenuwachtig als we tegen Ajax moeten. Het is toch fijn als je zo’n type in je team hebt’, aldus Ultee. ‘Hij heeft het weleens over wedstrijden tegen Chelsea en Portugal. Dan denk je wel even: wij vonden het vorig seizoen al bijzonder dat we tegen NEC speelden.’ Halverwege de tweede helft heeft Ajax een achterstand omgebogen in een comfortabele 1-3 voorsprong (doelpunten Klaassen, Rensch en Brobbey) als er een golf van euforie door het stadion gaat. Terwijl vanaf de tribunes al minutenlang ‘Burak, Burak, Burak’ te horen is, hijst de hoofdpersoon zelf zich aan de zijlijn in het gele Fortuna-shirt. Ook de stadionspeaker kan zijn enthousiasme maar moeilijk onderdrukken als de spits zijn opwachting maakt. ‘In het veld komt met nummer 17, Buraaak Yilmazzz’, zegt hij met overslaande stem. Yilmaz sleurt, vecht duels uit en probeert vanuit verschillende hoeken te schieten. In de 25 minuten dat hij meedoet, onderneemt hij drie pogingen (het meeste van alle Fortuna-spelers). Het ene schot dat op doel gaat, is direct raak. Vijf minuten voor tijd schiet hij een vrije trap hard en zuiver achter Pasveer. ‘Ik heb ooit op de cursus bij Ruud van Nistelrooij gezeten en Roy Makaay als trainer bij Feyenoord gehad. Dat waren spitsen die extreem goed konden afronden. Yilmaz is ook van die buitencategorie als het gaat om afronden’, aldus Ultee, die verwacht dat de spits nog een paar weken nodig heeft om helemaal fit te worden. De late treffer van Yilmaz helpt Fortuna niet aan een gelijkspel, maar met zijn debuut heeft de erkend doelpuntenmaker de nieuwsgierigheid rondom hem alleen maar verder aangewakkerd. ‘Er komt iets los met Burak erbij’, zegt Seuntjens. ‘Als je als verdediger tegenover hem staat, denk je toch: oké nu gaat het beginnen.’||https://www.volkskrant.nl/sport/yilmaz-bevestigt-tegen-ajax-zijn-faam-met-een-fraaie-vrije-trap-en-zijn-zwijgzaamheid~beb9be4b/
2022-08-07||Omstreden rapport over Oekraïens leger tast onafhankelijk imago van Amnesty aan ||Een ding is duidelijk: deze rapportage heeft het onafhankelijke imago van de mensenrechtenorganisatie danig aangetast. Bij het verschijnen van het verslag, donderdag, laaide de woede meteen op. Onderzoek van Amnesty wees uit dat het Oekraïense leger in negentien gevallen burgers in gevaar had gebracht door zich in scholen of ziekenhuizen of te dicht bij woonwijken te verschansen. Door die plekken te gebruiken, overtrad Oekraïne het internationaal oorlogsrecht, stelt het Amnesty-rapport. Het was echter niet zozeer die constatering, maar eerder de manier waarop Amnesty International deze resultaten presenteerde, die leidde tot een storm die nog steeds niet is gaan liggen. Het stuk was geschreven als een aanklacht tegen de Oekraïense militairen die burgers in gevaar brachten. De context waarin dit gebeurde, de Russische agressie en Russische wreedheden zijn slechts als een aanhangsel aan het verslag toegevoegd. De negentien onderzochte Oekraïense overtredingen van de regels werden door Amnesty ‘een patroon’ genoemd, en de Russische massamoorden en bombardementen en andere wreedheden werden daar tegenover gesteld alsof ze even erg waren. Agnes Callamard, secretaris-generaal van Amnesty International, voerde aan dat er al veel beschuldigende verslagen aan Rusland waren gewijd. Dit keer was Oekraïne aan de beurt, liet ze via Twitter weten. Callamard ging vervolgens tekeer tegen haar critici, die ze ‘sociale-mediabendes’ en ‘trollen’ noemde. Een van hen, de Oekraïense minister van Buitenlandse Zaken Dmytro Koeleba, reageerde daar onderkoeld op: ‘Ze noemde me een ‘bende’ en een ‘trol’, maar dit zal me er niet van weerhouden te zeggen dat haar rapport de werkelijkheid verdraait, dat het valse morele gelijkheid stelt tussen de agressor en het slachtoffer, en Ruslands desinformatie-pogingen een boost geeft. Dit is nep-‘neutraliteit’, niet waarheidsgetrouwheid.’ De kritiek komt niet alleen van buitenaf. Oksana Pokaltsjoek, hoofd van de Oekraïense afdeling van Amnesty International, nam vrijdag meteen ontslag. Op Facebook betichtte ze de leiding ervan geen oog te hebben voor de realiteiten van de oorlog in Oekraïne, en geen oor te hebben voor de oproepen en de kritiek op het stuk van de Oekraïense afdeling. Pokaltsjoek zegt dat ze alles in het werk heeft gesteld publicatie van het rapport in zijn huidige vorm tegen te houden omdat het eenzijdig en onevenwichtig was, en omdat het Rusland in de kaart zou spelen. Tevergeefs: ‘Met de bedoeling burgers te beschermen is het onderzoek een werktuig geworden van Russische propaganda.’ De leiding bleek niet bereid een letter aan het stuk te veranderen. Rusland had genoeg aandacht gehad, en Oekraïne kreeg nu ook kritiek. Het besef dat die kritiek een context nodig had en in een perspectief geplaatst moest worden, ontbrak bij de leiding te enenmale. De afdelingen die dat wel zien, hebben het er moeilijk mee. Polen plaatste als tegenwicht meteen een stuk waarin Rusland als agressor werd veroordeeld, en ook Nederland publiceerde op internet een stuk dat heel dicht bij een excuus kwam: ‘We (...) hechten eraan te benadrukken dat dit persbericht geenszins de oorlogsmisdrijven gepleegd door agressor Rusland legitimeert (...) Onze kritiek op het Oekraïense leger staat ook in geen verhouding tot de massale oorlogsmisdrijven van de Russische strijdkrachten, waaronder verkrachting, marteling, executie en het systematisch beschieten van burgerdoelen.’ Het hoofdbestuur van Amnesty gaf zondag een verklaring uit waarin het ‘de ophef en de woede’ oprecht ‘betreurt’, maar niet zo ver gaat dat het ook excuses maakt. Wel zegt het dat het niet de bedoeling was de Russische acties te bagatelliseren. ‘We moeten heel duidelijk zijn: niets wat de Oekraïense troepen hebben gedaan en wat wij hebben gedocumenteerd, rechtvaardigt op enige manier de Russische schendingen.’ Een jaar geleden maakte de organisatie in een soortgelijke zaak wel volmondig excuses. In februari 2021 besloot het hoofdbestuur onverwacht de Russische politieke gevangene Aleksej Navalny het predikaat ‘gewetensgevangene’ te ontnemen. Amnesty liet zich daarbij leiden door een column op het Russische propagandakanaal Russia Today. Na een storm van protest maakte het bestuur in mei 2021 alsnog excuses, en gaf het toe ‘een verkeerde beslissing’ te hebben genomen. Het bestuur erkende ook dat de Russische regering daar gebruik van had gemaakt door Navalny’s rechten nog erger te schenden. Die affaire heeft een fikse deuk in het imago van Amnesty International geslagen. De huidige kritiek gaat verder dan destijds, zelfs het voortbestaan van Amnesty wordt in commentaren ter discussie gesteld. The Times noemt Amnesty in een vernietigend commentaar ‘Poetins propagandisten’, en het verslag, waarin Oekraïense troepen worden veroordeeld omdat ze burgers in gevaar zouden brengen, dodelijk voor Amnesty’s reputatie: ‘In elke zichzelf respecterende ngo zou Callamard opstappen. Niets van wat ze zegt kan Amnesty’s reputatie nog redden.’ Een andere Britse krant, The Telegraph schreef: ‘Amnesty is nu volkomen moreel bankroet.’||https://www.volkskrant.nl/nieuws-achtergrond/omstreden-rapport-over-oekraiens-leger-tast-onafhankelijk-imago-van-amnesty-aan~b4c9dc66/
2022-08-07||Abstracting Parables in het Stedelijk Museum Amsterdam beantwoordt niet de belangrijkste vraag ★★☆☆☆||Wat maakt een kunsttentoonstelling goed of slecht? Ten eerste natuurlijk de kunst zelf. Maar dat is niet de enige factor. Minstens zo belangrijk is de vraag: welk verhaal vertelt de tentoonstelling, en hoe? Aan de kunstwerken ligt het niet bij Abstracting Parables in het Stedelijk Museum Amsterdam. Er zijn genoeg mooie schilderijen (en een paar sculpturen en litho’s) te zien om te begrijpen dat deze kunstenaars allemaal een eigen solotentoonstelling verdienen. In feite krijgen ze die ook, maar ook weer niet, want het Stedelijk heeft een tentoonstelling gemaakt met drie solo’s naast elkaar: van de Joods-Nederlandse muzikant en schilder Sedje Hémon (1923 – 2011), de Braziliaanse schilder, dichter, essayist, toneelschrijver en politiek activist Abdias do Nascimento (1914-2011) en de Pakistaanse kunstenaar en ontwerper Imran Mir (1950-2014). Het gaat mis bij het verhaal. Want waarom zijn deze drie kunstenaars samen te zien? Op het eerste gezicht verschillen ze hemelsbreed van elkaar. Bij Mir zien we minimalistische schilderijen en sculpturen waarin geometrische vormen en rasters de hoofdrol spelen. Op de knallende doeken van Do Nascimento gaan abstracte vormen samen met herkenbare symbolen, van gebalde vuisten tot slangen, vredestekens en regenbogen. En de presentatie van Hémon bestaat uit schilderijen vol zwierige slierten, alsof ze het ritme van jazz in beeld heeft gevangen. Wat hebben deze kunstenaars gemeen? De inleidende zaaltekst biedt weinig opheldering, die is zo wollig dat je er jeuk van krijgt. ‘Voor elk van hen betekende de zoektocht naar verbindingen tussen wetenschappelijke, psychische, politieke en spirituele werelden het bewerkstelligen van een taal van abstractie die zocht naar het anders mogelijke’, lees je daar bijvoorbeeld. Een beschrijving die zo vaag is dat ze zowel over Mondriaan als over Picasso zou kunnen gaan en die dus eigenlijk precies niets zegt. De duidelijkste overeenkomst is dat deze drie kunstenaars vergeten stemmen zijn die buiten de dominante (westers en mannelijk georiënteerde) kunstcanon vallen. Daar kun je er echter nog wel meer van bedenken. Blijft de vraag: waarom juist deze drie, samen? Ook de audiotour, een belangrijk onderdeel van de tentoonstelling, beantwoordt die vraag niet. Die geeft vooral algemene informatie over het leven en de carrière van de kunstenaars. Zo hoor je dat Mir naast zijn kunstpraktijk ook een succesvol grafisch ontwerpbureau had. Dat de ‘fascistische patriarchale kunstwereld’ hard zijn best heeft gedaan om het werk van de Joods-Nederlandse Hémon kapot te maken. En dat Do Nascimento een belangrijke figuur was in de Black Power-beweging en veel inspiratie putte uit de candomblé, een Braziliaanse spirituele beweging die gebaseerd is op tradities uit verschillende Afrikaanse culturen. Hoe je die invloeden uit de candomblé precies terug kunt zien bij Do Nascimento? Geen idee. Noch de zaaltekst, noch de audiotour geeft informatie over specifieke kunstwerken. Het gemis daarvan voel je ook bij de andere kunstenaars. Zo was Sedje Hémon oorspronkelijk muzikant en ontwikkelde ze een bijzondere methode om haar schilderijen om te zetten in partituren. Je kunt ze dus als muziekstukken uitvoeren. Hoe dat in zijn werk gaat, blijft onduidelijk. In een documentatieruimte liggen een paar boekjes met haar panfluitmethode en hangen koptelefoons waaruit muziek klinkt. Zonder toelichting. Alleen de readers die per kunstenaar zijn gemaakt geven meer informatie, maar die moet je apart aanschaffen. ‘Wat je ziet is wat je ziet’, heeft Imran Mir over zijn kunst gezegd. In diezelfde geest lijken de curatoren ervan uit te gaan dat de kunstwerken in Abstracting Parables voor zichzelf spreken. Een blijk van tomeloos vertrouwen in het kunstwerk en de kijker? Misschien. Je kunt ook zeggen dat het belang van een van de belangrijkste taken van het museum hier schromelijk onderschat wordt. Namelijk de taak om kunstenaars, kunstwerken en publiek met elkaar te verbinden. Daarvoor is informatie nodig, context en een goed verhaal. Elementen die bij deze tentoonstelling ontbreken.||https://www.volkskrant.nl/cultuur-media/abstracting-parables-in-het-stedelijk-museum-amsterdam-beantwoordt-niet-de-belangrijkste-vraag~b8f80dcc/
2022-08-07||Lezersbrieven: ‘De inflatie doorstaan? Begin eens met minder voedsel verspillen’||‘De kosten van een komkommer bestaan voor zo’n 20 tot 30 procent uit energie,’ lees ik in de Volkskrant. De opbouw van de prijs van een tomaat zal minstens voor een gelijk deel uit energie (lees: gas) bestaan. Beide groenten groeien overvloedig in landen waar het klimaat geschikt is om ze in de open lucht te kweken. Dit zijn vaak landen met een zwakke economie (Turkije, Soedan, Oekraïne) en een groot handelstekort. Landen die, zoals Tunesië en Egypte, smeken of we wat meer van hun producten afnemen. Landen waar de bevolking de moed opgeeft en in een bootje stapt voor een beter leven in de EU. In de EU en de VS wordt naar schatting 30 tot 40 procent van het voedsel verspild. Als huishoudens nu eens beginnen met 10 procent minder voedsel te verspillen, kunnen we de inflatie deels doorstaan. En als tuinders dan overstappen op seizoensgroenten, verspillen zij geen gas meer.Jef Keijzer, Amsterdam De verhoudingen in het publieke debat zijn scheefgegroeid. Duizenden mensen wachten in Groningen op hun schadevergoeding en de problemen in Ter Apel stapelen zich op. De strijd in Oekraïne begeeft zich richting een kernramp, maar in Nederland geven wij het podium aan minder dan een half procent van de bevolking. Die halve procent misdraagt zich, stelt zich zonder pardon boven de rest van de samenleving en maakt handig gebruik van de aandacht die het ontvangt. Het is begrijpelijk dat crises leiden tot emotie, maar het is onbegrijpelijk dat het publieke debat zich laat bespelen door ‘gedurfde’ uitspraken en ‘ongekende’ acties. Het is tijd om een grens te stellen. Een overheid moet beslissingen nemen. Men kan discussiëren, maar wanneer het op het publieke toneel enkel draait om oproer en ongehoorzaamheid, doen we onszelf tekort. Dat is geen representativiteit, dat is het dansen naar de pijpen van de ophef.Merlijn van Leerzem, Breda Als ik op de openbare weg een paar kilometer per uur te hard rijd, krijg ik een boete van tientallen euro’s. Het niet verlenen van voorrang kost me 350 euro. Blokkeren de veeboeren snelwegen, veroorzaken ze verkeersongelukken of vernielen ze infrastructuur, dan nodigen politici ze uit om te praten. Farmers Defence Force stelt alleen eisen, intimideert burgemeesters en andere goedwillenden, én organiseert knokploegen. Hun leider Mark van den Oever zit nog steeds niet achter de tralies. Hoelang kan dit nog doorgaan voordat politie, al dan niet met de hulp van defensie, optreedt?Peter Vink, Enkhuizen Nu de boeren dreigen met de hardste acties ooit wordt het tijd dat wij, consumenten, in tegenactie komen. Oftewel: als we allen overgaan tot het boycotten van vlees(producten) en dat een tijd volhouden, verminderen we onze stikstofuitstoot, maken we de boeren duidelijk dat we niet achter hun acties staan en besparen we op onze boodschappenkosten.Maria Scherjon, Almere De nieuwbakken Navo-lidstaten Finland en Zweden zullen toch beteuterd opkijken nu Erdogan, die zich meende te moeten bemoeien met hun interne politiek inzake de Koerden, nu doodleuk bij Poetin op visite gaat. En geen Navo-haan die ernaar kraait.Erik de Vroom, Leiden In ‘De week van de hoofdredacteur’ las ik dat er alles aan wordt gedaan om de papieren krant dagelijks netjes bij abonnees te bezorgen (6/8, Zaterdag). Tot mijn schrik was één van de maatregelen dat de krant sinds vorige week (nog) een uur eerder naar de drukker gaat. Daardoor kan de bezorging immers een uur eerder beginnen. Deze maatregel zorgt er ook voor dat er nog meer avondnieuws niet meer kan worden opgenomen in de krant. Dat geldt met name voor de eerste editie, bestemd voor de gebieden buiten de Randstad. Talloze lezers in de provincie ondervinden er last van. Hierdoor zullen veel lezers die niet handig zijn met moderne hulpmiddelen als computers van dit late nieuws verstoken blijven, ook omdat dit late nieuws niet alsnog een dag later wordt opgenomen in de krant. Geen goede oplossing dus.Paul van der Linden, Culemborg Ik zou er geen probleem mee hebben om in ruil voor een gereduceerd tarief de papieren krant dagelijks te halen bij een ophaalpunt op loopafstand. Voor het actuele nieuws volgt deze babyboomer toch al de bekende digitale wegen. De papieren krant moet afscheid nemen van de illusie steeds de laatste actualiteit te kunnen volgen. Internet heeft de krant wat dat betreft ingehaald. Maar de voordelen van de papieren krant moeten voorhanden blijven. De krant ophalen tijdens het dagelijkse ommetje is een goedkopere optie. Ik zou er direct voor tekenen.Jos Bakker, ’s-Hertogenbosch||https://www.volkskrant.nl/columns-opinie/lezersbrieven-de-inflatie-doorstaan-begin-eens-met-minder-voedsel-verspillen~b22b587f/
2022-08-07||Op de Hoge Veluwe wordt een strijd uitgevochten tussen moeflon en wolf, met de mens als scheidsrechter||Lange tijd kon de bezoeker van de Hoge Veluwe nergens dichter bij de moeflon komen dan in het restaurant van het park. Het vlees van het wildschaap met roots op Corsica, troeteldier van het natuurgebied, werd er geserveerd in een stoofpotje. Tot vorig jaar, toen de wolf het gebied wist binnen te dringen en de moeflonjagers van de Hoge Veluwe werkloos maakte. Daarmee is gebeurd waarvoor parkdirecteur Seger Emmanuel baron van Voorst tot Voorst al vreesde, nog voordat de eerste wolf zich in 2018 officieel vestigde in Nederland. Bijna de helft van zijn 332 schapen is inmiddels gepakt door de toppredator, bleek bij een recente telling. Voordat de moeflon helemaal wordt uitgeroeid, wil Van Voorst tot Voorst een ontheffing om de beschermde wolf het park uit te kunnen werken. Dood of levend. De moeflon versus de wolf, of liever: de moeflonliefhebbers tegenover de wolvenliefhebbers. Het is de ultieme clash in het vraagstuk over wat natuur in Nederland nu eigenlijk is. En wat de rol van de mens daarin is. Bied je bescherming aan een sinds 1921 prima geïntegreerde exoot als de moeflon, of gaan alle grenzen open voor de na 150 jaar teruggekeerde inheemse wolf? Als eigenaar van wat nu Park Hoge Veluwe is, kreeg Anton Kröller ruim honderd jaar geleden twaalf moeflons cadeau van groothertogin Charlotte van Luxemburg. Het kleinste schaap van Europa – met de imposante horens die naar beneden groeien om samen een M te vormen – was aanvankelijk alleen bedoeld om op te jagen. Toen bleek dat het dier zich de grove den goed liet smaken, bewees het zijn waarde in het openhouden van de stuifzanden in het park. Voortaan werd door jacht het aantal moeflons alleen nog op een ideale stand van rond de 220 gehouden. Voor veel van de boventalligen wachtte het stoofpotje. Tijdens een rondleiding zegt terreinbeheerder Jakob Leidekker dat ze inmiddels niet meer zonder hun icoon kunnen. Hij heeft vanuit de Europese Natura 2000-wetgeving de verplichting dat het zand in het park blijft stuiven. Geen dier dat daar beter voor zorgt dan de moeflon. De gedachte dat gescheperde schaapskuddes – die wel beschermd kunnen worden tegen de wolf – de stuifzanden ook open kunnen houden, is volgens Leidekker ongefundeerd. Er klinkt bijval van hoogleraar fysische geografie Jan Sevink (Universiteit van Amsterdam). ‘De moeflon is niet te vervangen’, zegt hij. ‘Ja, door veel vrijwilligers die grove dennen trekken, maar dat zorgt voor veel schade aan het ecosysteem, waaronder ook kwetsbare korstmossen vallen.’ Toch blijft de vraag: mag de wolf slachtoffer worden van wat critici gekscherend het ‘tuinieren’ op de 5.400 hectare Hoge Veluwe noemen? Ecoloog Jan den Ouden (Wageningen Universiteit) moet lachen om de term tuinieren. ‘Ja hallo, in heel Nederland geldt dat actief wordt ingegrepen om bepaalde karakters van landschappen te behouden’, zegt hij. ‘Op de Hoge Veluwe zijn ze daar ook nog behoorlijk succesvol in. Zadelsprinkhaan, heidezegge; qua biodiversiteit is dit een belangrijke plek voor de Nederlandse natuur.’ Den Ouden begrijpt dan ook wel dat het zuur is als de wolf een serieuze aanval doet op het dier dat daarvoor zorg draagt. ‘Het grappige van dit soort discussies is: als je niet door de gevolgen wordt getroffen, dan is het gemakkelijk redeneren dat de wolf overal welkom moet zijn’, zegt hij. ‘Het dier moet zeker beschermd blijven, maar daarbij hoort ook de mogelijkheid om ontheffingen te verlenen aan terreinbeheerders die grote overlast ondervinden. Zo gaat het ook met herten, zwijnen en bevers.’ Hoogleraar Sevink vraagt zich bovendien af waar het eindigt met ‘fanatici’ die doen alsof we hier nog natuur hebben waarin de wolf een warm onthaal verdient. Waar ligt de limiet, vraagt hij zich af. ‘Wat gaan we doen als de beer na achthonderd jaar weer opduikt?’ Het twee meter hoge hek rond 5.400 hectare Park Hoge Veluwe zal er niet tegen bestand zijn. Het staat er om enige grip te houden op de aantallen kleiner wild: herten, zwijnen. Met de intrede van de wolf elders op de Veluwe werd tot ergernis van de provincie Gelderland en naastgelegen eigenaar Natuurmonumenten ook een hek geplaatst voor een ecoduct. Weg was de verbinding tussen natuurgebieden waar andere beheerders juist naar streven. Dat het centraal gelegen park als obstakel op de Veluwe wordt gezien voor migratie van wild – en overigens ook voor mensen, want de wandelaar en fietser moet er entree betalen – nemen ze op de Hoge Veluwe voor lief. Als particulier landgoed dat bijna 90 procent van het beheer zelf bekostigt, staat het de beheerders binnen de Europese natuurafspraken ook tamelijk vrij te doen wat ze willen. De ergernis over de eigenzinnige Hoge Veluwe is geregeld terug te zien in de kapot geknipte hekken. Vermoedelijk zijn zo vorig jaar twee wolven door de omheining binnengekomen. De ironie wil dat zij nu zijn ingesloten in een gebied waar ze ongewenst zijn. De vrees in het park is dat de moeflon, na te zijn afgevoerd van de menukaart, ook in rap tempo van de stuifzanden zal verdwijnen. Om een groter publiek hiervan te doordringen, is de tentoonstelling Red de moeflon in het parkmuseum ingericht. Beheerder Leidekker beveelt een bezoekje zeer aan. Binnen prijken foto’s van doodgebeten moeflons aan de muur. Als het de bedoeling is de bezoeker terug te laten verlangen naar de moeflon in stoofpotvorm, dan is de expositie geslaagd. Mocht de beheerder zijn strijd tegen de wolf winnen, dan komt wellicht het wilde schaap nog eens terug op de menukaart van de Hoge Veluwe. Zo niet, dan bestaat de kans dat bezoekers binnenkort genoegen moeten nemen met de moeflon als permanent museumstuk.||https://www.volkskrant.nl/nieuws-achtergrond/op-de-hoge-veluwe-wordt-een-strijd-uitgevochten-tussen-moeflon-en-wolf-met-de-mens-als-scheidsrechter~b8a89dad/
2022-08-07||De avond van het miraculeuze doelpunt dat nooit meer zo gemaakt zal worden||Emmen heeft ‘ontzettend veel zin’ in de rentree in de eredivisie, zo klinkt het uit vele kelen. De enige Drentse profclub werd vorig seizoen kampioen in de eerste divisie en mag direct op bezoek bij titelpretendent PSV, op een wolkenvrije, maar niet broeierige zaterdagavond. Tijdens de reis van 250 kilometer worden herinneringen opgehaald. Emmen werd in voorgaande jaren een keer afgeslacht in Eindhoven (6-0), maar tijdens de andere vijf ontmoetingen wist het PSV een zware dag te bezorgen. Coach Lukkien, al twee promoties en een degradatie op zijn naam met Emmen, zag alleen een paar versterkingen uit zijn eigen netwerk aanmeren deze zomer, maar heeft er toch veel vertrouwen in. PSV ligt Emmen wel. De Drenten beginnen ook goed, de eerste kans is voor hen. Dat PSV al counterend via Johan Bakayoko op 1-0 komt, lijkt een bedrijfsongeval. De hoofden blijven omhoog. Maar dan volgt in de 26ste minuut een kolderiek doelpunt waarvan in het Philips stadion de herhaling driemaal wordt uitgezonden op grote schermen. Bij elke herhaling klinkt het gelach harder, op het laatst is het een soort proesten. Het doelpunt wordt door zendgemachtigde ESPN direct op sociale media geslingerd met de begeleidende tekst: ‘Nu al het meest knullige eigen doelpunt van het seizoen’. Het is een tweet die razendsnel wordt verspreid, zoals dat vaker gebeurt met kolderieke eigen doelpunten, meestal geknipt uit wedstrijden uit het amateurvoetbal, een ver verleden of obscure competities. Het is daarna lastig om de wedstrijd nog te volgen, ook al loopt PSV via twee goals van Cody Gakpo uit tot 4-0 en scoort Ole Romeny eenmaal tegen. Telkens dat eigen doelpunt nog eens terugkijken. Wie doet nou wat? Hoe rolt die bal nu precies? Hoe kunnen vier profspelers van dezelfde club dit voor elkaar krijgen? In een tijd waarbij eindeloos op standaardsituaties wordt getraind? PSV krijgt ongeveer tien meter voor de linkerpunt van het strafschopgebied van Emmen een vrije trap. PSV-back Max trapt de bal met een afdraaiende curve naar de tweede paal waar ’s lands beste kopper, PSV-spits De Jong, naartoe is geslopen. Maar de draaiende bal mist lengte en hoogte. Middenvelder Vlak die tussen De Jong en de paal instaat ziet hem op zich afkomen, op kniehoogte. Met de knie dan maar, denkt Vlak, maar hij raakt hem zo verkeerd dat de bal richting doelmond zeilt. Geen nood. Doelman Oelschlägl is attent en tikt de bal weg, maar die belandt op de heup van Emmen-verdediger Hardeveld. Met een vreemde carambole draait het leer nu langs de liggende Oelschlägl op de binnenkant van de paal, om daarna tergend langzaam over de doellijn te rollen. Maar daar komt Emmen-middenvelder Kieftenbeld, een van de weinige aanwinsten met veel ervaring in de eredivisie en de Engelse Championship, al aan. Kieftenbeld heeft niemand in zijn buurt, maar met zijn rug naar het doel heeft hij dat niet in de gaten. Gehaast draait hij zich om en half vallend schiet hij met zijn mindere linkerbeen tegen zijn rechterbeen aan. Driemaal scheepsrecht lijkt de bal te denken, nu ga ik erin ook. Vooral Kieftenbeld wordt het helemaal een rampavond, in de allerlaatste minuut valt PSV-invaller Sávio tegen zijn knie aan. Strompelend verlaat hij het veld. Er zit ‘speling op zijn kruisband’, luidt de diagnose. Medisch onderzoek op zondag wees uit dat hij dit seizoen niet meer in actie komt. Logischerwijs was de pechvogel na afloop niet beschikbaar voor de media. Doelman Oelschlägl vertelt buiten voor de spelersbus dat hij eigenlijk amper wist wat er gebeurde. Aanvoerder Veldmate, die er bovenop stond, snapt wel dat het woord ‘kolderiek’ in de mond wordt genomen. Met een glimlachje: ‘Het zal best viraal gaan. Met een muziekje eronder. Ik snap dat je als neutrale toeschouwer je lach moest inhouden. Maar dit gebeurt overal, ook op een hoger niveau.’ Binnen bevestigt PSV-commissaris Hans van Breukelen dat. De illustere oud-doelman van PSV en het Nederlands elftal haalt direct een interland tegen Oostenrijk in 1984 aan waarbij Michel Valke naast hem staat en de bal simpel kan wegschieten, maar via de onderkant van de lat in eigen doel ramt. Van Breukelen is blij dat ‘viraal gaan’ destijds nog een onbekend begrip was. ‘Anders hadden er van mij ook wel momentjes de wereld overgegaan. Dit kan iedereen overkomen.’ Trainer Lukkien baalt vooral van de zware blessure van Kieftenbeld, die ‘een prima voorbereiding draaide en echt iets toevoegt aan Emmen’. ‘Waardeloos.’ De 2-0 zal ontbreken bij de nabespreking. Niet zozeer uit piëteit met hoofdrolspelers Kieftenbeld, Hardeveld en Vlak, maar simpelweg omdat er weinig te analyseren valt. Glimlachend: ‘Er komt een bal op miraculeuze wijze op de doellijn en die moet je wegschieten. Klaar.’ Veldmate monter: ‘Dit kun je simpelweg nooit meer zo doen, ook al zou je het willen. Dus een ding is zeker: dit zal nooit meer op deze manier gebeuren.’||https://www.volkskrant.nl/sport/de-avond-van-het-miraculeuze-doelpunt-dat-nooit-meer-zo-gemaakt-zal-worden~b0f3c3a3/
2022-08-07||In de kleine tenten op festival Dekmantel wordt de toekomst van de dance- en clubcultuur ontsloten||Het is een van de mooiste cultuurclashes van het lopende festivalseizoen. In de dancetent Greenhouse op het vijfdaagse festival Dekmantel schuifelt zaterdagmiddag een grijze heer van dik in de 70 via de achteringang het podium op. Hij observeert de massa, die dan nog met de handjes in de lucht staat te zwaaien bij een harde dancehall- en bubblingset van de Haagse dj De Schuurman. Hij grijnst en slaat zijn drumstokken vast wat in tegen zijn bovenbeen. Dan is De Schuurman klaar. Zijn dj-tafel wordt weggesleept en binnen vijf minuten is het podium omgebouwd, klaar voor een complete band. En ineens staat dus, werkelijk waar, de toch wel legendarische Braziliaanse band Azymuth op Dekmantel, inclusief die eminente grijze drummer Ivan Conti (75). De samba- en jazzrock van Azymuth was hip in de jaren zeventig, ongeveer toen Santana ook nog hip was. Maar op Dekmantel lijkt de funkende sound van deze oerband nieuwe levenskracht te krijgen. De bliepende solo’s op de Fender Rhodes van toetsenist Kiko Continentino, en vooral diens door de vocoder getrokken stem, klinken heel erg van nu, van de dance- en feestjescultuur die stijlen en klankkleuren opdiept uit de verre muziekgeschiedenis. Makkelijk dansen is het niet op de driftige jazzritmen, maar de hele tent begrijpt waarom dit steengoed is, en welk verhaal hier wordt verteld. Festival Dekmantel, dat woensdag aftrapte in het Muziekgebouw in Amsterdam en vanaf vrijdag werd voortgezet op een tententerrein in het Amsterdamse Bos, geeft zichzelf ieder jaar een lastige zoekopdracht. Dekmantel zet niet drie dagen lang zomaar de fijnste (en beschikbare) dj’s in een tentenkamp, maar probeert de huidige dancecultuur in een breder verband te plaatsen. Er zijn lijnen te ontdekken tussen house en techno en Afrikaanse muziektradities, om maar eens wat te noemen. Of Jamaicaanse dancehall, of zelfs Zuid-Amerikaanse jazzrock. Het is natuurlijk prachtig dat Dekmantel die bands uit het verleden ook laat opdraven, voor een publiek dat toch vooral komt om op te gaan in een dj-set of dertig. Maar misschien nog mooier aan Dekmantel: in vooral de kleinere tenten wordt ook de toekomst van de dance- en clubcultuur ontsloten. In hangar-achtige schuren als de UFO II en in de pure dj-tent van de Boiler Room ontstaan steeds de mooiste feestjes, hoe hard grote namen als de Canadese Jayda G op zaterdag ook hun best doen Dekmantel aan het dansen te krijgen bij zorgeloze maar ook wat alledaagse house. Op vrijdagavond speelt het Rotterdamse duo Animistic Belief een brullende elektronische punkset in UFO II, en bij hun stuiterende bassen uit analoge synths vervagen weer de grenzen tussen stijlen en tijdperken. En later in de avond spatten de golfplaten van de hangar, bij verpletterende drum-’n-bass van de Canadees Aquarian, die futuristisch klinkt maar toch ook terugblikt op de triphop van de jaren negentig. Op vrijdag geeft Dekmantel rond het hoofdpodium een greep uit de beste Britse dance van nu, die ook probeert iets nieuws te bouwen op de fundamenten van vroeger. Joy Orbison draait dubstep en aloude UK Garage, maar weet die stijlen een opwindende, eigen dynamiek te geven, die ook zijn eigen werk zo bijzonder maakt. Hetzelfde doen de broers Tom en Ed Russell alias Overmono in hun live-set, die herinneringen oproept aan de rave-cultuur, toen techno, acid en zelfs rock samenkwamen rond de dansvloer. En dan speelt zich rond Dekmantel ook nog een festival binnen het festival af, achteraan het terrein in de tenten waar de hardste techno mag zegevieren. Ook dat oergenre van de clubcultuur is nog altijd in ontwikkeling, al zijn de sets op zaterdag van de Nederlandse Talismann en de Ghanees-Amerikaanse Akua vooral ook goed omdat ze de in beton gegoten ritmen van de drummachines in hun waarde laten. De gure bassen en drums van Akua zijn kaal en eng hard, maar wat een euforie weet zij door de UFO I te jagen als zij ineens een striemende hihat of snaredrum over de bassen gooit, als weer een duwtje richting ultieme dansverlossing. Het is streng en metrisch maar ook zo waanzinnig groovend: onmogelijk om bij weg te lopen. Toch moet je verder, want er is meer te ontdekken. De dance uit een aantal Afrikaanse landen, van Oeganda tot Zuid-Afrika, doet het al jaren goed en op Dekmantel komen een paar mooie acts van het Oegandese label Nyege Nyege voorbij. In de broeikas Greenhouse bijvoorbeeld staat zaterdag het duo Debmaster met MC Yallah, dat de grenzen nóg verder verlegt. De machinale hiphop en trap-beats van Debmaster geven een stoot gas aan de razende en hyperaanstekelijke raps van de Keniaanse Yallah. En ook bij deze band denk je na afloop dat je een toekomstvisioen hebt gehad, en dat je veel verder hebt gekeken dan de dance lang is.||https://www.volkskrant.nl/cultuur-media/in-de-kleine-tenten-op-festival-dekmantel-wordt-de-toekomst-van-de-dance-en-clubcultuur-ontsloten~bf078291/
2022-08-07||‘Hartverscheurend als je bij een moeder haar kind weghaalt’||‘Dit is een incident dat ik nooit meer hoop mee te maken. We waren hondengeleiders, Hans, Gert en ik, toen een collega belde: ‘Jeugdzorg staat hier, we moeten vier kinderen uit huis plaatsen. Komen jullie helpen? Want in die woning zit een gevaarlijke hond, een soort pitbull, en die vader kan agressief zijn.’ ‘Vanwege die hond werden we meegevraagd, we gingen in totaal met vier of vijf dienstauto’s die kant op. Er was meteen spanning: op het balkon stond die vader met een peuter op zijn arm te schreeuwen: ‘Oprotten! Ik geef mijn kind niet af! Ik vermoord jullie!’ ‘Twee jeugdzorgmedewerkers en een geüniformeerde collega liepen de trap op naar het portiek en belden aan. De vader deed open en schreeuwde weer: ‘Jullie komen mijn huis niet in, klootzakken!’ Wij stonden beneden en hoorden een verhit gesprek dat heel lang duurde. Op een gegeven moment kwam de collega weer de trap af: ‘We krijgen het niet voor elkaar.’ ‘Dan weet je: nu moet de politie naar binnen. Dat kan gewelddadig worden en dat wil je niet, zeker niet als er kinderen bij zijn. Ik ging met Gert en Hans naar boven en praatte op die man in: ‘Laten we dit rustig met elkaar oplossen.’ ‘Ik had het lexaanschild, zo’n transparant schild om jezelf te beschermen, van Hans in een hoekje van het portiek gezet voor het geval die hond zou komen, en ik stapte als eerste naar binnen. Die man ging helemaal door het lint en sprong op me af. Ik pakte hem beet, trok hem naar buiten en viel achterover, waardoor in het portiek een worsteling ontstond. Hij was heel emotioneel en bleef schreeuwen terwijl wij hem onder controle brachten. Toen ik op hem zat, zei ik: ‘Joh, jeugdzorg kijkt mee, zij zien jouw gedrag, je maakt het alleen maar erger. Hou je alsjeblieft rustig, ook voor je kinderen. We willen je geen pijn doen. Hoe raar het ook klinkt, we zijn hier om jou te helpen.’ ‘Hij werd rustig en ging mee naar beneden, waar de collega’s hem opvingen. En toen kwam dat verschrikkelijke moment: we moesten naar die moeder in de woonkamer. Ik hield het schild laag voor mijn benen en ging voorop, maar die hond was rustig. Ik liet hem even ruiken, kon hem aanhalen en heb hem in de keuken gezet. ‘Moeder zat op de bank met de peuter van 1,5 stevig in haar armen geklemd en ook zij zei: ‘Ik geef mijn kind niet af.’ Je ziet dat gezicht van die moeder, je ziet haar ogen, je ziet haar paniek. Dat doet wat met je hoor, zeker als je zelf kinderen in die leeftijd hebt. Ik ging naast haar zitten op de leuning van de bank en zei weer: ‘We willen geen geweld gebruiken, geef alsjeblieft je kind af, we zullen er goed voor zorgen.’ Ik denk dat we dat wel honderd keer hebben gezegd. En zij roept: ‘Nee! Ga weg!’ Je ziet de pijn in haar gezicht. Wij voelden ons tamelijk machteloos en keken naar jeugdzorg: moet dit echt? Het moest. ‘Ik keek Gert aan, toen hebben we allebei rustig een arm van de moeder vastgepakt. Ik boog haar linkerarm open en voelde de weerstand, ik moest fors trekken. Gert deed hetzelfde met haar rechterarm. Hij pakte het kind en gaf het meteen aan jeugdzorg. ‘Die moeder zei niets meer. Ze keek… Vreselijk. Hartverscheurend als je bij een moeder haar kind weghaalt. Dit is een van de rotste klussen om te doen. Het raakt me weer. ‘De andere drie kinderen waren buiten aan het spelen. Eentje was door een collega ergens opgehaald, de twee oudsten, van 9 en 7, kwamen net aanfietsen toen wij met die moeder naar beneden liepen. Zodra zij ze zag, schreeuwde ze: ‘Wegwezen! Omdraaien! Ze gaan jullie bij ons weghalen!’ Die kinderen draaiden om en fietsten in grote paniek de straat weer uit. ‘Een collega die het tweetal later bij een buurvrouw ophaalde, waar ze zaten ondergedoken, vertelde bij de debriefing een afschuwelijk verhaal. Ze had die kinderen beloofd dat ze samen naar een mooi huis met veel speelgoed en andere kinderen zouden gaan. Maar toen zij ze op het bureau overdroeg aan jeugdzorg, nam elk van die twee jeugdzorgmedewerkers een kind mee naar een ander huis – er was geen plek voor vier kinderen tegelijk. Die collega was ontzettend kwaad. ‘Bij de koffie en het napraten waren we allemaal geëmotioneerd. We zeiden tegen elkaar: dit moeten we nooit meer zo doen. De volgende keer zorgen we dat er een onderhandelaar meegaat. Ik weet niet of dat had geholpen, maar het is het proberen waard. Want dit incident kende alleen maar verliezers.’ Marcels achternaam kan om veiligheidsredenen niet worden vermeld.||https://www.volkskrant.nl/mensen/hartverscheurend-als-je-bij-een-moeder-haar-kind-weghaalt~baf65d40/
2022-08-07||De Canal Parade is terug, maar zonder Ellie Lust||Na drie jaar afwezigheid was de Canal Parade, het hoogtepunt en tevens afsluiter van Pride Amsterdam, terug op de Amsterdamse grachten en op de televisie. Het 3,5 uur durende verslag van de tachtig boten die uitpuilden van de feestvierende mensen werd zaterdag tot tweemaal toe uitgezonden door Avrotros. Een keer live in de middag en een keer ’s avonds in de herhaling voor de mensen die geen tv-recensent zijn of voor hen die te vroeg gepiekt hadden. Opvallendste verandering: oud-agent en mediapersoonlijkheid Ellie Lust was vervangen door Splinter Chabot, als altijd gestoken in een kleurrijk pak. Chabot vertelde dat hij voor het eerst de feestelijke botenparade vanaf de kade meemaakte in plaats van op het water. Elke voorbijvarende discoboot kon dan ook rekenen op zijn verrukking (‘Heerlijk!’). ‘Ik zal straks wel wat rustiger worden, hoor’, stelde hij co-presentator Rik van de Westelaken aan het begin van de uitzending gerust. De presentatoren wisselden hun rol als commentatoren af met interviews, met onder anderen programmamaker Tim den Besten en een Feyenoord-supporter/Roze Kameraad, en persoonlijke ontboezemingen. Chabot bekende dat hij tijdens het kussen op straat altijd over de schouder van zijn geliefde kijkt om te zien wie er aan komt. Rik van de Westelaken vertelde naar aanleiding van een voxpop dat hij als homo niet zomaar overal op vakantie durft. En dat allemaal tegen een achtergrond van een uitgelaten publiek en in veren, glitters en leer uitgedoste opvarenden, onder wie burgemeester Femke Halsema (niet in leer, wel met bloem in het haar) die, al dan niet met protestborden in de hand, op de pompende beats van de muziek lieten zien wat ze als dansers in huis hadden. Chabot en Van de Westelaken waren als twee mensen in de kroeg die te midden van alle drinkende en feestende mensen een serieus gesprek proberen te voeren – een haast onmogelijke taak. De kritiek op de deels commerciële parade die de afgelopen jaren (vanuit de lhbti-gemeenschap zelf) toeneemt, kwam kort aan bod. De plannen van de gemeente voor een kortere botentocht en meer betrokkenheid van bi-culturele en transgendergroepen kwamen niet ter sprake. Ook de tegen de stikstofmaatregelen protesterende roze boeren die, volgens een bericht van de NOS, roze zakdoeken uitdeelden aan de start van de optocht, bleven onbesproken – zelfs toen twee jonge toeschouwers werden ondervraagd die een rode en regenboogboerenzakdoek om hadden. Eenvandaag-opiniepeiler Joyce Boverhuis deed verslag van een niet bepaald vrolijk stemmend onderzoek onder lhbti’ers. Daaruit bleek onder meer dat 7 op de 10 transgender, non-binaire en intersekse personen negatief gedrag meemaken. En 77 procent van de lhbti’ers past zijn gedrag aan om negatieve reacties te voorkomen. Queer-zijn wordt vaak geproblematiseerd, zeiden podcasters en programmamakers Vera Siemons en Annefleur Schipper, terwijl lesbisch zijn óók heel leuk is. Dat was afgelopen zaterdag, zelfs vanaf de bank, zeker te zien.||https://www.volkskrant.nl/columns-opinie/de-canal-parade-is-terug-maar-zonder-ellie-lust~b7c31108/
2022-08-07||De echte lach van Gini Wijnaldum is terug||Striemende, hemelse buien in regentijd. Totaal ondergelopen straten van zand. Oneindige files in Dakar, Senegal, waar te veel auto’s elkaar te weinig ruimte geven, waar het gezag ontbreekt op straat en sommige chauffeurs denken dat ze meer opschieten als ze tegen het verkeer inrijden. Straatverkopers, tikkend op ruiten van stilstaande auto’s, jongens nog, altijd elegant geklede meisjes en vrouwen, met strak verpakte pinda’s, papieren zakdoekjes, paraplu’s, in de dagelijkse, niets ontziende strijd om het bestaan. Een lucht gevuld met stikstof, zonder discussies. Hier in Senegal, straks de eerste tegenstander van het Nederlands elftal op het WK, zijn Cody Gakpo, Arne Slot, Burak Yilmaz en Excelsior lichtjaren verwijderd, als elementen van de hervatting van de competitie in een landje dat zichzelf groter waant dan het is. De Premier League is hier in volle glorie aanwezig, als de goudkust van het voetbal, met zijn uitgeslagen, nooit loslatende klauwen naar alle continenten. Liverpool, Chelsea, Fulham en al die andere clubs voetballen overal in openbare gelegenheden, als behang in restaurants, met serieuze volgers en wegkijkers. Wie hier vertoeft, in dit arme Afrikaanse land vol beleefdheid en hulpvaardigheid, ziet zijn bedenkingen tegen de spilzucht en de idiote bedragen in het hedendaagse voetbal alleen bevestigd. Langs al die van stadions dromende jongetjes op veldjes van zand, in hun verwassen namaakshirts van topspelers, is het lastig een greintje sympathie op te vatten voor het beleid van bijvoorbeeld Barcelona waarin een jaar na het bijna-faillissement weer alles mogelijk lijkt. Zelfs met Nederlandse topspelers die in het miljoenenspel in de knel raakten, al heten ze dan Frenkie de Jong of Georginio Wijnaldum, hoeft niemand medelijden te hebben. En toch werkte de blijdschap van Wijnaldum over de verlossing uit Parijs aanstekelijk. Bij Paris SG was hij verworden tot een nummer uit het grote spel van Messi en Mbappé dat nooit op de bingokaart verscheen. Toen ook bondscoach Louis van Gaal hem negeerde, postte hij een filmpje, met een luxueus, in een mand dobberend ontbijt op zee, ergens bij de Malediven of zo. Wijnaldum schreef dat hij het ontzettend naar de zin had, en dat was misschien ook wel zo, maar achter de schittering van zijn ogen school verdriet en onbegrip. Hij had ergens anders willen zijn en moest zich ondanks die 9 miljoen per jaar losweken van PSG, om zijn voetballeven te redden. AS Roma is de nieuwe club. José Mourinho dus. Zie hem weer lachen. Echt lachen. Gini met zijn ogen net boven de waterspiegel, als hij opstaat in een nat pak van AS Roma en het bad verlaat. Gini bij de ontvangst door supporters. Gini met de breedst mogelijke lach, tijdens de medische keuring, met allerlei plakkers op zijn lijf. Gini met zijn nieuwe nummer, 25. Gini, Romeinse strijder in het leger van José. In zijn achterhoofd maakt hij zijn rentree in Oranje. In zijn biografische gegevens op sociale media staat dat hij meer dan tachtig interlands heeft gespeeld. Het is de bescheiden versie van 86. Hopelijk klopt hij zo hard op de deur van Van Gaal, dat die opendoet.||https://www.volkskrant.nl/sport/de-echte-lach-van-gini-wijnaldum-is-terug~bd8f7925/
2022-08-07||Ik ben een schijn-Fransoos: ik versta de taal redelijk, ik heet Julien en heb een geweldige bonjour in huis||De man had het zweet op zijn voorhoofd staan en een zonnebril op die je niet anders kunt omschrijven dan ‘snel’. Hij stond aan het eind van de kleine rommelmarkt waarvan het hoogtepunt een huiveringwekkende pop was, waarvan het hoofd een net iets andere kleur dan haar lijf had. (Was ze onthoofd geweest? En waarom dan?) De beste voetballer ooit, zei de man, was Johan Cruijff. Hij had hem zelf zien spelen. In 1971, toen Ajax voor de Europacup 1 aantrad tegen Olympique Marseille. De man was toen 15 en Cruijff had zo’n indruk gemaakt dat er nooit meer een plek was voor een ander. Cruijff was best goed, wilde ik zeggen, maar in Nederland vinden we Ron Vlaar eigenlijk beter. Dat lukte niet, omdat mijn Frans belabberd is. Soit, zou je zeggen, dat geldt voor wel meer Nederlanders die in Frankrijk op vakantie zijn. Zeker. Maar de meeste Nederlanders hebben niet een Frans paspoort en een Franse vader. Ik ben wel in Nederland geboren, maar tot en met mijn 5de sprak mijn vader alleen maar Frans met me. Daarna verwaterde het, zodanig dat ik in mijn vaderland niet ver kom zonder Google Translate. Daarom probeer ik op vakantie in zo min mogelijk gesprekssituaties te komen met echte Fransen. Dat is lastig. Maar niet veel lastiger dan het hoofd te bieden aan de gevoelens van schaamte en mislukking die me overmeesteren na het kopen van vier croissants en een stokbrood. (‘Wat voor soort stokbrood had u gewild?’) (‘Ja, stokbrood.’) Ik ben een schijn-Fransoos: ik versta de taal redelijk, ik heet Julien en heb een geweldige bonjour in huis, waardoor mensen nog wel eens denken dat er met mij een normaal gesprek te voeren valt. Ik voel me op dat soort momenten als de voetballer Theo Hernández, die ooit bij zijn presentatie bij Real Madrid probeerde een balletje hoog te houden, maar hopeloos faalde en uiteindelijk gewoon maar zwaaide naar het aanwezige publiek. Met het aantal Fransen dat ik in mijn leven teleurgesteld heb (incluis familieleden) kun je een kleine stad bevolken. De nieuwste inwoner is de man op de rommelmarkt. Met veel oempfs en ah’s en schouderophalen vertelde hij dat Zidane en Platini ook wel goed waren, maar niemand kan tippen aan Cruijff. Ik zocht naar een hiaat in zijn woordenstroom en toen ik die vond riep ik ‘merci’ en toen nog eens ‘merci’. Ik zette een paar stappen achteruit en de man draaide zich om. Zonder nog een woord te zeggen liep hij terug naar zijn tafeltje. Hij zei niets, maar ik verstond hem luid en duidelijk. Gênant.||https://www.volkskrant.nl/mensen/ik-ben-een-schijn-fransoos-ik-versta-de-taal-redelijk-ik-heet-julien-en-heb-een-geweldige-bonjour-in-huis~bcc3fe08/
2022-08-07||Campina lanceert het ontbijtconcept opnieuw als Sterke Start Yoghurt||Mensen zijn gewoontedieren, en al helemaal als het over ontbijt gaat (behalve als ze de grens zijn overgestoken). Een aanzienlijk deel van de innovatie in de voedselindustrie gaat zitten in het brengen van oude gewoontes als nieuwe ideeën. Neem een bakje yoghurt (met fruit of granen) in de ochtend: Campina lanceert het concept opnieuw als Sterke Start Yoghurt. Goeie naam wel, niet alleen vanwege de alliteratie, maar omdat het meteen een dwingende gebruiksaanwijzing is. We probeerden het, met wat cruesli. Het is dikke yoghurt, waar je je lepel in kunt laten staan. Tijdens het lepelen (prima te doen verder) lazen we de verpakking, want laten we wel wezen: zuivelreus FrieslandCampina staat midden in de stikstofcrisis en vindt, volgens een verklaring op de eigen site, de kabinetsplannen ‘onrealistisch en onwenselijk’. Ze volgen liever hun eigen plannen voor stikstofreductie. Deze yoghurt komt in ieder geval van weidemelk ‘afkomstig van koeien die ten minste 120 dagen per jaar in de Nederlandse wei lopen’. Dan weet u dat. Cijfer: 6,5||https://www.volkskrant.nl/beter-leven/campina-lanceert-het-ontbijtconcept-opnieuw-als-sterke-start-yoghurt~b2fff107/
2022-08-07||Wat zou u doen als u moest kiezen tussen uw moeder en de gerechtigheid?||Als u dacht dat het Westen in Oekraïne helpt de democratie te verdedigen, dan hebt u het mis. Want op andere vlakken worden democratische principes overboord gegooid. Om de Russische leider Poetin dwars te zitten, ontzien we democratisch omstreden EU-landen als Polen en Hongarije. En omdat we goedkope olie en gas nodig hebben, doen we zaken met autocraten in Saoedi-Arabië en Egypte. Dus hoezo verdedigen van de democratie? Dat was de boodschap van Kenneth Roth van Human Rights Watch in een interview met de Volkskrant. Zijn mensenrechtenorganisatie speelt een belangrijke rol bij het scherp houden van westerse democratieën. Toch ergerde ik me aan zijn uitspraak. Ik geloof niet dat het Westen in Oekraïne slechts met woorden pretendeert de democratie te verdedigen zoals hij betoogt. Het Westen weigert te accepteren dat de autocraat Poetin een democratisch en soeverein land ontmantelt en dat internationale verdragen over de onschendbaarheid van grenzen worden vertrapt. Natuurlijk speelt ook de machtsvraag – tegenspel bieden aan Russisch expansionisme – maar verder gaat het wel degelijk ook om het verdedigen van essentiële beginselen, zoals democratie, soevereiniteit en internationaal recht. Roths manier van denken is wel een interessante casus in het eeuwige spanningsveld tussen de ideale wereld en werkelijke wereld. Zijn redenering is dat het Westen in Oekraïne ten onrechte als verdediger van de democratie poseert omdat het tegelijkertijd diezelfde democratie negeert in zijn betrekkingen met autoritaire en autocratische regimes. Vrij vertaald: of je bent democraat voor de volle honderd procent, of je bent het niet. Het is de aard van het activistenbeestje. Wie strijdt voor wat hij ziet als de goede zaak, of dat nu mensenrechten zijn of het voortbestaan als boer, denkt al snel rechtlijnig in termen van of-of. Het is goed of fout, alles of niets. Alleen leent buitenlandse politiek zich niet voor zulke scherpe binaire keuzes. De westerse democratieën torsen dit probleem van oudsher met zich mee. In de strijd tegen het communisme kregen ze al het verwijt dictatoriale regimes te steunen als deze maar tegen Sovjet-Rusland waren. Nu zoeken de Amerikaanse president Biden en zijn Franse collega Macron contact met de Saoedische kroonprins Mohammed bin Salman in de hoop dat deze met zijn olie en gas zal helpen het wegvallen van Russische energie te compenseren. Deze avances met een notoire mensenrechtenschender schuren, inderdaad, toch denk ik niet dat het Westen daarmee meteen al zijn geloofwaardigheid verliest. Het is en-en. Het kan proberen een gelegenheidsdeal te sluiten met dubieuze oliesjeiks én tegelijkertijd oprecht zijn in zijn steun aan de democratie in Oekraïne. Waar het in de kern om draait, is dat morele zuiverheid in politiek en wereldpolitiek praktisch onhaalbaar is. Vaak moet er worden gekozen tussen verschillende kwaden. Momenteel is Poetin het grootste kwaad, weerwerk bieden aan hem heeft de hoogste prioriteit. Bovendien willen westerse regeringen voorkomen dat hun bevolkingen zich afkeren van hun Oekraïne-beleid en zelfs in opstand komen vanwege mogelijke energieschaarste en torenhoge energierekeningen als gevolg van de confrontatie met Poetin. Als dat betekent dat oliezaken moeten worden gedaan met autocraten, dan moet dat maar. Dan is dat het kleinere kwaad. Het is een kwestie van hiërarchie aanbrengen in alle belangen en keuzes maken, hoe pijnlijk ook. Dat werk laten we graag aan politici over. Activisten, intellectuelen, commentatoren en columnisten hoeven nooit te marchanderen. Zij zijn, om Robert Kaplan te citeren, ‘free of the burden of real-world bureaucratic responsibility, make choices in the abstract and treat morality as an inflexible absolute’. Oftewel: ze gaan nergens over, kunnen niet worden weggestemd door kiezers en kunnen daarom ongetest pronken met de nobelste standpunten. Er zijn wel grenzen aan het pragmatisme waartoe de werkelijke wereld kan dwingen, maar die moeten van geval tot geval worden bepaald. Altijd is het ingewikkeld. Bekend is het verhaal van Albert Camus, de in Algerije geboren en opgegroeide Franse schrijver. Hij vond het streven van de Algerijnen zich los te maken van de Franse kolonisator gerechtvaardigd, maar keurde geweld af. Als onafhankelijkheidsstrijders bommen zouden gooien naar een tram in Algiers waarin zijn moeder zou kunnen zitten, zo zei hij, dan ‘geef ik de voorkeur aan mijn moeder boven de gerechtigheid’. Ben benieuwd wat Roth, of u lezer, gesteld voor zo’n keuze zou doen. Arie Elshout is journalist en schrijft om de week een column.||https://www.volkskrant.nl/columns-opinie/wat-zou-u-doen-als-u-moest-kiezen-tussen-uw-moeder-en-de-gerechtigheid~b163db0b/
2022-08-07||Voor China is de oorlog in Oekraïne de laatste stuiptrekking van de westerse alleenheerschappij in de wereld||Is de Russische invasie van Oekraïne slechts de eerste in een reeks van conflicten die Europa de komende jaren steeds meer op het Midden-Oosten zal doen lijken? Een Chinese academicus – die anoniem wilde blijven – stelde me die vraag vorige week en uit zijn redenering bleek hoe anders niet-westerlingen aankijken tegen een oorlog die de Europese geopolitieke orde danig opschudt. Uit de gesprekken die ik met Chinese academici heb om te begrijpen hoe zij de wereld zien, blijkt dat zij vanuit een fundamenteel andere positie redeneren dan veel van hun collega’s in het Westen. Niet alleen zijn ze eerder geneigd om de oorlog in Oekraïne te wijten aan de uitbreiding van de Navo dan aan het Kremlin, maar veel van hun strategische aannames zijn in de kern het tegenovergestelde van die van ons. Terwijl de Europeanen en Amerikanen het conflict als een keerpunt in de wereldgeschiedenis beschouwen, zien de Chinezen het gewoon als een militaire interventie – van zelfs minder belang dan die in Korea, Vietnam, Irak en Afghanistan van de afgelopen 75 jaar. In hun ogen is het enige werkelijke verschil dat het dit keer niet het Westen is dat ergens tussenbeide komt. Bovendien, terwijl menigeen in Europa denkt dat deze oorlog de terugkeer van Amerika op het wereldtoneel markeert, zien Chinese intellectuelen het als een nadere bevestiging van het begin van een post-Amerikaanse wereld. In hun ogen heeft het einde van de Amerikaanse alleenheerschappij een vacuüm gecreëerd dat nu door Rusland wordt opgevuld. Waar westerlingen een aanval op de op regels gebaseerde orde zien, zien mijn Chinese vrienden de opkomst van een meer pluralistische wereld – een waarin het eind van de Amerikaanse alleenheerschappij andere regionale en subregionale projecten mogelijk maakt. Hun argument is dat het de op regels gebaseerde orde altijd heeft ontbroken aan legitimiteit: westerse machten hebben die regels vastgesteld en hebben er nooit veel been in gezien om ze te veranderen als het hun zo uitkwam (zoals in Kosovo en Irak). Vanuit deze argumenten kom ik op de analogie met het Midden-Oosten. Mijn Chinese gesprekspartner beschouwt de situatie in Oekraïne niet als een aanvalsoorlog tussen soevereine landen, maar eerder als een herschikking van postkoloniale grenzen bij het eind van de westerse alleenheerschappij. Net zoals in het Midden-Oosten landen vraagtekens zetten bij de grenzen die het Westen na de Eerste Wereldoorlog daar heeft getrokken. Toch is de opvallendste parallel dat het conflict in Oekraïne door velen wordt beschouwd als een indirecte oorlog. Net zoals de oorlogen in Syrië, Jemen en Libanon, is ook die in Oekraïne aangewakkerd en misbruikt door grootmachten. Wie hebben er de meeste baat bij? Volgens mijn Chinese vrienden in elk geval niet Rusland, Oekraïne of Europa. De Verenigde Staten en China hebben er uiteindelijk het meest bij te winnen en beide benaderen het conflict als een indirecte oorlog binnen hun bredere rivaliteit. De Amerikanen hebben ervan geprofiteerd door de Europeanen, Japanners en Koreanen aan een nieuwe rangschikking van door de VS opgelegde prioriteiten te binden en door Rusland te isoleren en China te dwingen tot openheid over hun positie in kwesties van territoriale integriteit. Op zijn beurt heeft China er baat bij gehad dat Rusland nu nog meer in een ondergeschikte positie verkeert en door meer landen in het Globale Zuiden aan te sporen om geen partij te kiezen. Terwijl Europese leiders zich opwerpen als 21ste-eeuwse Churchills, zien de Chinezen hen slechts als pionnen in een groter geopolitiek spel. Alle academici met wie ik heb gesproken, waren het erover eens dat de oorlog in Oekraïne een tamelijk onbelangrijke afleiding vormt vergeleken bij de ontregeling door covid-19 op de korte en de machtsstrijd tussen de VS en China op de lange termijn. Natuurlijk valt er veel in te brengen tegen de punten van mijn Chinese gesprekspartner. Europeanen hebben meer zeggenschap dan hij meent en de krachtige reactie van het Westen op de Russische agressie zou wel eens kunnen voorkomen dat deze oorlog de eerste wordt in een lange reeks van grensconflicten (zoals bij de tien jaar durende oorlogen in voormalig Joegoslavië in de jaren negentig). Toch zou het feit dat Chinese waarnemers de zaken zo anders interpreteren dan wij ons aan het denken moeten zetten. Op zijn minst zouden wij in het Westen meer moeten nadenken over hoe de rest van de wereld ons ziet. Natuurlijk is het verleidelijk om de Chinese argumenten af te doen als obligate discussiepunten, bedoeld om een vijandig, ondemocratisch regime niet tegen de haren in te strijken (openbare discussies over Oekraïne worden in China zwaar gecensureerd). Maar misschien zou enige bescheidenheid niet misplaatst zijn. Het feit dat Chinese waarnemers zo’n radicaal ander perspectief hebben, kan wellicht verklaren waarom het Westen geen bijna-universele steun heeft gekregen voor sancties tegen Rusland. In een tijd waarin het beleid van ‘baas-in-eigen-huis’ sterk in opkomst is, zou het ons niet moeten verwonderen dat andere regeringen Oekraïne niet zo belangrijk vinden. Waar wij een heldhaftige zelfverdediging van de op regels gebaseerde orde zien, zien anderen de laatste stuiptrekkingen van de Westerse alleenheerschappij in een wereld die hard op weg is om meerpolig te worden. Copyright: Project SyndicateVertaling: Leo Reijnen||https://www.volkskrant.nl/columns-opinie/voor-china-is-de-oorlog-in-oekraine-de-laatste-stuiptrekking-van-de-westerse-alleenheerschappij-in-de-wereld~bf6f78b1/
2022-08-07||Het ouderschapsverlof komt niet ten goede aan de vrouwen die het het hardst nodig hebben||Jarenlang las ik met bezorgde blik berichten dat van alle ongelukkige mensen, jonge ouders het allerongelukkigst zijn. ‘Kinderen maken doodongelukkig: doe het niet!’, iets in die trant stond er dan boven – onzin natuurlijk, want we weten niet hoe ongelukkig de gekwelde ouders waren geweest zonder kinderen. Alle waarschuwingen ten spijt kreeg ik dit jaar dus toch een kind, wat maar weer aantoont dat een mens meer najaagt dan geluk alleen. Een kinderwens beschouw ik inmiddels als een soort aandoening waartegen maar één remedie bestaat, geluk is daarvan niet per se een bijwerking. Het zijn niet de kinderen zelf die ongelukkig maken, blijkt uit het World Happiness Report: de kinder-geluksdip per land hangt samen met de kwaliteit van de ouderschapsregelingen. Daaraan dacht ik deze week bij de introductie van het nieuwe ouderschapsverlof: ouders kunnen nu negen weken tegen 70 procent doorbetaling met verlof in het eerste levensjaar van hun kind. Bijna werd het een feestmoment, maar op onze voorpagina stond streng: ‘Op een moment dat werkgevers al zo met hun roosters worstelen.’ Ja hoor, jarenlang werken we toe naar deze mijlpaal voor de emancipatie, van werkgroep naar taskforce, eindelijk kennen we economische waarde toe aan het werk dat thuis wordt verzet, maar de buurt kwam al klagen voor het feministische feestje begonnen was. Ik voelde direct een vaag schuldgevoel opkomen over mijn verlofaanvraag, net als toen ik zwangerschapsverlof aanvroeg. Het langetermijnideaal is natuurlijk dat als moeder én vader bij de start zorgen en huishouden, de boel daarna gelijker zal opgaan. Daardoor zullen ook moeders idealiter minder geneigd zijn met betaald werk te minderen na de kinderen. Het is de vraag of dat laatste gebeurt: er is wel onderzoek dat laat zien dat vaders met verlof betrokkener zijn thuis en dat hun vrouwen meer werken, maar of dat verband causaal is, is moeilijk te bewijzen. Het kan ook zijn dat huishoudens zoals het mijne, waar de huishoudelijke klusjes al met een bijna kinderachtige precisie worden gesplitst, vaker verlof opnemen. Het is dan ook de vraag of de regeling effect heeft waar hij het hardst nodig is. Onder laagopgeleide (hetero)vrouwen is de arbeidsparticipatie het laagst en moeilijkst op te krikken. Zij kunnen wel een gelijkmakertje gebruiken: zij zijn het vaakst financieel onzelfstandig en lopen vaak risico op armoede na een scheiding. Maar de gedeeltelijke vergoeding maakt dat hun gezinnen er vaak juist geen gebruik van zullen maken – ook bij het aanvullend geboorteverlof voor vaders is dat een vaak genoemde reden om door te werken. Doorbuffelende ouders missen óók de andere voordelen die worden verbonden aan ouderschapsverlof: een betere band tussen vader en kind, lager scheidingsrisico, en zelfs (volgens Zweeds onderzoek) minder gebruik van angstmedicatie. Dat is het zogeheten Mattheuseffect: wie het goed heeft krijgt het beter, wie het minder heeft, minder. Ook het toegevoegde geluk van het ouderschapsverlof wordt dus niet evenredig verdeeld. Voor een echte doorbraak in deeltijdland zou ten minste vergoeding tot het nettominimumloon nodig zijn, maar in Nederland smachten we liever jarenlang bij Scandinavische plaatjes van blakende, gelijkwaardige ouders die hun baby zelfgeteelde moestuingroenten voeren, en introduceren dan een halve poldermaatregel. Toch raakte ik nog in een milde feeststemming. Ik sprak deze week mijn broer, een managerachtig type bij een multinational. Hij was opgelucht, zei hij: er viel nu echt geen reden meer te verzinnen om vrouwen in de baarklare leeftijd niet aan te nemen. Mannen en vrouwen zijn nu in potentie allemaal ‘evenredig hinderlijk’, zei hij. Er viel een klein beetje schuldgevoel van mijn schouders: hop, op de schouders van mannen met verlof. Wat heerlijk dat jonge ouders eindelijk allemaal even hinderlijk zijn voor werkgevers. Dat had trouwens óók voorop de krant gemogen.||https://www.volkskrant.nl/columns-opinie/het-ouderschapsverlof-komt-niet-ten-goede-aan-de-vrouwen-die-het-het-hardst-nodig-hebben~bb970975/
2022-08-07||De gai-gai staat symbool voor de machtsstrijd op de Banda-eilanden||Wie in de supermarkt nootmuskaat of foelie koopt, zal zich er doorgaans niet van bewust zijn dat deze specerijen onlosmakelijk zijn verbonden met een van de grootste slachtingen in de Nederlandse koloniale geschiedenis. Die nootmuskaat wordt al eeuwenlang met een zogenoemde gai-gai geplukt op de Banda-eilanden, een eilandengroep die deel uitmaakt van de Molukken in het oosten van de Indonesische archipel. De gai-gai is een lange stok met twee scherpe punten die langs de takken van de nootmuskaatboom worden getrokken. De noten die loskomen vallen in een mandje, dat scheelt bukken en rapen. Inmiddels wordt nootmuskaat op verschillende plaatsen in de wereld geteeld, maar oorspronkelijk was de noot alleen op de Banda-eilanden te vinden. De noot en de foelie (de rode schil om de pit) waren vanwege hun culinaire en medicinale eigenschappen erg gewild. De Banda-eilanden maakten daarom al eeuwen voor de komst van de eerste Europeanen deel uit van handelsnetwerken die tot in China, het Midden-Oosten en uiteindelijk ook Europa reikten. De bevolking was georganiseerd in dorpen onder leiding van orang kaya (letterlijk: rijke mensen). Daarnaast vestigden zich op de eilanden Chinese, Arabische, Javaanse en andere handelaren uit den vreemde. Tegen het einde van de 16de eeuw was een deel van de bevolking moslim geworden. De Portugezen die de Banda-eilanden in 1512 bezochten, probeerden in de jaren daarna controle op de lucratieve nootmuskaathandel uit te oefenen. Tevergeefs, want de Bandanezen wisten heel goed wat hun product waard was en dat hun belang bij concurrentie tussen potentiële kopers lag. De eerste Nederlanders kwamen in 1599 in Banda aan. Door middel van verdragen probeerden ze de nootmuskaathandel in handen te krijgen, maar ook zij vingen bot. Dat kwam mede doordat Engelsen zich hadden gevestigd op de eilanden Ay en Run, die wat verder af lagen van Banda Neira en Groot-Banda. Hun aanwezigheid bood de Bandanezen de mogelijkheid hun producten ook altijd aan hen te kunnen verkopen. In de volgende jaren tekende zich een patroon van onderhandelingen, machtsvertoon en soms gewapend conflict af tussen de Nederlanders – vanaf 1602 georganiseerd in de Verenigde Oost-Indische Compagnie (VOC) – en de Bandanezen, die zich gesteund wisten door de Engelsen en de belangrijke handelsstad Makassar. De frustratie bij de VOC liep verder op nadat in 1609 admiraal Pieter Willemsz Verhoeff tijdens onderhandelingen was gedood. Een van de mannen in zijn gevolg was de jonge koopman Jan Pieterszoon Coen. Sommige VOC-bestuurders meenden dat alleen de totale onderwerping van de Banda-eilanden, inclusief het verwijderen van de bevolking, een oplossing zou bieden. Die gedachte werd uiteindelijk in het voorjaar van 1621 ten uitvoer gebracht. Jan Pieterszoon Coen, inmiddels gouverneur-generaal over alle VOC-bezittingen, voer met een grote vloot naar Banda om voor eens en voor altijd een einde te maken aan het Bandanese verzet ėn de Engelsen het gebied uit te jagen. In een militaire campagne, die tot de zomer duurde, werden duizenden Bandanezen gedood. Hoeveel het er precies zijn geweest, weten we niet. Het veelgenoemde aantal van vijftienduizend is gebaseerd op een verslag van enkele jaren later. Ruim achthonderd Bandanezen werden als gevangenen afgevoerd naar Batavia en tot slaaf gemaakt. Honderden wisten te ontsnappen en vestigden zich op omringende eilanden in de Molukken, zoals Ceram en de Kei-eilanden. Daar houden ze Bandanese tradities tot vandaag de dag in leven. Nadat ze waren verjaagd, bleven de Engelsen nog bijna vijftig jaar aanspraak maken op het eiland Run. Bij de Vrede van Breda in 1667 gaven de Engelsen die claim (en die op Suriname) op in ruil voor het door hen veroverde Nieuw Amsterdam/New York. In 1621 werd de grond in de Banda-eilanden opgedeeld in nootmuskaatplantages, zogeheten perken. Europese opzichters – perkeniers – produceerden met behulp van slavenarbeid de jaarlijkse nootmuskaatoogst, die torenhoge winsten opleverde. Dat maakt Banda de eerste plantage- en slavensamenleving in door Nederlanders gecontroleerd gebied. Slavernij in de Indonesische archipel zou pas op 1 januari 1860 worden opgeheven. Wie nu op de Banda-eilanden rondloopt, struikelt bijna letterlijk over de geschiedenis. De forten Nassau en Belgica op Banda Neira en de vele ruïnes van vestingen en begraafplaatsen op de andere eilanden getuigen van het belang van de Banda-eilanden in het Nederlandse koloniale verleden. Daar zijn de inwoners van Banda zich ook van bewust. In 2021 werd de genocide van 1621 op Banda en daarbuiten herdacht met een oproep aan Nederland om zich rekenschap te geven van wat er toen gebeurde. De Bandanezen wachten nog steeds op een reactie.||https://www.volkskrant.nl/cultuur-media/de-gai-gai-staat-symbool-voor-de-machtsstrijd-op-de-banda-eilanden~ba7e9c8d/
2022-08-07||Femke Bol boekt in Diamond League haar eerste zege op 400 meter zonder horden||Het nationale record stond sinds de WK atletiek in het Amerikaanse Eugene op 50,18. Die tijd werd gelopen door Lieke Klaver, specialiste op de 200 en 400 meter en trainingspartner van Bol. Klaver eindigde bij de WK als vierde, de beste prestatie ooit van een Nederlandse op de 400 meter. Bol zou met haar tijd uit Polen in Eugene een medaille hebben veroverd: ze zou gedeeld derde zijn geëindigd. ‘Ik miste mijn horden wel een beetje, maar het is geweldig om de grens van 50 seconden te doorbreken’, zei Bol. Ze verbeterde haar beste tijd met 0,62 seconden en staat vierde op de seizoensranglijst. ‘Dit is een droom. Ik wist dat ik het in mijn benen had, want op de training ging het steeds beter, maar het is geweldig om dit eindelijk te doen. Het lijkt makkelijker zonder horden, maar ik moest wel wennen aan de snelheid. Het is dan een kwestie van gefocust blijven en dat lukte nu heel goed.’ Bol overweegt bij de EK atletiek, volgende week in München, de 400 meter en 400 meter horden te combineren. Dat is nog niet zeker, want het zou een druk programma opleveren. Op maandag, dinsdag en woensdag staan de drie ronden van de 400 meter in het schema, op woensdag, donderdag en vrijdag de 400 meter horden. Op vrijdag en zaterdag wordt vervolgens de 4x400 meter gelopen, een race waarin de deelname van Bol voor de Nederlandse medaillekansen van cruciaal belang is. Acht races in zes dagen: Bol en haar coaches moeten het risico op overbelasting afzetten tegen de kans op meerdere gouden medailles. De 23-jarige atlete staat op de 400 en 400 horden eerste op de Europese seizoensranglijst. Op de 4x400 meter is Nederland een geduchte tegenstander van favoriet Groot-Brittannië. Bol, die onlangs bij de WK atletiek zilver veroverde op de 400 meter horden, is niet de enige topatlete die op twee afstanden uit de voeten kan. Ook haar grootste hordenrivale, de Amerikaanse wereldkampioen Sydney McLaughlin, heeft dit seizoen laten zien dat ze op de 400 meter zonder hindernissen zou kunnen uitblinken. Met haar wereldrecord op de 400 meter horden (50,68) had ze bij de WK atletiek niet misstaan in de race zonder horden: ze zou zevende zijn geworden. Op de 4x400 meter liep ze verreweg de snelste tijd van alle deelnemers. Toch is het de vraag of McLaughlin tijdens een toernooi zal uitkomen op de 400 meter en de hordenrace, simpelweg omdat de wedstrijdschema’s vaak niet voorzien in die combinatie. Er zijn te weinig atleten die het willen of kunnen. Een combinatie van 100 meter en 100 meter horden is wel voorgekomen. De Amerikaanse Gail Devers werd in 1993 wereldkampioen op beide afstanden. Hoewel Bol nu op twee afstanden tot de wereldtop behoort, en tweemaal Europees goud in München tot de mogelijkheden behoort, ligt een mondiale hoofdprijs op beide afstanden niet binnen bereik. Zoals de 400 meter horden wordt gedomineerd door McLaughlin, zo wordt de volle ronde beheerst door olympisch en wereldkampioene Shaunae Miller-Uibo uit de Bahama’s. De achterstand van Bol is op beide atletes ongeveer even groot: 1,6 seconden en 1,4 seconde. Switchen van afstand met het oog op olympisch goud, over twee jaar in Parijs, lijkt niet zinvol.||https://www.volkskrant.nl/sport/femke-bol-boekt-in-diamond-league-haar-eerste-zege-op-400-meter-zonder-horden~bb43b90f/
2022-08-07||Hoezo moet Poetin vooral niet vernederd worden?||Als je sommige berichten mag geloven, schijnt het Kremlin, nu een snelle noch langzame overweldiging van Oekraïne is gelukt, en Poetins ‘speciale operatie’ dankzij toenemende westerse wapensteun aan Kyiv langzaam vastloopt, te hopen op een ‘niet-vernederende vrede’. Zo’n vrede zou dan inhouden dat Rusland alle veroverde gebieden mag behouden, en Oekraïne nooit lid wordt van de Navo. In ruil daarvoor ziet Rusland dan, als blijk van opperste coulantie, van verdere agressie af (sic!). Op die voorwaarden zou, zo willen die berichten, Moskou tot een staakt-het-vuren bereid zijn. Met minder kan Poetin namelijk niet met goed fatsoen thuiskomen, om tegenover de Russische bevolking niet zijn gezicht te verliezen. Dat is zoiets alsof men een struikrover, nadat het deze niet gelukt is om alle inzittenden uit te plunderen, laat behouden wat hij al wél te pakken heeft gekregen, om zijn afgang ten overstaan van de overige leden van zijn roversbende te voorkomen. Met andere woorden: dan zou de rover, om hem het vernederende verlies van zijn roversbuit te besparen, voor zijn roofoverval beloond worden. In feite is dat wat sommige ‘realisten’ – tot de 99-jarige Henry Kissinger aan toe – bepleiten: werp het roofdier steeds iets toe om het tijdelijk koest te houden, dan kunnen wijzelf weer even voort. Het doet denken aan dat bekende liedje van Drs.P uit 1974 over de dodenrit naar Omsk, waarbij de achtervolgende hongerige gedaanten – ‘het zijn waarschijnlijk wolven, en kwaadaardig bovendien’ – door de koetsier van de trojka steeds een nieuw kind toegeworpen krijgen om hen even bezig te houden en zo dus tijd te winnen. Vergeefs: ‘Ik zing nu weer wat lustiger, want Omsk komt in zicht. Ik maak een sprong van blijdschap en verlies mijn evenwicht Terwijl de wolven mij verslinden denk ik, dat is pech Ja, Omsk is een mooie stad, maar net iets te ver weg.’ Zou het toeval zijn geweest dat Drs. P zijn saga op de steppen van Siberië situeerde, en niet in Veluwse bossen, waar inmiddels ook de eerste wolvenpaartjes zijn gesignaleerd? Ofschoon ‘Stroe’ inmiddels het Binnenhof op een soortgelijke fundamentele tweesprong plaatst, als Poetin de Navo in Brussel. Laat één ding duidelijk zijn: met een crimineel en volslagen leugenachtig regime als het huidige Russische vallen niet in ‘goed vertrouwen’ afspraken te maken. Toegeven aan de drang ‘er nu vanaf te zijn’ betekent, net als bij de agro-terroristen ten onzent, uitstel van executie, omdat de Russische bendeleider dit als een bewijs zal opvatten, dat agressie en intimidatie lonen. Het is met hem als met de Nederlandse bendeleider Mark van den Oever: capitulatie is een aanmoediging om door te gaan. In dat opzicht maakt Den Haag naar buiten toe overigens een weifelender indruk dan Brussel of Washington. Echt ferme taal, zoals van Biden of Von der Leyen, blijft uit. Laat staan kordate handhaving van de orde; waar de ‘boeren’ met elk wangedrag ongestraft wegkomen, zou bij andere demonstranten allang hardhandig zijn ingegrepen. Rutte en Yesilgöz beperken zich tot wat machteloos getwitter, met de weeïge boodschap dat de boeren zo toch echt de sympathie van de bevolking verliezen – níet dat de overheid desnoods een paar tanks zal sturen om illegaal opererende trekkers plat te walsen. Net zomin als zoiets bij Van den Oever volstaat, raakt Poetin van waarschuwingen omtrent een internationale pariastatus in paniek. Beiden wijken slechts voor door de sterke arm ondersteunde macht. Zoals de Nederlandse regering daarom nu met spoed het binnenlandse geweldsmonopolie dient te herstellen, dienen de westerse regeringen er ook voor te zorgen dat Moskou aan de schending van de internationale rechtsorde geen terreinwinst overhoudt. Zij dienen daartoe dus ook aan Oekraïne alle conventionele wapens te leveren die nodig zijn om Rusland een militaire nederlaag te bezorgen, en zich daarbij niet door hysterische taal vanuit het Kremlin dan wel Kremlinhorige tv-studio’s te laten intimideren. Zij die de mogelijkheid van een ‘eervolle aftocht’ voor Poetin bepleiten, verwijzen daarbij vaak naar de les van de Eerste Wereldoorlog, toen het verslagen Duitsland in Versailles vernederd werd en daarmee de kiem voor het revanchisme werd gelegd die tot de Tweede Wereldoorlog voeren zou. Uit de opkomst van Hitler zouden de Geallieerden na 1945 terecht geconcludeerd hebben dat Duitsland niet nogmaals vernederd moest worden. Dat laatste geeft meteen de onjuistheid van de vergelijking aan: ná 1945. Dus nadat de vijand verslagen was. Dat wordt bij die waarschuwing voor een nieuw Versailles door elkaar gehusseld. Hier worden zodoende twee essentieel verschillende zaken verward. Er was geen sprake van dat Roosevelt Hitler een eervolle aftocht gunde en daarom militair terughoudend opereerde. Of dat hij bereid was om hem tenminste de oosthelft van Nederland te laten behouden, omdat het tegendeel te ‘vernederend’ zou zijn. Dat was nu juist de fatale politiek van Chamberlain ten aanzien van Tsjecho-Slowakije in 1938 geweest. Er dient hier, net als toen, strikt onderscheid gemaakt te worden tussen de aanpak van de agressor tíjdens de oorlog – die in Oekraïne de facto ook de onze is – en de aanpak van de verslagen of verjaagde agressor nadien. Waarbij de aard van de juiste aanpak nadien inderdaad zal afhangen van de vraag of Rusland alleen maar uit Oekraïne verjaagd is, of duidelijk verslagen is, en dat laatste Poetin en zijn kliek de kop heeft gekost. Thomas von der Dunk is cultuurhistoricus.||https://www.volkskrant.nl/columns-opinie/hoezo-moet-poetin-vooral-niet-vernederd-worden~ba4a1a48/
2022-08-07||Hoe Deventer boekengek werd? Katherina Kerstkens uit 1495 vertelt het verhaal||Wie denkt dat leesclubs een hedendaagse modegril zijn, moet eens in middeleeuws Deventer komen kijken. De inkt van het eerste in het Nederlands gedrukte boek is in 1477 nog niet droog of er vindt al een levendige uitwisseling plaats tussen geletterden in de stad. Boeken worden verkocht, besproken en uitgeleend. Sla het 15de-eeuwse gebedenboek van Katharina Kerstkens er maar op na. Het werkje gaat niet alleen door haar handen, en om die reden heeft ze er met rode inkt in geschreven: ‘Dit boeck hoert toe meyster kerstkens huysurou Katherina wonende op die wisport. Die dat wint die geuet oer weder oem gades wille’. Vertaald uit het Middelnederlands: ‘Dit boek is van Katherina, vrouw van meester Kerstkens, wonend bij de Vispoort. Wie het boek vindt, geef het haar terug, om Gods wil.’ Dat Deventer nog altijd een boekenstad is, zal komende zondag blijken. Dan vindt de 32ste editie plaats van de Deventer Boekenmarkt, de grootste van Europa. In een uitvergrote versie van de boekenstalletjes uit Kerstkens’ tijd op de Deventer Brink etaleren antiquariaten, boekhandelaren en andere verkopers hun waar in vijfhonderd kramen langs de IJsselkade. Om te begrijpen hoe Deventer boekengek werd, leidt de Groningse hoogleraar geschiedenis Sabrina Corbellini de Volkskrant rond door het verleden. Kerstkens is voor Corbellini een bijzonder personage. Als geletterde vrouw is ze in haar tijd niet uniek. Wel opvallend is het dat de echtgenote van een steenhouwer zich inzet voor het verspreiden van de kennis uit die boeken, onder meer door ze met anderen te bespreken. Dit blijkt allemaal uit Kerstkens nalatenschap, die een minuscuul, maar toch ook intiem inkijkje geeft in de contacten die men in die tijd had en de rol die het boek daarbij speelde. ‘Katherina leverde een serieuze bijdrage aan een gezamenlijke religieuze leescultuur’, concludeert Corbellini. Ze staat voor het gebouw van de Athenaeumbibliotheek, dat er in de tijd van Kerstkens al stond en tegenwoordig haar gebedenboek in bewaring heeft. Het is een van de stops op de wandelroute door het leven van Kerstkens, die Corbellini met collega-historici in kaart bracht onder de naam Boekenstad Deventer (te downloaden via de app Hidden Deventer). Al voor de eerste Nederlandse boeken worden gedrukt, gaat er leeswaar rond in Deventer. Zie daar rond 1458 die man lopen in de Engestraat, met die marskramermand vol boeken op zijn rug. Het is Wolter de Hoghe, voor zover bekend de eerste boekhandelaar van de Noordelijke Nederlanden. Met lectuur over astronomie, medicijnen maar ook fictie heeft hij al een breed aanbod. We weten dit over hem door de inventarislijst die na zijn dood is opgemaakt en bewaard gebleven. Deventer is als Hanzestad in de 15de eeuw een bloeiend economisch centrum, wat een hoge geletterdheid met zich meebrengt. Om in de vraag te voorzien, wordt de stad al snel ook een centrum voor de boekdrukkunst. Dit begint met de komst van Richard Pafraet in 1477 vanuit Keulen. Al snel komt er met Jacob van Breda een tweede drukker bij. Ze hebben het maar druk met voornamelijk het maken van schoolboeken. Op het Grote Kerkhof herinnert de gevelsteen met drukkersmerk aan de plek waar Van Breda in de behoefte van al die lezers voorzag. Zijn belangrijkste afnemer is een paar deuren verder gevestigd, de ware aanjager voor boekenstad Deventer. ‘Kijk, daar ging Erasmus naar school’, zegt Corbellini. Met haar rug naar de Lebuinuskerk wijst ze naar de Latijnse school. Op de gevel prijkt een portret van haar beroemdste leerling. Erboven het Latijnse onderwijsmotto: Non Scholae Sed Vitae Discimus - ‘We leren niet voor de school maar voor het leven’. Zijn ‘levenslessen’ haalt Erasmus onder meer uit de plaatselijk gedrukte schoolboeken, waarvan die in het Latijn ook elders in Europa grif aftrek vinden. Deventer heeft ook een primeurtje: in de stad aan de IJssel wordt voor het eerst ten noorden van de Alpen een boekje met Griekse letters gedrukt. Dat heeft alles te maken met een onderwijsvernieuwing die op de Latijnse school in Deventer is begonnen. Onder leiding van de beroemde rector Alexander Hegius wordt onderwijs in het Grieks ingevoerd. Het trekt leerlingen vanuit de wijde omtrek. Bibliotheek, drukkerij, boekwinkel, school, alles ligt in die tijd op een steenworp afstand van elkaar. Niet zo gek dat er een levendige uitwisseling van boeken en kennis plaatsvindt in Deventer, zegt Corbellini. Alles is gecentreerd rond de machtige Lebuinuskerk, waarvan de toren niet ver van de IJsseloever hoog boven alles uitsteekt. De man van Katherina Kerstkens heeft er als steenhouwer nog aan meegebouwd. Zelf kan zij in haar tijd weliswaar Hegius en Erasmus tegen het lijf lopen, tot hun lectuur dringt Katherina niet door. Zij leest alleen in het Middelnederlands. Daar loopt ze, in 1495. Van haar huisje aan de Vispoort, langs de Athenaeumbibliotheek, de Lebuinuskerk, waarnaast de drukkerij van Jacob van Breda ligt. Ze koopt er een psalmenboekje. Ze is op weg naar haar nicht Agnes. Die woont als Zuster van het Gemene Leven in het Lamme van Diesehuis, een paar straten verder. Ze wil haar sober levende nicht verrassen met het boek. In haar drang boeken met anderen te delen, is het psalmenboek niet het eerste werk dat Kerstkens aan haar nicht Agnes schenkt. Haar gebedenboek, waarin ze met rood schreef dat het haar toebehoort, vermeldt op het schutblad nog iets. ‘Item dit boeck hoert toe suster annus int lammen huus’. Het is nu van haar. En geheel in de tijdgeest leent ‘zuster Agnes’ het boek op haar beurt weer uit. ‘Dit lenet sie her lieue suster derck.’ Aan haar ‘lieve zus’.||https://www.volkskrant.nl/nieuws-achtergrond/hoe-deventer-boekengek-werd-katherina-kerstkens-uit-1495-vertelt-het-verhaal~b0468cec/
2022-08-07||Het einde van de vleesdictatuur is in zicht. En dat is, voor al het leven op aarde, ontzettend hoopvol nieuws||Dit is het begin van het einde. Welk einde vraagt u zich wellicht af. Het einde van het kapitalisme, of juist het einde van onze leefbare biosfeer? Geen van beide. Ik heb het over het einde van de vleesdictatuur. Er is een heuse bewustwording gaande onder de Nederlandse bevolking dat veehouders en andere belanghebbenden bij de veehouderij een voorkeursbehandeling krijgen in ons land. Door de overheid, door de politie en zelfs door de rechterlijke macht. Het Openbaar Ministerie wilde het dodelijke ongeval van 15 juli niet toekennen aan de boerenprotesten. Supermarktketen Jumbo haalde onder druk een reclame van Wakker Dier weg, ondanks dat de stichting betaald had voor deze rechtmatige advertentie. Een vleesvervangersfabriek werd geïntimideerd omdat ze op hun website uitlegden wat vlees voor gevolgen heeft. Personeel dat door veehouders gedumpt asbest wilde opruimen werd bedreigd, hetzelfde gold voor gemeentemedewerkers die omgekeerde vlaggen probeerden weg te halen. Net zoals voorgaande rijken en imperiums, zal ook deze niet zonder slag of stoot het toneel verlaten. Dat werd de afgelopen weken wel duidelijk. Ik vrees dat we nog ergere dingen gaan meemaken dan koeien die naar het parlement worden meegenomen en het dodelijke verkeersongeval. De huidige frictie is bekend van andere economische imperiums die niet willen dat het doek valt. In de energietransitie bijvoorbeeld, werkt de fossiele industrie continue een schoon energiesysteem tegen. Het is in dit geval niet zozeer cultuur of ideologie die vooruitgang tegenhoudt, maar enorme commerciële belangen en hun niets ontziende lobbypraktijken. Een ander voorbeeld van een transitie waarin niet commerciële belangen, maar ideologie en traditie een sterke rol speelden, was de overgang naar roetveegpiet. De ophef omtrent Zwarte Piet was er niet omdat er een groep Nederlanders grote commerciële belangen had bij Zwarte Piet-merchandise. De ophef kwam veeleer voort uit een angst voor verandering en het erkennen van institutioneel racisme in Nederland. Dat was gewoonweg confronterend en ongemakkelijk voor velen. De huidige weerstand vanuit de Nederlandse veehouderij en gerelateerde belanghebbenden kent minstens zulke commerciële belangen als die van de fossiele lobby. Daarnaast kunnen we met gemak stellen dat discriminatie van mens tegenover dier – het speciësisme – nog veel ouder, groter en sterker ingebakken is dan racisme. De meeste mensen zijn nog niet eens bekend met de term speciësisme. Laat staan dat onze samenleving een grondig begrip heeft van hoe het zich verhoudt tot andere systemen van onderdrukking zoals racisme, seksisme, nationalisme, fascisme, etcetera. Je hoeft dan ook geen orakel of historicus te zijn om te voorzien dat dit ingebakken systeem van onderdrukking, dat gepaard gaat met zulke grote commerciële belangen, niet geruisloos verdwijnt. Dit wordt bevestigd door wat ik nu aan alle kanten om me heen zie: intimidatie, rellen, blokkades, agressie, desinformatie. Maar wat ik ook zie is het begin van het einde. Een totalitair systeem kost simpelweg teveel energie om in stand te houden. Lobbygroepen die de politiek infiltreren, dure pr-bureaus die de media helpen met de juiste verhalen en framing, terwijl undercover materiaal telkens uit slachthuizen naar buiten lekt en burgers steeds beter begrijpen hoe destructief de vleesdictatuur is. Ongetwijfeld was de combinatie van eeuwenoud menselijk suprematiedenken (dieren zijn er voor ons in plaats van met ons) gecombineerd met kennisinstituten zoals Wageningen University & Research met hun vele Frankenstein-creaties en hebzuchtige belanghebbenden die brood zagen in het massaal uitbuiten van dieren, een perfecte voedingsbodem voor het miserabele voedselsysteem van vandaag de dag. Maar waar het voor weggestopte plantage-eigenaren in Suriname makkelijk was om dat wat het daglicht niet kon verdragen verborgen te houden, is het in ons informatietijdperk een stuk lastiger om onrecht verborgen te houden (al slagen totalitaire systemen als Rusland en China er verbazingwekkend goed in). In Amsterdam rijdt tot mijn verbazing zelfs al een tram waar met koeienletters op staat: ‘Stop Speciësisme: Go Vegan’. Dit is slechts één van de vele voorbeelden hoe we ons als maatschappij bewuster worden van de dierenrechtenbeweging. Dat er een imperium is dat belang heeft bij het uitbuiten van dieren, en dat de belanghebbenden niet zonder slag of stoot hun recht om dieren uit te buiten zullen opgeven, is inmiddels wel duidelijk. Ze zullen het zelf nog niet onder ogen durven komen, maar het einde van de veehouderij is echt in zicht. En dat is, voor al het leven op aarde, ontzettend hoopvol nieuws.||https://www.volkskrant.nl/columns-opinie/het-einde-van-de-vleesdictatuur-is-in-zicht-en-dat-is-voor-al-het-leven-op-aarde-ontzettend-hoopvol-nieuws~b22f4d5a/
2022-08-07||Opnieuw leider Islamitische Jihad dood door Israëlische luchtaanval ||Mansour had de leiding in het zuidelijke gedeelte van de Gazastrook. Vrijdag werd de hoge commandant Taysir al-Jabari al gedood. Het totale aantal doden in de Gazastrook als gevolg van Israëlische luchtaanvallen is opgelopen tot zeker 29, meldde het ministerie van Volksgezondheid van Gaza zaterdag. Ook zijn sinds vrijdag 250 mensen gewond geraakt. Onder de doden zijn volgens het Palestijnse ministerie zeker zes kinderen. Meerdere kinderen zijn volgens Hamas, de militante groep die Gaza regeert, om het leven gekomen door een Israëlische aanval nabij het vluchtelingenkamp Jabalya. Israël zegt juist ‘onweerlegbaar’ bewijs te hebben dat de kinderen zijn gedood door een mislukte raketlancering van Islamitische Jihad, die grote aanwezigheid heeft in Gaza. Palestijnse militanten zouden de afgelopen dagen ook meer dan vierhonderd raketten op Israël hebben afgevuurd. Israëlische hulpdiensten melden dat bij deze aanvallen voor zover bekend geen slachtoffers zijn gevallen. De afgelopen tijd zijn de spanningen tussen aanhangers van Islamitische Jihad en Israël opgelopen. Israël hervatte de luchtaanvallen op de Gazastrook zaterdag na een eerdere reeks aanvallen een dag eerder. Daarbij werden volgens het Israëlische leger vijftien mensen gedood, onder wie Taysir Al-Jabari, een hoge commandant van de Islamitische Jihad. De onrust in Gaza begon maandag na de aanhouding van twee hooggeplaatste leden van Islamitische Jihad. Het tweetal werd opgepakt op de door Israël bezette Westelijke Jordaanoever. De organisatie dreigde vervolgens met aanvallen, waarop het Israëlische leger enkele dagen lang gebieden aan de rand van de kuststrook afzette en het alarmniveau verhoogde. Israël heeft aangekondigd dat er extra batterijen van het raketafweersysteem IJzeren Koepel zijn ingezet tegen mogelijke aanvallen vanuit Gaza. ‘Tegen onze vijanden in het algemeen en tegen het leiderschap van Hamas en Islamitische Jihad zeg ik in het bijzonder: jullie tijd is beperkt’, aldus de Israëlische minister van defensie, Benny Gantz. De VN-Veiligheidsraad komt maandag achter gesloten deuren bijeen om de luchtaanvallen op de Gazastrook te bespreken. De Verenigde Arabische Emiraten, Ierland, Frankrijk, Noorwegen en China hadden hiertoe een verzoek ingediend.||https://www.volkskrant.nl/nieuws-achtergrond/opnieuw-leider-islamitische-jihad-dood-door-israelische-luchtaanval~ba6fc765/
2022-08-07||De vermaarde architect vroeg of er vragen waren. Ik stak mijn hand op en vroeg of hij misschien kon afronden||In Balgoij slapen we in een authentiek Ikea-bed met gekrulde spijlen en grote ronde knoppen op elke hoek. De grote schuine houten balken boven ons zijn niet door Ikea gemaakt. Ik lig in het midden tussen mijn geliefde en mijn kind. Mijn kind snurkt relatief snel, met een frequentie van ongeveer een seconde per snurk, mijn geliefde snurkt veel langzamer. Altijd als mijn kind naast me ligt te slapen, tel ik zijn ademhalingen. Ik doe dit niet expres, het gaat vanzelf. Op een gegeven moment merk ik dat ik aan het tellen ben: tweeëntwintig, drieëntwintig. Kijk eens hier, denk ik. Dat zou een goede tekst zijn voor een hele grote gevelschildering. En dan op de plek van de I en de E van ‘hier’ opnieuw de tekst ‘kijk eens hier’. De I bestaat dan uit de letters van ‘kijk eens’ en de E uit de letters van ‘hier’, maar daar zijn dan de I en de E opnieuw vervangen door de tekst ‘kijk eens hier’, enzovoort, tot het zo klein is dat je het niet meer kan lezen. Alleen is het wel jammer dat de E drie poten heeft, terwijl ‘hier’ uit vier letters bestaat. Maar daar komen we wel uit. ‘Als het concept de gebruiksvriendelijkheid in de weg komt te staan, dan ben je verkeerd bezig’, hoorde ik een vermaard architect ooit zeggen. Ik was 25 jaar oud en ik was vooraan in de collegebanken aangeschoven, niet omdat ik de vermaarde architect graag wilde horen spreken, maar omdat ik over tien minuten op zijn plek moest staan om aan een groep Facebookende bouwkundestudenten uit te leggen hoe je een wetenschappelijk artikel schrijft. De vermaarde architect liet plaatjes zien van zitkuilen, een concept dat hij in de jaren zeventig had bedacht. Toen ik in de brugklas zat, hadden we een grote zitkuil in de aula van mijn middelbare school. Aan het einde van de pauze lag de kuil vol onopgegeten boterhammen. Als je corveedienst had, moest je met een grote bezem al die boterhammen bij elkaar vegen en in de prullenbak gooien, terwijl je door je mond ademde om de weeïge lucht van boter en boterhamworst niet te hoeven ruiken. Enkele minuten voor mijn college zou beginnen vroeg de vermaarde architect of er vragen waren. Ik stak mijn hand op en vroeg of hij misschien kon afronden, omdat mijn college over enkele minuten begon. De vermaarde architect liep rood aan. ‘Vraag je me nu om met mijn lezing te stoppen?’ Consternatie in de zaal. Een student met veel testosteron kwam boos op me toegelopen om me de naam van de architect toe te fluisteren en te vragen hoe ik het in mijn hoofd haalde hem zo toe te spreken. Later, toen het misverstand was opgehelderd, verontschuldigde de architect zich. Hij had me voor een student aangezien. Ik zei dat het niet erg was, dat ik veel van zijn lezing had geleerd.||https://www.volkskrant.nl/columns-opinie/de-vermaarde-architect-vroeg-of-er-vragen-waren-ik-stak-mijn-hand-op-en-vroeg-of-hij-misschien-kon-afronden~b2e7f9da/
2022-08-07||Boekhandelaar Gerda Aukes: ‘In onze boekhandel roept dagelijks iemand uit hoe mooi het hier is’||‘Jazeker. Baarn is de perfecte plaats om een boekhandel te drijven. Onze klantenkring is over het algemeen hoogopgeleid, geïnteresseerd en heeft financieel wat te besteden. ‘Daarnaast zitten we hier in een bosrijke omgeving met nabij veel campings zoals bijvoorbeeld de Lage Vuursche. In de zomer komen mensen die daar kamperen als uitje naar de boekhandel. Dagelijks is er iemand die zich vergaapt aan de sfeer en uitroept: wat is het hier mooi! Daarom werk ik het allerliefst in de zomer, dat is zo leuk om mee te maken.’ ‘Nee, hoor! En daarbij: ik trek mijn neus niet gauw op voor boeken. We hoeven niet allemaal over het wel en wee van de Spaanse Inquisitie te lezen. Lees gewoon wat je lekker en leuk vindt. In de zomer kopen mensen vaak een stapeltje en vaak ligt daar dan ook een John Grisham of Lucinda Riley tussen. Het gaat uiteindelijk en vooral om leesplezier. In die zin was ik het wel eens met Ilja Gort die een advertentie plaatste in NRC en daarin schreef: ‘Denkt u dat u met dit hoogneuzige neerkijken op boeken, die niet direct de ambitie hebben de P.C. Hooft-prijs te winnen, bijdraagt aan een betere wereld?’ Mensen die plezier hebben, blijven lezen. Ik ben op 12-jarige leeftijd ook niet met Oorlog en vrede begonnen. Je groeit naar dingen toe als je leest. ‘Ik vind het overigens altijd wel een grote verantwoordelijkheid als mensen aan mij vakantieboekentips vragen. Dan denk ik: ‘O, help ik hoop niet dat ze me straks in het verre Dubai zitten te verwensen.’ Maar goed, ik doe het naar eer en geweten.’ ‘Elke boekhandel heeft zo zijn favoriete boeken en vaak ook het publiek dat daarop aansluit, maar natuurlijk zijn er ook landelijke trends. Natuurlijk doen wij mee met de hype rond Marcel van Roosmalen. Of Anjet Daanjes Het lied van ooievaar en dromedaris. Dat zijn the usual suspects deze zomer, die verkopen wij ook goed. ‘Maar specifiek in Baarn loopt bijvoorbeeld het boek van Vita Sackville-West, Een gelaten leven, heel goed. Klanten zijn er verzot op en nu krijgen we het fenomeen dat mensen het cadeau doen. Het is een prachtig gebonden boekje. Een mooi verhaal van een vrouw die terugkijkt op haar leven en haar huwelijk. Het staat nu al weken op 1 in onze top-10. ‘Overigens, leuk om te vermelden is dat we als boekhandel de naam hebben dat als iets hier een hit wordt, het zich daarna als een lopend vuur verder verspreidt.’ ‘Boeken over de natuur lopen van oudsher goed in onze boekhandel, we hebben hier veel vogel-geïnteresseerden. Maar sinds corona is er sprake van een bombardement aan natuur- en klimaatboeken. Marijn O’Hanlon, de Nederlandse vrouw van de Britse reisschrijver Redmond O’Hanlon, heeft bijvoorbeeld een boek geschreven over haar tuin in Drenthe, Een jaar in de tuin van White Stork Farmhouse: ooievaarsdagboek. Een ander voorbeeld is Het boek van de kleine dieren van Kirsten Dorrestijn, over de Nederlands fauna. ‘Het geluk van de wandelaar, een klassieker van de Britse reisschrijver Stephen Graham (1884-1975) is onlangs heruitgegeven. Maar ook Adam Nicholson, nota bene de kleinzoon van Vita Sackville-West, schreef een natuurboek: De zee is niet van water, over het leven tussen de getijden aan de Schotse rotskust. En kortgeleden verscheen ook Zelfs als alles eindigt van Jens Liljestrand, een klimaat-thriller, die zich afspeelt in een Zweden dat wordt geteisterd door bosbranden, wat de hele maatschappij op zijn kop zet. Niet een heel vrolijk boek maar wel indrukwekkend.’ ‘Zeker, mensen willen graag boeken lezen die iets zeggen over de couleur locale. Land van echo’s van Mark H. Stokmans raden we Spanje-gangers aan. Een familiegeschiedenis tegen de achtergrond van de Spaanse burgeroorlog, Franco en de Tweede Wereldoorlog. Mijn favoriet voor in de Spaanse zon is Vaderland van Fernando Aramburu, uit 2019, een waanzinnig boek over twee vriendinnen en hun gezinnen. Met in het ene gezin een slachtoffer van de ETA en in het andere gezin een dader. In korte hoofdstukken rijgt hij met kleine kraaltjes dat verhaal aan elkaar. Een boek dat je niet wilt wegleggen. ‘En Lied van de mistral van Olivier Mak-Bouchard, dat vorig jaar de Franse boekhandelsprijs won, is perfect voor in de Franse Provence.’ ‘Wij zijn al met vakantie geweest, maar in de meivakantie las ik Leonora in het ochtendlicht, het debuut van Michaela Carter, over de liefde tussen twee kunstenaars: de Britse Leonora Carrington en de Duitser Max Ernst die elkaar in 1937 ontmoetten. Geweldig goed geschreven, waarbij de zon van de pagina spat en tegelijkertijd een heftige geschiedenis wordt verteld. ‘Daarnaast: De grote cirkel van Maggie Shipstead, een lekker verhaal over een jonge actrice die de rol speelt van Marian Graves, een vliegenier die honderd jaar eerder leefde. Je vliegt steeds heen en weer tussen hun levens. Een heerlijke dikke pil waarin je steeds door wilt lezen. ‘Dat laatste geldt ook voor De tovenaar van de Ierse auteur Colm Tóibín, die tal van literaire prijzen won. Een epische roman, gebaseerd op het leven van Thomas Mann. Schitterend!’||https://www.volkskrant.nl/cultuur-media/boekhandelaar-gerda-aukes-in-onze-boekhandel-roept-dagelijks-iemand-uit-hoe-mooi-het-hier-is~bdab5e2f/
2022-08-07||Marion Bloem: ‘Ik was een durfal, onafhankelijk, en ik liftte vaak in mijn eentje’||‘Hier zit ik met mijn zus Joyce op schoot bij mijn vader en moeder. Joyce werd op Java verwekt maar in Nederland geboren, drie weken nadat mijn ouders met de boot waren gearriveerd. Ze kwamen in een pension in Limburg terecht, op een zolderkamertje, met het water en de wc helemaal beneden op het erf. ‘Omdat de diploma’s die mijn vader in Indonesië had behaald hier niets waard waren – Nederland was niet erg fideel naar deze mensen toe – was hij voor studie en werk veel en ver van huis. Mijn moeder stond er alleen voor in een vreemd land, extra zwaar, omdat mijn vader eigenlijk helemaal niet naar Nederland had willen komen. Zijn standpunt was: ‘Wat moet ik daar, die Hollanders hebben mij altijd gediscrimineerd.’ Dus wanneer mijn moeder terecht klaagde over de omstandigheden, reageerde mijn vader met: ‘Jij wou toch zo graag naar Nederland?’ ‘Mijn nieuwe roman gaat over het opgroeien van dorpsmeisjes, vriendschap en puberdromen, de ouders met onverwerkte oorlogstrauma’s, kleine behuizing, spanning in huis en lijfelijke straffen. Ook mijn moeder had de handen los, wat ik enigszins begrijp gezien de omstandigheden. ‘Als kind was ik introvert, maar mijn verbeelding werkte op volle toeren. Als je niet erg mededeelzaam bent, word je beter in het begrijpen van je eigen gedachten. Het enige wat ik wilde doen, was schrijven en lezen. En eigenlijk is dat nog steeds zo.’ ‘Ik leerde Ivan in 1971 kennen in een discotheek waar ik eigenlijk nooit kwam, Club 33 in Amersfoort. Vanaf dag één was hij mijn man. Ik kan niet eens zeggen dat ik meteen verliefd was, maar hij was het gewoon. Maar ik moest nog 19 worden, en was eigenlijk van plan tot mijn 35ste alleen te blijven. Ik was een durfal, best onafhankelijk, en ik liftte vaak in mijn eentje. Zo durfde ik wel samen met Ivan naar Marokko te liften, maar na mijn eindexamen runde hij liever samen met mij in Spanje een studentenhotel. Ik vond het saai om in de kroeg te hangen en gaf de voorkeur aan een nachtelijke strandwandeling in mijn eentje. Ivan en ik hebben toen de afspraak gemaakt dat als we samen zouden blijven, we elkaar wel vrij moesten laten. ‘Terug uit Spanje wilden we samenwonen. Vanwege mijn ouders, die dat niet leuk vonden, wilde Ivan die stap geleidelijk zetten, maar ik trok onmiddellijk bij hem in. Trouwen wilden we niet. Na een jaar, toen ik van de huisarts van pil moest veranderen, is onze zoon Kaja gemaakt. Omdat Ivans achternaam, Wolffers, aan het uitsterven was – zijn Joodse familie is vermoord – wilde hij graag dat ons kind zijn achternaam kreeg. Daarom zijn we toen ik vijf maanden zwanger was alsnog getrouwd. Tegelijk met drie andere koppels, want dan kostte het maar 3 gulden. Dat vond mijn vader zo erg dat hij mij 100 gulden gaf voor een trouwjurk, en daar heb ik toen deze Afghaanse jurk van gekocht in een tweedehandswinkel. Dus dit is onze huwelijksfoto.’ ‘Ik was een jaar of 40 toen ik op literaire uitwisseling ging naar Hongarije. De jaren tussen mijn 40ste en 50ste waren de drukste in mijn leven, zo veel gedaan, zo veel beleefd. Mijn zoon was toen net het huis uit, Ivan reisde als hoogleraar veel voor zijn werk, en dan kon ik wel mee, maar altijd als vrouw van. Dat betekende de hele dag naar mensen luisteren en ’s avonds opzitten voor het banket. Dat wilde ik niet, dus ging ik zelf weer reizen. Amerika, Australië, Bangladesh, Indonesië, Cambodja... En ik had altijd dagboeken bij me, er waren dagen dat ik non-stop zat te schrijven. In je eentje maak je natuurlijk van alles mee. In Hongarije hebben twee mannen me geprobeerd hun auto in te sleuren. Ik was mager maar ik droeg van die zware motorlaarzen van het Waterlooplein en deed aan judo en jiujitsu, dus dat feest ging niet door. ‘Ivan kwam naar Boedapest om vanaf daar samen met mij door Rusland te reizen. In de trein op weg naar Kyiv, stapte hij uit bij een station om water en brood te kopen. Er was omgeroepen dat de trein een kwartier stil zou staan, maar hij begon ineens te rijden. Ik wilde aan de noodrem trekken, want Ivan had de reisdocumenten en het geld. Een oude vrouw waarschuwde dat absoluut niet te doen. Uiteindelijk sprong Ivan 250 kilometer verderop – dankzij een gecharterde taxi – gelukkig weer op de trein, net op tijd, want de conducteur wilde me juist meenemen naar een hokje waar ze afrekenden met vrouwelijke reizigers zonder kaartje. Van Oekraïne herinner ik me verder dat het waanzinnig interessant was en dat je overal wodka en kaviaar kon krijgen.’ ‘In mei 2016 trouwde onze zoon Kaja met zijn vrouw Kaya. Ik zat er met gemengde gevoelens: die ochtend was mijn zus Joyce vanwege uitzaaiingen opgenomen in het ziekenhuis. Mijn moeder, die naast mij zat, vroeg steeds: ‘Komt Joyce nog, komt Joyce nog?’, want die had toen al beginnende alzheimer. Tegelijkertijd was ik zo blij voor mijn zoon dat hij na zijn eerdere huwelijken iemand had gevonden bij wie hij zo goed past. Zeer gemengde gevoelens dus, die ik terugzie in mijn gezicht op deze foto. ‘Ivan was op deze foto ook al ziek maar daar was ik inmiddels aan gewend geraakt, want hij kreeg al in 2002 prostaatkanker. ‘Het is te laat,’ zeiden ze destijds, ‘de kanker is door het vlies heen, er is alleen nog palliatieve behandeling mogelijk.’ Twintig jaar later is hij er nog steeds en is hij daarmee de langst overlevende van prostaatkanker, er zijn mensen die dat bijhouden. Je moet dan niet gaan zeuren als er geen palliatieve behandelingen meer beschikbaar zijn, we horen dankbaar te zijn. ‘Sinds er dit voorjaar een vleesetende bacterie in zijn hand kroop ben ik mantelzorger, niet altijd makkelijk met een man die zijn eigen plan graag trekt. Hij heeft vier operaties gehad waarvan hij zeer goed is hersteld: gisteren hebben we voor het eerst weer eens sushi gegeten, met stokjes. Maar er zijn ook uitzaaiingen, hij heeft pijn. We hebben afgesproken met de dag te leven. ‘Ivan is zo’n fantastische vent, mede door hem is mijn leven geworden wat ik ervan hoopte. Ik wilde reizen en schrijven, en dat zou ik in mijn eentje ook wel hebben gedaan, maar met hem was het zoveel leuker. Ik raak ook nooit op hem uitgekeken, hij verrast me iedere keer weer met zijn verhalen, zijn inzichten, nog altijd. Hij is geen doetje, integendeel, ik moet af en toe echt tegen hem bitchen want anders loopt hij over me heen, maar hij is wel iemand die me wakker houdt. Hij is meedogenloos kritisch én mijn grootste fan, dat is volgens mij de formule om met iemand oud te worden.’||https://www.volkskrant.nl/mensen/marion-bloem-ik-was-een-durfal-onafhankelijk-en-ik-liftte-vaak-in-mijn-eentje~b284ea82/
2022-08-07||Zelensky onderhandelt niet als Rusland referenda uitroept in veroverde gebieden • Vier graanschepen vertrokken uit Oekraïne||||https://www.volkskrant.nl/nieuws-achtergrond/zelensky-onderhandelt-niet-als-rusland-referenda-uitroept-in-veroverde-gebieden-vier-graanschepen-vertrokken-uit-oekraine~b18c8704/
2022-08-07||Dit gaat er om in het hoofd van een baby (en dat is veel meer dan lang werd gedacht)||Onderzoeksassistent Mira Most is net bij het lastigste klusje aanbeland, als Luuk een plastic rups tegen de tafel begint te rammen. Bam, bam, bam. Zijn hele lijf schudt mee. Even hiervoor heeft Most al de hoofdomtrek van Luuk opgemeten en een passende badmuts over zijn blonde haren getrokken. Nu moet ze met een plastic spuit gel in alle gaatjes zien te spuiten waar straks elektroden komen. Haar beweeglijke proefpersoon maakt die taak niet eenvoudig. ‘Even een filmpje opzetten’, zegt de onderzoeksassistent na een poosje. ‘Misschien helpt dat.’ Als Luuks aandacht getrokken wordt door het scherm, vult ze snel de gaatjes met gel. Maar tegen de tijd dat ze alle kabeltjes op de juiste plek aan de badmuts moet vastzetten, is Luuk verzeild geraakt in een experiment met de zwaartekracht. De plastic rups maakt een duikvlucht naar de grond, gevolgd door ander speelgoed. Het onderzoek zelf, waarbij Luuk zo stil mogelijk moet zitten, moet dan nog beginnen. Luuk is een goedlachse, 9 maanden oude baby en hij is een mysterie – net als iedere pasgeborene. Wat er omgaat in het hoofd van een baby is voor wetenschappers misschien wel net zo’n groot vraagteken als de inhoud van een zwart gat. Wat denkt een baby? Hóé denkt een baby, zonder woorden? Wat snapt hij van de wereld? En heeft hij een innerlijke ik? Als ouder van inmiddels volwassen kinderen heeft Martine Hustinx, die de Volkskrant deze vraag stuurde, zich hier vaak een voorstelling van proberen te maken, schrijft ze. ‘Niet zozeer om praktische redenen (huilt mijn baby omdat hij honger heeft, of is hij misschien bang of verdrietig), maar omdat ik meer zou willen weten over hoe het denken van mensen zich ontwikkelt vanaf het allereerste begin. Is een embryo zich trouwens al ergens van bewust?’ Het zijn vragen waar Ella Visser (27), de moeder van Luuk, ook graag het antwoord op wil weten. Al zou ze even blij zijn met het antwoord op meer prozaïsche vraagstukken. ‘Soms slaat hij hard met zijn handen op tafel en schrikt hij vervolgens van het lawaai. Dan vraag ik me af: snapt hij dat hij zelf dat geluid zelf maakt?’ Het is een van de redenen dat ze vandaag een halve dag vrij heeft genomen en met Luuk naar het UMC Utrecht is gefietst. ‘Uit mijn eigen studietijd weet ik hoe moeilijk het is om baby’s te vinden voor onderzoek, dus zodra ik zwanger was, heb ik me opgegeven voor dit onderzoek.’ Luuk doet met drieduizend andere Utrechtse baby’s mee aan het Youth-onderzoek, een langlopend onderzoek van de Universiteit Utrecht naar de ontwikkeling van jonge kinderen. Deelnemers worden al voor hun geboorte twee keer via een echo onderzocht. Daarna komen ze eens in de zoveel tijd naar het ziekenhuis voor een reeks proefjes. Hun ouders vullen uitgebreide vragenlijsten over ze in. De ‘goudmijn’ aan data die dat oplevert, is sinds kort openbaar, zodat wetenschappers van over de hele wereld ermee aan de slag kunnen. Het onderzoek is uniek, zegt hoofdonderzoeker Chantal Kemner, hoogleraar biologische ontwikkelingspsychologie. ‘We onderzoeken gedetailleerd hoe kinderen sociale vaardigheden en zelfcontrole ontwikkelen, daarbij kijken we goed naar de hersenontwikkeling. Wereldwijd wordt nergens zoiets gedaan.’ Dat heeft ook te maken met de schaal van het onderzoek: duizenden jonge kinderen worden langdurig gevolgd. Babyonderzoek is tijdrovend, uitdagend en duur en daardoor vaak kleinschalig. Dat is niet alleen omdat de proefpersonen niet of nauwelijks kunnen praten. Jonge baby’s slapen de meeste uren van de dag en de tijd dat ze wakker zijn wordt grotendeels in beslag genomen door drinken. Ook hebben niet alle ouders zin of tijd om hun kind beschikbaar te stellen voor onderzoek. Het is bovendien een relatief jong veld. ‘Lange tijd werd gedacht dat er niet zoveel gaande was in het hoofd van baby’s’, zegt Alison Gopnik, hoogleraar psychologie aan de universiteit van Californië en auteur van meerdere populair-wetenschappelijke boeken over baby’s en kinderen. ‘Dat had er deels mee te maken dat het onderzoek toen grotendeels gedaan werd door mannen. Als je een baby vluchtig observeert, lijkt er inderdaad niet veel te gebeuren.’ Dat veranderde toen mannen vaker voor hun eigen baby’s gingen zorgen en vrouwen de wetenschap ingingen. Inmiddels volgen de spectaculaire vondsten elkaar op. Zo lijkt het erop dat foetussen al een werkgeheugen hebben en kunnen baby’s vanaf 6 maanden oud zich al verplaatsen in een ander – waarover later meer. Vraag hoogleraar Gopnik wat er omgaat in het hoofd van een baby en ze begint over Parijs. ‘Dat is een beetje een grapje, maar met een serieuze ondertoon.’ Stel je voor, zegt Gopnik, je gaat dit weekend voor het eerst van je leven naar Parijs. ‘Dan beleef je die dagen veel intenser dan een gewoon weekend. We doen alles bewuster, met meer aandacht.’ Voor een baby is het leven in zekere zin één grote trip naar Parijs, vermoedt Gopnik. ‘We weten dat onze hersenen meer verbindingen leggen, plastischer worden, op de momenten dat we ons onderdompelen in iets nieuws. In het hoofd van een baby gaat het altijd zo.’ Een meer gangbare vergelijking is de baby als kleine wetenschapper. Baby’s, zo mogen onderzoekers graag benadrukken, zijn in feite de hele dag bezig met data verzamelen. Ze observeren, experimenteren en stellen hun beeld van de wereld steeds een beetje bij. Ze hebben er talent voor. Niet voor niets kijken onderzoekers van kunstmatige intelligentie met grote interesse naar baby's. Hoe lukt het ze toch om in zo’n razend tempo kennis te verwerven? Dat baby’s zulke efficiënte leermachines zijn, komt onder andere doordat ze al vroeg hun aandacht richten op prikkels die bijdragen aan wat ze kunnen leren van hun omgeving, zegt Sabine Hunnius, hoogleraar cognitieve psychologie aan de Radboud Universiteit en directeur van het Baby & Child Research Center in Nijmegen. Ze toonde het zelf recent aan in een onderzoek met baby’s van 8 maanden oud. ‘Als je baby’s een patroon laat zien met stippen die telkens in een andere hoek verschijnen op een scherm, kijken ze net zolang tot ze aardig kunnen voorspellen waar de volgende stip verschijnt. Daarna verliezen ze hun interesse.’ Kleine wetenschappers dus. Maar hebben die wetenschappertjes ook gedachten? En hoe werkt dat eigenlijk: denken zonder taal? Hunnius: ‘Ik denk niet dat taal noodzakelijk is om te kunnen denken.’ Sta eens stil bij je eigen gedachten, zegt ze, die zijn ook niet altijd talig. ‘Stel: ik verheug me op vanavond, gezellig samen avondeten met mijn gezin. Dan zie ik dat voor me: hoe we met z’n allen aan tafel zitten en ik heb daar een bepaald gevoel bij.’ Zo is het ook met baby’s, denkt ze. ‘Baby’s denken in indrukken, in herinneringen. Ze kunnen honger hebben, moe zijn, zich veilig voelen bij hun ouders, of het gemis daarvan ervaren.’ Het maakt daarbij nogal uit of je het over een pasgeborene hebt, of over een baby die 1 jaar oud is, vult Kemner aan. ‘Het hoofd van een pasgeborene is een bak vol indrukken, al lopen er al wel wat lijntjes. Pasgeboren baby’s herkennen bijvoorbeeld de stem van hun ouders. Ze hebben ook een aangeboren neiging om naar gezichten te kijken, maar hun zicht is nog beperkt.’ De wereld van een 1-jarige is al vele malen groter. ‘Tegen die tijd kan een kind uit zichzelf interactie aangaan met de wereld, contact leggen met een vreemde door hem aan te kijken bijvoorbeeld. Een kind van 1 legt verbanden tussen gebeurtenissen, kan vaak al wijzen en voorkeuren duidelijker maken: ik wil liever een banaan dan een wortelhapje.’ Dat baby’s al jong specifieke voorkeuren hebben, zal iedere ouder herkennen. Maar weet een baby ook: ík wil liever een banaan dan een wortelhapje, maar jij wil misschien wel iets anders? Met andere woorden: heeft een baby een innerlijke ik? Een ‘ik’ zoals volwassenen die hebben, ‘een soort mannetje in je hoofd dat een eigen biografie heeft en allerlei dingen meemaakt, hebben baby’s nog niet’, zegt hoogleraar Gopnik. ‘Dat ontwikkelt zich waarschijnlijk pas rond de leeftijd van 3, 4 jaar.’ Aan die grote mentale sprong gaan veel kleine stapjes vooraf. Zo is bekend dat kinderen van rond de 18 maanden zichzelf herkennen in de spiegel. Ze begrijpen hoe een spiegel werkt en snappen dat ze zichzelf zien. Al veel jonger begrijpen baby’s dat die bungelende en rondzwaaiende objecten die ze steeds voorbij zien komen hun eigen armen, benen, voeten en handen zijn. En, vooral, dat ze daar iets mee kunnen. Vanaf een leeftijd van ongeveer 6 maanden kunnen baby’s al een beetje in het hoofd van een ander kruipen, zegt universitair hoofddocent psychologie Szilvia Biro, die onderzoek doet aan het babylab van de Universiteit Leiden. Daar onderzocht ze een aantal jaren geleden of baby’s van 7 en 9 maanden oud kunnen afleiden wat het doel is van iemand anders. Op haar scherm laat Biro zien hoe dat onderzoek eraan toe ging. De baby’s werden voor een soort theatertje geplaatst met in het midden twee transparante, plastic bakken. In de linkerbak zat een knuffelbeer, in de rechter een bal. Vervolgens zagen de baby’s vanuit de coulissen de arm van een volwassene het deksel van een van de bakken aftillen en de beer pakken. Dat tafereel herhaalde zich een aantal keer: telkens pakte de arm de beer. ‘Daarna veranderden we de opstelling en zetten we de bal links en de beer rechts, dus andersom.’ Biro en haar collega’s hielden bij hoelang de baby’s naar het tafereel keken. ‘We weten dat baby’s langer kijken als er iets gebeurt dat onverwacht voor ze is. Ze hebben meer tijd nodig om het te verwerken en gaan op zoek naar meer informatie.’ Zo ging het ook met het speelgoed. ‘Pakte de onderzoeker de bal, dan keken de baby’s daar langer naar dan wanneer de onderzoeker de beer pakte. Dat was onverwacht.’ De baby’s gingen ervan uit dat de arm niet een willekeurig object uit de linkerbak pakte, nee de arm was in de ogen van de baby’s doelgericht op zoek naar de beer, ongeacht de locatie. Biro: ‘Baby’s kunnen het doel van een ander afleiden uit zijn gedrag.’ Uit ander onderzoek dat de Leidse onderzoeker en haar collega’s bij baby’s van circa 9 maanden oud deden, valt op te maken dat baby’s net als volwassenen gebruikmaken van het principe van ‘efficiënte actie’: het idee dat een doelgerichte handeling logisch moet zijn. Een voorbeeld. ‘We lieten baby’s eerst een filmpje zien van iemand die ergens naar op weg was, maar een omweg moest nemen omdat er een blokkade op de weg lag’, zegt Biro. ‘Als we vervolgens de blokkade weghaalden en die persoon nam nog steeds dezelfde omweg, dan waren baby’s daar verbaasd over. Dat wil zeggen: ze keken langer naar zo’n filmpje dan naar een filmpje waarin de hoofdpersoon direct op z’n doel afging. Baby’s beschikken al heel jong over een vorm van logica als ze het gedrag van een ander proberen te begrijpen.’ Heeft een baby ook bewustzijn? En wanneer begint dat dan? Als er iemand is die het antwoord op die vraag weet, is het wel Steven Laureys. De Vlaamse neuroloog en bewustzijnonderzoeker publiceerde in 2006 baanbrekend onderzoek waaruit bleek dat een op de vijf comapatiënten onterecht voor vegetatief wordt aangezien. Zijn belangrijkste boodschap: bewustzijn is niet een kwestie van alles of niets, van aan of uit. Het bestaat in gradaties. ‘De grote moeilijkheid is dat baby’s niet kunnen communiceren, net zomin als comapatiënten. Voor beiden geldt dat we weten dat ze veel meer hersenactiviteit en dus gedachten en gevoelens hebben dan we lange tijd hebben gedacht.’ Zo was de wetenschappelijke consensus in de jaren tachtig, toen Laureys zelf nog studeerde, dat baby’s slechts een bundel reflexen waren en dus geen pijn konden voelen. Ze werden toen zelfs onverdoofd geopereerd. ‘Dat is een historische fout. En het gebeurde omdat we bewustzijn zwart-wit bekeken, vanuit ons eigen perspectief als gezonde volwassene.’ Laureys noemt het ‘heel waarschijnlijk’ dat een baby al bewuste ervaringen heeft. ‘We zijn geneigd bewustzijn te koppelen aan rationeel denken, maar het is niet alleen ik denk dus ik ben, maar ook ik voel dus ik ben.’ Een allereerste vorm van bewuste ervaringen zou weleens voor de geboorte al kunnen beginnen, vermoedt de neuroloog. Toen zijn vrouw zwanger was van hun jongste zoon Louis, deed ze mee aan een Europees onderzoeksproject, waar Laureys als onderzoeker bij betrokken is, over het ontstaan van het menselijk bewustzijn. Ze bezocht hoogzwanger de universiteit van Tübingen in Duitsland, waar een magneto-encefalograaf staat waarin zwangere buiken passen. Dat apparaat (waarvan er wereldwijd maar twee bestaan) kan hersenactiviteit van een foetus oppikken. De onderzoekers bekeken onder andere hoe de ongeboren kinderen reageerden op lichtflitsen, maar ook op series geluiden. Laureys doet het na: ‘De kleine Louis hoorde een aantal keer: bieb-bieb-bieb-bap , bieb-bieb-bieb-bap , bieb-bieb-bieb-bap en opeens werd het: bieb-bieb-bieb-bieb. De serie veranderde en meteen zag je dat zijn brein dat opmerkte. Dat was een grote ontdekking. Het lijkt er op dat foetussen in het laatste trimester al een soort werkgeheugen hebben.’ Het brein van een ongeborene is nog immatuur en volop in ontwikkeling, maar een werkgeheugen is wel een grote stap, zegt Laureys. ‘Bewustzijn zonder enige vorm van aandacht of werkgeheugen is lastig.’ Terug in het UMC Utrecht schort het bij Luuk aan aandacht. Na al dat stilzitten en wachten tot alle elektroden op de juiste plek zaten, lijkt de 9 maanden oude baby niet van plan ook maar een ogenblik rustig in zijn babystoeltje te blijven zitten en naar het filmpje te kijken waar het de onderzoekers om te doen is. Hij draait onrustig heen en weer en slaakt steeds bozere kreten. Het EEG-onderzoek dreigt te mislukken. Onderzoeksassistent Most ziet op haar scherm hoe Luuks hersensignalen, die in keurige banen horen te lopen, in een onontwarbare kluwen spaghetti veranderen. Most vertrekt geen spier. Ze werkt al een poos met baby’s en heeft voor hetere vuren gestaan. Geroutineerd besluit ze dat Luuk dan maar bij zijn moeder op schoot moet zitten om het filmpje te bekijken. Misschien dat hij er dan wel zin in heeft? Als ook dat niet werkt, loopt ze naar een kast in de hoek van de onderzoeksruimte. Daar staat haar geheime wapen: een bak met soepstengels. Ze pakt een soepstengel en geeft ’m aan Luuk. En dan voltrekt zich het wonder: Luuk zet zijn drie tanden in zijn soepstengel en kijkt in alle rust naar het filmpje. Op het scherm lopen zijn hersensignalen weer keurig in het gareel.||https://www.volkskrant.nl/wetenschap/dit-gaat-er-om-in-het-hoofd-van-een-baby-en-dat-is-veel-meer-dan-lang-werd-gedacht~b03ac0b3/
2022-08-07||Heeft zwemmen in het koude buitenwater écht van die fantastische gezondheidseffecten?||Het Lauwersmeer is groot en grijs en spiegelvlak. Voor m’n zwembril slaan regendruppels uit elkaar. Ergens ver voor me zwemt iemand met een paarse veiligheidsboei: een paar slagen schoolslag, dan een stukje borstcrawl en dan weer schoolslag. Links daarvan dobbert het feloranje bootje van de reddingsbrigade. Het gaat een beetje ver om stap voor stap uit te leggen waarom iemand op een sombere avond het Lauwersmeer overzwemt, maar de korte versie is dit: ik ben een van de duizenden sporters die de afgelopen jaren zijn begonnen met zwemmen in open water. Openwaterzwemmen was vóór corona al bezig aan een flinke opmars, maar sinds de eerste lockdown, nu twee jaar geleden, lijken de wetsuits, veiligheidsboeien en andere buitenwaterzwemspullen niet aan te slepen. En hoewel harde cijfers ontbreken (openwaterzwemmers zijn vaak vrije vogels, die zich niet aansluiten bij een zwemclub en dus buiten zicht van zwembond KNZB blijven) lijkt de trend door corona flink toegenomen. Er zijn goede verklaringen voor de populariteit van openwaterzwemmen. De sluiting van zwembaden tijdens de coronacrisis speelt een rol, net als het internationale succes van topsporters Ferry Weertman, Sharon van Rouwendaal en natuurlijk Maarten van der Weijden. Zwemmen in buitenwater geeft je bovendien een ander perspectief op de natuur. En het is gezond. Vooral in Groot-Brittannië, waar openwaterzwemmen (wild swimming) nog populairder is dan in Nederland, gaan opvallend veel zwemblogs, artikelen en onlinevideo’s over het effect van zwemmen in koud water op je weerstand en vooral je mentale gezondheid. Zwemmen in koud water zou je innerlijke rust geven. Daar merk ik alleen niks van. Terwijl voor me het bootje van de reddingsbrigade steeds verder uit zicht raakt, en achter me de Friese oever verandert in een dunne groene streep, lijkt mijn hoofd een echokamer vol stoorgedachten. Heeft die zeilboot me wel gezien? Wat fijn dat de belastingaangifte klaar is. Hoeveel inwoners heeft Grijpskerk en, in de herhaling: heeft die zeilboot me wel echt gezien? Innerlijke rust is mijlenver weg. De Britse sportkoepel Swim England publiceerde in 2017 een overzicht waarin het op dat moment beschikbare onderzoek naar al dan niet vermeende effecten van zwemmen tegen het licht werd gehouden. Dat rapport lijkt de belangrijkste bron van de vaak stellige claims in de populaire literatuur, maar de conclusies van het overzicht zijn voorzichtig: zwemmen is mogelijk geassocieerd met een verminderde kans op vroegtijdig overlijden, zwemmen heeft mogelijk positieve gezondheids- en welzijnseffecten voor individuele patiënten en patiëntengroepen en er lijkt opkomend bewijs voor de fysieke en mentale gezondheidseffecten van zwemmen. Een andere niet onbelangrijke conclusie van het rapport: onderzoek naar zwemmen en gezondheid is zeldzaam en sporadisch. Claims over koud water en gezondheid leiden opvallend vaak naar het gedachtengoed van de Nederlandse ijswatergoeroe Wim Hof, die meerdere gezondheidseffecten toeschrijft aan een combinatie van ademhalingstechnieken en onderdompeling in (ijs)koud water. Matthijs Kox, verbonden aan het RadboudUMC in Nijmegen, onderzocht een paar jaar geleden precies die combinatie, met een voor sceptici van de Wim Hof-methode opvallende uitkomst: er lijkt inderdaad enig effect te zijn. Kox en zijn collega’s ontdekten dat gezonde jonge mannen die door Hof waren getraind een minder actieve reactie van het immuunsysteem hadden dan de ongetrainde testgroep. Een verminderde immuunrespons zou in theorie heilzaam kunnen zijn voor mensen met een auto-immuunziekte zoals reuma. In een reactie in de Volkskrant maakte hij zelf wel een kanttekening bij het resultaat: een minder sterke immuunrespons is niet hetzelfde als de bewering dat een ijsbad goed is voor het immuunsysteem. ‘Daar is geen enkel bewijs voor.’ De combinatie van ademhalingsoefeningen en koud water is bovendien niet ongevaarlijk: Hof kwam in 2016 in opspraak toen kort na elkaar vier verdrinkingsgevallen werden toegeschreven aan zijn methode. ‘De nadelen van zwemmen in koud water zijn aanzienlijk beter beschreven dan de mogelijke voordelen’, zegt Heather Massey van de universiteit van Portsmouth. Massey is niet alleen onderzoeker aan het Extreme Environments Laboratory van de universiteit, ze is óók zwemmer. Ze vertelt hoe ze (‘Jaren geleden, het is een proces van heel geleidelijk wennen’) begon met hele korte periodes dippen in koud water. Dat bouwde ze uit door steeds een stukje verder te zwemmen. In 2019 zwom ze solo Het Kanaal over; in 2017 vertegenwoordigde ze Groot-Brittannië op het ijszwemwereldkampioenschap in Duitsland. In presentaties gebruikt ze een foto van zichzelf na die wedstrijd, hangend over een ballenlijn, duidelijk niet gelukkig. (‘Ik bleef nog even in het water om mijn tegenstander te feliciteren. Dat was niet verstandig.’) ‘We krijgen steeds meer signalen dat zwemmen in koud water of openwaterzwemmen een positief effect op je gezondheid heeft’, zegt Massey telefonisch. ‘Maar dat is vooral anekdotisch en er staan dus serieuze risico’s tegenover.’ Allereerst is er de koudeschok – een reflex waarbij onder plotselinge invloed van koud water de ademhaling versnelt. Belangrijk gevaar daarbij is dat je daarbij onvrijwillig een teug water inademt en verdrinkt, legt Massey uit. In de tweede plaats verlies je in koud water na verloop van tijd controle over je spieren. ‘En als het niet meer lukt je ledematen te gebruiken, kun je je ademweg niet vrijhouden. Simpel gezegd: je mond en neus komen onder water. En dan kun je vrij makkelijk verdrinken.’ Tot slot is er het risico op onderkoeling – het proces waarbij de lichaamstemperatuur steeds verder onder de 37 graden komt. ‘Bij 35 graden kun je al gedesoriënteerd en verward raken, met alle bijbehorende risico’s. Lager dan 32 graden ben je zeer acuut in gevaar.’ Als eerste herkenningstekens van onderkoeling noemt Massey de vier umbles: fumbling, grumbling, stumbling en mumbling. Oftewel: onhandigheid, humeurigheid, struikelen en mompelen. (Zwemmen en struikelen gaan lastig samen, maar Massey wijst erop dat je de eerste vijftien minuten nadat je uit het water bent gekomen nog verder afkoelt en dus alsnog onderkoeld kunt raken.) ‘Zodra je bij jezelf of iemand anders die symptomen ziet, moet je direct het water uit.’ Massey publiceerde een paar jaar geleden met collega’s over een jonge vrouw met een lange geschiedenis van depressieve klachten. De vrouw wilde koste wat het kost stoppen met haar medicatie, waarna ze in overleg met een arts koos voor zwemmen in koud water. Met succes. Bij het artikel zijn wel kanttekeningen: het gaat om één proefpersoon en de vrouw had van tevoren een nadrukkelijk doel: het beëindigen van haar medicatie. Bovendien raakte ze halverwege het onderzoek in verwachting en kreeg ze een kind – gebeurtenissen die fysiek en mentaal belangrijker lijken dan dagelijks een stukje zwemmen. ‘De anekdotische informatie is er. Onze taak is nu om te zorgen dat we betere data krijgen, om te zien of er echt een effect is. Daarnaast moet je je afvragen of het niet een beetje extreme oplossing is iemand helemaal in koud water te dompelen. Als we weten wat er in het lichaam gebeurt, kunnen we ook kijken of er slimmere, minder ingrijpende manieren zijn om hetzelfde effect te bereiken. Misschien bereik je hetzelfde effect door alleen iemands handen in koud water te dompelen. En misschien hoeft het water helemaal niet zó koud te zijn. Een graadje of 20 lijkt ook al te werken.’ Minder ingrijpende kou lijkt inderdaad gezondheidseffecten te hebben, zegt Wouter van Marken Lichtenbelt, hoogleraar ecologische energetica en gezondheid aan de Universiteit Maastricht. Zijn suggestie: zet thuis en op kantoor de thermostaat een paar graden lager. Van Marken Lichtenbelt deed de afgelopen jaren onder meer onderzoek bij mensen met overgewicht en diabetespatiënten. Een iets koudere omgevingstemperatuur leek bij de onderzochte deelnemers een positief effect te hebben op insulinegevoeligheid en suikeropname in de spieren, vertelt hij. ‘De effecten van milde kou, zelfs al is het maar een uur per dag, zijn significant.’ Van Marken Lichtenbelt waarschuwt wel voor al te radicale conclusies. En, zegt hij: het lijkt niet alleen om kou te gaan. ‘Het lijkt erop dat juist de afwisseling tussen warme en koude omgeving effect heeft.’ ‘Ik ben geen wetenschapper, dus misschien kan ik je vraag beter beantwoorden met poëzie’, zegt schrijver, journalist en antropoloog Kirsten van Santen terwijl ze thuis in Leeuwarden twee koppen koffie op de keukentafel zet. Van Santen schreef het literaire zwemboek Water pakken, waarvoor ze van de Westerschelde tot Noord-Groningen sprak (en zwom) met de meest uiteenlopende mensen, van de naaktzwemmende dichter Piet Gerbrandy tot in neopreen gepakte zeezwemmers. In het laatste hoofdstuk schrijft ze over haar eigen oversteek van het zeegat tussen Terschelling en Ameland, een zwemtocht door gevaarlijke getijdenstromen, deining en golven geïnhaleerd zeewater. Ze beschrijft onder meer hoe ze tijdens het zwemmen onder water overgeeft, buiten het zicht van de meevarende KNRM-reddingsboot. Niet per se een gezonde omgeving, geeft ze toe. Maar, zegt ze met enig understatement: ‘Het is een situatie waarin je je lichaam anders ervaart.’ Als de koffie op is, wandelen we in zwemkleding naar de Dokkumer Ee, waar Van Santen en haar buurtgenoten een zwemtrappetje aan de kade hebben geschroefd. (‘Illegaal, dus er kwam een heleboel gedoe van met de gemeente. De wethouder is hier persoonlijk komen kijken.’) Met lange, ontspannen slagen gaat Van Santen langs pompeblêden. Op de rand van stad en weiland laat ze zich hangend op haar zwemboei meedrijven op de stroom. ‘Zwemmen betekent soms ook echt: ergens wegzwemmen. Weg van de waterkant, weg van allerlei dagelijkse stressdingetjes.’ Even later noemt Van Santen een begrip uit de antropologie: liminaliteit. ‘Een liminale fase is een symbolische overgang tussen twee werelden. Denk aan initiatierituelen die sommige volkeren hebben. Of carnaval, als alle traditionele rollen zijn omgedraaid. Of theater, op de grens tussen realiteit en fantasie.’ Water is net zoiets, zegt ze: een tijdelijke wereld waarin voor heel even alles anders is. ‘Ik bedoel het absoluut niet religieus, of spiritueel; ik ben niet echt een type voor mindfulness en ik heb niks met Wim Hof-achtige gezondheidsclaims, maar zwemmen geeft me voor even het gevoel dat ik in een magische wereld ben. Misschien is het wel het mooist verwoord door de Vlaamse dichter Paul Snoek: Zwemmen is een beetje bijna heilig zijn.’||https://www.volkskrant.nl/wetenschap/heeft-zwemmen-in-het-koude-buitenwater-echt-van-die-fantastische-gezondheidseffecten~b1417f7c/
2022-08-07||Een experiment van drie maanden: ‘Niemand kon er iets aan doen dat het september werd’||‘In de weken dat ik haar leerde kennen en verliefd werd, liet ze weten dat onze verkering niet langer dan één zomer kon duren. Relaties waren niks voor haar. Zij was het soort vrouw dat verhoudingen had met getrouwde mannen, om op een goede dag een reden te hebben ook weer te stoppen. En ik dacht: prima, we zien wel. Met haar zakelijke, beetje harde uitstraling, de witte bloes, de rode broek en de gelakte nageltjes, was ze niet het type waar ik normaal op viel. Ze had een hoge functie ergens, ik had een eenmanszaak waarin ik vintagefietsen opknapte en koffie en broodjes verkocht. We werden aan elkaar voorgesteld door een gemeenschappelijke vriendin, twee jaar geleden in 2020: die mooie zomer waarin de terrassen gesloten bleven. Avondenlang zaten we samen op haar dak te praten en soms bleef ik slapen. Zelf was ik ook niet uit op eeuwige liefde. Toen ik een jaar of 30 was, heb ik gehunkerd naar een vrouw die maar niet kon kiezen tussen mij en haar man. Hoewel ze zwoer dat ze van me hield en bij mij wilde zijn, pakte ze soms zomaar ineens haar biezen en woonde dan weer een paar maanden bij haar man. Die krachten van eb en vloed stompten me af en ik nam me voor dit nooit meer te laten gebeuren. Als ik weer verliefd werd, zou ik verliefd worden voor één dag, met hooguit telkens weer een dag erbij. Nooit meer zou ik me zo afhankelijk maken met plannen voor de lange termijn. Daar heb ik me dertig jaar goed aan gehouden, zonder enige verbittering. Ik merkte dat je goed kunt liefhebben zonder grote woorden en beloften. Liefde wordt niet per se armoediger wanneer je een relativistische houding hebt. Misschien zelfs intenser, omdat je geen gedachten vuilmaakt aan wat volgt. Een keer, toen het weer te slecht was voor haar dakterras, hebben we de hele dag samen in haar bed gelegen. Rond een uur of 11 werden we wakker en opende zij champagne, we aten wat in bed en hadden elkaar lief. Ik zei, en ik weet niet meer of het toen was of op een later moment: ‘Ik hou van je.’ Het waren geen woorden die ik me had voorgenomen uit te spreken. Noch woorden die me plotseling ontglipten of waarvoor ik me schaamde, want ik wist wat haar antwoord zou zijn. Jazeker, dit was een liefde voor één zomer en daar bleef ze bij. Ik begon haar te missen als we elkaar een tijdje niet zagen. De verliefdheid werd heviger. De nieuwsgierigheid van het begin, de wens die enigszins koele vrouw in haar zakenpakken te doorgronden, veranderde in de loop van juni en juli van aard toen ik onder die ongenaakbaarheid een lieve vrouw ontdekte. Een vrouw die ineens zo’n trek in poffertjes kon hebben dat ik naar de winkel snelde om een pan te kopen en poffertjes te maken. We kookten samen en langzaam begon ik te hopen dat ik de uitzondering was, de man die haar op andere gedachten zou kunnen brengen, de man voor wie ze wel oprechte commitment kon opbrengen. Alle tekenen wezen er immers op. Ruzies hadden we nooit, in onze gesprekken klonken nooit verwijten door, of zelfs maar melancholie over de voortschrijdende zomer. En toen Carolijn me begon voor te stellen aan haar vrienden, hoopte ik er stiekem een herfst en winter bij. Het was een vrijdagavond in september 2020, een week na mijn verjaardag. We waren uit eten in het restaurant van onze eerste date en spraken over onderwerpen waarvan ik nu niet meer weet wat ze waren, omdat ze nooit zwaar of ingewikkeld waren, en ineens zei ze: ‘Het is september, we zitten eigenlijk al in reservetijd. Het is mooi geweest.’ En hoewel ik me hier al sinds mei op voorbereidde, kwam het moment zelf toch nog onverwacht. Natuurlijk deed het pijn, maar wat kon ik zeggen? Om een nadere verklaring heb ik dan ook niet gevraagd. Ik kende de verklaring al. Carolijn heeft een drukke baan en een druk sociaal leven en in de minuten daartussen is ze in wezen een einzelgänger. Haar timing, midden in een restaurant, was wat ongelukkig, maar verder viel haar niks kwalijk te nemen. Zullen we wel vrienden blijven?, vroeg ze. Maar in mijn fietsenwerkplaats met horeca zie ik de hele dag mensen en vrienden heb ik genoeg. We aten verder en bestelden nog een koffie en toen heb ik de rekening gevraagd en ben ik vertrokken. Het duurde enkele maanden voor de teleurstelling was gezakt, maar intussen heb ik alweer een jaar iemand anders. Als ik Carolijn tegen het lijf loop, geven we elkaar een kus en beloven we ‘snel even een biertje te doen’. Maar dat gebeurt nooit en dat is goed. De zomer van 2020 zal in mijn herinnering altijd een heel bijzondere zomer blijven die ik voor geen goud had willen missen. Dat het september werd, daar kon niemand iets aan doen.’ ‘Het was de zomer van 2020, in het begin van corona. Niemand had nog een idee wat ons te wachten stond, en ik dacht: hoe ga ik dit doen, met al mijn vrienden, wie kan ik nog blijven zien? Ik hou van de zomers thuis in de stad, wanneer alle forenzen met hun geel-blauwe fietsen zijn verdwenen, ik hou van de warmte op mijn huid, de lichtheid die de zomermaanden met zich meebrengen, en het was precies die lichtheid in combinatie met de beperking die me op de frivole gedachte bracht een relatie te beginnen met de man om de hoek. Zou mijn leven nog leuker kunnen worden dan het al was? Ik hield me altijd verre van liefdesverbintenissen, maar nu leek de perfecte timing om één zomer lang uit te proberen hoe het was om een relatie te hebben. Een experiment van drie maanden. In september, als het weer zou omslaan, zouden we er weer mee stoppen. Dat stelde ik hem voor. Hij lachte. Misschien dacht hij: wacht jij maar af, in de herfst plakken we er gewoon nog wat maandjes aan vast. Maar dat sprak hij niet uit. Er is zoveel niet uitgesproken die maanden. En dat hoeft ook niet in een driemaandenrelatie. Middagenlang zaten we op de brede bank voor zijn fietsenzaak in die roezemoesstraat in het centrum van de stad en dronken we de ene cappuccino na de andere. Dan vroeg ik weleens naar zijn vrienden, ik begreep niet hoe je op het wisselen van slechts enkele woorden dierbare vriendschappen kon baseren, zoals hij leek te doen. Maar dan haalde hij zijn schouders op, en zei iets als: zo ga ik nu eenmaal met die mannen om. Lange gesprekken deelden we niet, wel lange maaltijden en lange avonden op mijn dakterras. Op een of andere manier ervoer ik zijn aanwezigheid als heilzaam, ik genoot van zijn gezelschap. Hij is een zachtaardige man, een man ook die nooit het achterste van zijn tong laat zien. En misschien was dat precies wat ons bond. De aard van onze relatie, de voorgenomen eindigheid, heeft nooit een seconde ter discussie gestaan of geleid tot ruzies of melancholie, wat ons misschien wel vrijer maakte dan welk ander stel dan ook. Er waren geen verwachtingen, er hoefden geen plannen te worden gemaakt. Het was telkens déze dag, déze week, déze maanden. Gezamenlijke verantwoordelijkheden hadden we niet. Meestal kwam hij aan het begin van de avond binnen en dronken we wat, soms schoven wat vrienden van me aan, soms gingen we eropuit. Wandelen of met de fiets naar de bioscoop, hij bij mij achterop. Onze actieradius was niet groter dan 5 kilometer. Soms bleef hij slapen, maar seks was niet de reden dat we samen waren, het was de vrolijkheid, de veiligheid samen met de geruststelling van de tijdelijkheid. Het verbaasde me dat ik als verstokte vrijgezel zo kon genieten van elke dag een man op de bank. Als ik terugdenk aan die maanden kan ik me de afzonderlijke momenten niet meer voor de geest halen, ik herinner me hoogte- noch dieptepunten. Het was een vorm van liefde die nog het meest weg had van een plezierige cocon, en die zeker niet onderdeed voor die eeuwige variant waar iedereen altijd zo hoog over opgeeft. Ja, in mijn huis golden mijn regels, werd gegeten wat ik kookte, ik kan best bazig zijn. Het was niet zo dat ik me in die drie maanden helemaal uitleverde, of dat ik een zomer lang een romantisch plaatje naspeelde. Alles was echt en eerlijk, zowel de warmte als de reserves. Dat een relatie minder beklemmend was dan ik altijd had gedacht, werd mijn inzicht van het jaar. Maar getwijfeld heb ik nooit. Toen het september werd en de zon vroeger zakte, begon ik na te denken hoe ik respectvol een einde aan onze liaison kon maken. Ik stelde het uit, want het bleef maar mooi weer, maar toen de voorspellingen slechter werden zei ik op een avond: ‘De zomer is voorbij, je zult wel begrijpen dat het tussen ons ook voorbij is.’ We zaten op een terras. Hij reageerde gelaten, met dezelfde lach als waarmee hij mijn zomerliefdeplan omarmd had. Ongelovig, maar sportief. Hij probeerde me niet op andere gedachten te brengen, werd niet boos, en als hij al verdrietig was, heeft hij dat niet laten zien. We dronken ons glas leeg, praatten nog wat en toen heb ik hem voor de laatste keer achterop genomen en naar huis gebracht. Ik hoop echt dat we elkaar nog eens tegenkomen, en dat we dan herinneringen kunnen ophalen aan hoe fijn het was, die exotische zomer van 2020 in onze provinciestad. Daar kon geen tropisch eiland tegenop.’||https://www.volkskrant.nl/mensen/een-experiment-van-drie-maanden-niemand-kon-er-iets-aan-doen-dat-het-september-werd~b5e78176/
