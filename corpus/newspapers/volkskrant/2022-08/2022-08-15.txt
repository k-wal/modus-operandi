2022-08-15||Schilder schrijft atletiekgeschiedenis met eerste Nederlandse gouden medaille bij kogelstoten||De tribunes in het Olympiastadion zijn niet erg gevuld op maandagavond, maar de tweede poging van Jessica Schilder ontlokt bij de wel aanwezige fans een langgerekt ohhh van bewondering. Ze stoot 24 centimeter over de magische grens van 20 meter. Ze brult het uit. ‘Eindelijk is het geluk', zegt ze na afloop. ‘Ik had wel vaker zo’n goed gevoel tijdens de stoot en dan was het niet zo ver.’ Sinds 2000 zijn er maar elf kogelstootsters geweest die verder kwamen dan 20,24. Het is vanzelfsprekend een nieuw Nederlands record, haar oude zette ze begin deze maand op 19,84 bij de Diamond League. Na haar worp is het de vraag of iemand haar weet te toppen in de zes pogingen die haar tegenstanders hebben. ‘Het was verschrikkelijk. Het is nooit leuk om te wachten of het genoeg is.’ Dat blijkt het wel. De Kameroens-Portugese Auriol Dongmo bleef steken op 19,82. Dat was voor de regerend indoorwereldkampioene eveneens een persoonlijk en nationaal record. Achter haar verraste Jorinde van Klinken met het brons met 18,94 meter. De 22-jarige Van Klinken is vooral actief als discuswerpster en was bij de WK als vierde nog heel dicht bij een medaille op die discipline. Ook op maandag is zij nog bij de kwalificatie voor het discuswerpen in actie gekomen. Samen met de plaatsingsronde voor het kogelstoten had ze een meer dan volle dag. ‘Ik heb nog nooit zo’n programma gedraaid', zei ze. Fysiek was ze daarom niet meer zo fris tijdens de finale van het kogelstoten, maar dat zat haar niet in de weg. ‘Hier draaide het om mentale kracht. En nu ben ik toe aan mijn bed.’ Dinsdag mikt ze op goud bij het discuswerpen. De 23-jarige Schilder ontwikkelt zich razendsnel sinds ze zich de effectievere draaitechniek eigen heeft gemaakt. Net zoals bij de mannen gebruikelijk is, en bij vrouwen ook steeds meer, maakte ze anderhalve ronde voordat ze het vier kilogram zware projectiel wegstoot. Traditioneel maakten vrouwen maar een halve draai vanuit een achterwaartse positie. In twee jaar tijd is Schilder verder gaan stoten, in 2020 stond haar persoonlijk record nog op 18,27. De grootste stappen zette ze dit seizoen: maar liefst zevenmaal scherpte ze het nationaal record aan. Ook qua internationale uitslagen maakte ze een reuzensprong. Het begon met brons op de WK indoor in Belgrado. Daarna volgde haar debuut in de prestigieuze Diamond League, waar ze haar ogen uitkeek en zich met graagte liet bijpraten en aanmoedigen door haar meer ervaren tegenstandsters. Ze vertelde bij de WK al dat er van vijandigheden tussen kogelstootsters geen sprake is. Het voelt als een vriendengroep. Veel leerde ze van Chase Ealey die afgelopen juli in eigen land in Eugene wereldkampioene werd. Daar eindigde Schilder wederom, en tot haar eigen verrassing, op de derde plaats. Het was de eerste WK-medaille voor een Nederlandse kogelstootster ooit. Ook op het EK ging Schilder verder met het schrijven van atletiekgeschiedenis. Nooit eerder stond er bij de vrouwen een Nederlandse op het podium bij het kogelstoten. Bij de mannen wel. Rutger Smith behaalde 2006 brons en in 2012 zilver. Maar ook hij haalde nooit goud. Schilder is de eerste. Bij haar laatste poging weet Schilder al dat de titel haar niet kan ontgaan. Ze stoot nog 19,13 meter en viert dan haar overwinning met een korte brul, de armen in de lucht. En dan volgen een paar innige knuffels met haar vriendinnen-tegenstandsters. Ze wil niet te veel stilstaan bij wat ze gepresteerd heeft. ‘Want dan komen er zoveel tranen dat Nederland direct geen watertekort meer heeft’, zegt ze. Direct erna verontschuldigt ze zich voor die beeldspraak. Te flauw. Wat haar het meest plezier doet, de titel of het breken van de 20-metergrens? Stiekem toch die barrière, geeft ze toe. ‘Maar mijn trainer geeft me een klap als ik dat zeg’, grapt ze. ‘Maar ik ben ook heel blij met de titel.’||https://www.volkskrant.nl/sport/schilder-schrijft-atletiekgeschiedenis-met-eerste-nederlandse-gouden-medaille-bij-kogelstoten~b0d1f25d/
2022-08-15||De mens Rushdie werd bijna vermoord, maar de schrijver werd tot leven gewekt||Volgens een woordvoerder van het Iraanse ministerie van Buitenlandse Zaken heeft Salman Rushdie, schrijver van De duivelsverzen, de aanslag op zijn leven van afgelopen vrijdag aan zichzelf te wijten. Had hij de islam maar niet moeten beledigen. Het is een omkering waartegen geen rationeel verweer mogelijk is – hij verraadt een krankzinnige manier van denken, gebaseerd op de heiligheid van het eigen gelijk. Volgens de woordvoerder valt kritiek op de profeet nu eenmaal niet onder de vrijheid van meningsuiting. Geloofsfanaten die het over de vrijheid van meningsuiting hebben, kun je beter niet vertrouwen. Ze halen het recht erbij als het ze goed uitkomt en wijzen het af als dat beter in hun straatje past – wat het hele principe waardeloos maakt. Rushdies gewraakte boek verscheen het najaar van 1988 in Iran. Aanvankelijk had niemand er moeite mee, de vertaler kreeg zelfs een prijs. De toenmalige Iraanse leider, ayatollah Khomeini, toonde zich onverschillig: geen aandacht aan die onzin besteden. Hij had het boek, waarin Rushdie vragen stelde bij de oorsprong van de Koran en dus het geloof, zelf overigens niet gelezen. De door hem uitgeroepen fatwa werd waarschijnlijk niet uitgevaardigd op religieuze gronden, maar was politiek ingegeven. Hij dateert van 14 februari 1989, een halfjaar na verschijning. Khomeini reageerde onder meer op massale protesten in Pakistan en op de woede onder radicale moslims in Rushdies tweede vaderland, Groot-Brittannië. Ook in Nederland waren er protesten, hoewel De duivelsverzen hier pas verschenen in september 1989. In Rotterdam werden een pop en een boek verbrand, overigens niet het origineel maar een flodderig in elkaar geplakt namaak-exemplaar. Aanvankelijk, schreef hij in een stuk uit 2012 in de Volkskrant, zag de Nederlandse uitgever Bert de Groot van L.J. Veen – een van de voorgangers van uitgeverij Atlas Contact – wel brood in alle ophef rond het boek. ‘Ik dacht: bingo!’ Even later kregen hij en de vertaalster van De duivelsverzen politiebescherming, omdat de fatwa ook bleek te gelden voor degenen die aan publicatie hadden meegewerkt. Tot vrijdag leek dat langzamerhand een nachtmerrie uit een ver verleden te zijn geworden. Nadat hij een jaar of tien ondergedoken had gezeten, waagde Rushdie zich voorzichtig weer in de openbaarheid. Toen hij in 2001 was uitverkoren het Nederlandse boekenweekgeschenk te schrijven (Woede) hadden de aanwezige Nederlandse schrijvers, door alle veiligheidsmaatregelen rond de presentatie in de Lutherse kerk in Amsterdam, de schrik meer te pakken dan hij. En nu is de dreiging plotseling terug voor de man die, nadat de fatwa door Iran in 1998 ‘buiten werking’ was gesteld, zei dat hij hoopte door te kunnen gaan met zijn leven. ‘Einde van het verhaal, tijd voor een nieuw.’ Intrekking van de fatwa bleek op religieuze gronden onmogelijk, dat kon alleen gebeuren door degene die hem had uitgevaardigd. Khomeini was echter in juni 1989 overleden. Er staan nog altijd miljoenen op zijn hoofd. Rushdie dreigde, zeker in Nederland, een vergeten schrijver te worden. De meeste van zijn boeken zijn alleen nog tweedehands verkrijgbaar. Het bericht dat de rechten ervan waren overgenomen door de Amsterdamse uitgeverij Pluim wekte daardoor enige verbazing: wie las Schaamte nog, of het prachtige Middernachtskinderen, Joseph Anton? Wie maakte zich nog kwaad over De duivelsverzen? Zijn laatste boek, Quichot, kreeg redelijke recensies maar boekte matige verkopen. De tien messteken die hem vrijdag werden toegebracht werden de mens Rushdie bijna noodlottig, maar wekten de schrijver tot leven. Dat is het enige dat de messentrekker Hadi Matar bereikte: dat Rushdie opeens weer actueel is geworden.||https://www.volkskrant.nl/columns-opinie/de-mens-rushdie-werd-bijna-vermoord-maar-de-schrijver-werd-tot-leven-gewekt~b1f51e1e/
2022-08-15||Hittegolf teistert China al negen weken, tien steden met temperaturen boven de 42 graden||De hittegolf in China ging maandag zijn 63ste dag in, waarmee het de langste hittegolf is sinds het begin van de metingen in 1961. Bovendien is deze hittegolf heter en betreft hij grote delen van het land dan die uit 2013, die voorheen het record hield. Dat bevestigde Sun Shao van de Chinese Academy of Meteorological Sciences aan Global Times. De hittegolf begon in juni, en leidde toen al tot de warmste junimaand ooit gemeten in China. Sindsdien zijn bijna overal in het land de hitterecords meermaals verbroken. Afgelopen zaterdag spande Zhushan, in de centraal gelegen provincie Hubei, de kroon met 44 graden. Volgens lokale media kampten meer dan 10 provincies met temperaturen boven de 40 graden. In de tien warmste steden steeg het kwik tot boven de 42 graden. Volgens de Chinese kalender begon de herfst dit jaar op 7 augustus, maar aan het weer zullen de Chinezen dat niet merken. Meteorologen verwachten dat het warme weer nog zeker twee weken aan zal houden. Chinese meteorologen vermoeden dat de hittegolf ten delen het gevolg is van een La Niña-weersysteem, dat warme en droge lucht naar China brengt. Maar ook klimaatverandering speelt een rol, zoals zo vaak bij extreem weer. In 2018 concludeerden wetenschappers dat de Chinese hittegolf van een jaar eerder zonder klimaatverandering nagenoeg onmogelijk was geweest. Uit data van het IPCC blijkt bovendien dat het aantal dagen met temperaturen boven de 35 graden in Oost-Azië bij een wereldwijde opwarming van 1,5 graden toeneemt met 2,4. Bij een opwarming van 3 graden bedraagt die toename maar liefst 7,5 dagen. ‘Tegen de achtergrond van klimaatverandering worden hittegolven het ‘nieuwe normaal’’, zegt Chen Lijuan van het National Climate Center tegen de Global Times. ‘De hoge temperaturen beginnen vroeg, gaan laat weg en blijven lang hangen, dat zal in de toekomst steeds duidelijker worden.’ Naast heet is het ook uitzonderlijk droog in China. De rivier de Yangtze kreeg in juli zo’n 30 procent minder neerslag dan normaal gesproken, en staat 60 procent lager dan normaal in deze tijd van het jaar. Ook zijrivieren staan ‘significant lager’ dan andere jaren, zo meldde de commissie die het water in de rivier beheert. Het Poyangmeer, dat in normale zomers verantwoordelijk is voor een groot deel van het water in de Yangtze, heeft de helft minder regen ontvangen in juli. Omwonenden gebruiken nu pompen om het water vanuit het meer op hun akkers te krijgen.||https://www.volkskrant.nl/nieuws-achtergrond/hittegolf-teistert-china-al-negen-weken-tien-steden-met-temperaturen-boven-de-42-graden~b8df5ff2/
2022-08-15||Verplaatsing van Sovjet-tank ligt gevoelig bij Russische bewoners van Estland: ‘Niet iedereen is er klaar voor’||De verplaatsing van de tank, een gedenkteken aan de overwinning op nazi-Duitsland, gaat niet zonder slag of stoot. Het was de bedoeling dat de gemeenteraad van Narva maandag zelf over het lot van de tank zou beslissen, omdat de Estse wet voorschrijft dat monumenten lokaal bezit zijn. Maar om onduidelijke reden schrapte de raad het punt van de agenda, waardoor het onderwerp onbehandeld bleef. Door die besluiteloosheid werd de kwestie wettelijk gezien een nationale aangelegenheid. De burgemeester van Narva vroeg de regering in Tallinn om meer tijd vanwege de gevoeligheid van het onderwerp, maar daar wilde het kabinet niet aan. Minister van Binnenlandse Zaken Lauri Läänemets zei maandag dat de tank waarschijnlijk voor 20 augustus verwijderd zal zijn. De Estse regering staat binnen de EU bekend als een van de hardliners in het veroordelen van de Russische invasie in Oekraïne en het sanctioneren ervan. Uit een enquête bleek eerder dat veel inwoners van Narva niet tegen verplaatsing zijn, maar wel willen dat de stad over het lot van het monument bepaalt. De tank gaat waarschijnlijk naar een museum. Veel Esten beschouwden de Sovjet-Unie in en na de Tweede Wereldoorlog niet per se als een betere bezetter dan nazi-Duitsland. Nadat Estland in 1940 in handen van Moskou was gekomen, begonnen de Russen aan massadeportaties om de Baltische staat te ‘sovjetiseren’. Veel Esten ontvingen de Wehrmacht in 1941 dan ook met relatief veel enthousiasme. Ze hoopten (tevergeefs) dat de Duitsers de onafhankelijkheid zouden herstellen. Na de Tweede Wereldoorlog gingen de Russen door met deporteren, maar veel grootschaliger. De deportaties stopten toen Nikita Chroesjtsjov leider van de Sovjet-Unie werd. De kwestie met het monument toont de lastige constitutionele en maatschappelijke positie van Narva, de derde stad van het land, die een grensrivier deelt met Rusland. Na de Estse afscheiding van de Sovjet-Unie in 1991 was de hoop dat etnische Russen terug zouden verhuizen naar het oostelijke buurland. Dat gebeurde slechts mondjesmaat: vandaag de dag heeft meer dan 95 procent van de 53 duizend bewoners van Narva een Russische achtergrond. Ongeveer een kwart van de hele Estse bevolking is Russischtalig. Velen van hen spreken de officiële taal van het land niet en scoren economisch ondermaats. In Narva, een verlopen industriestad, is ruim 12 procent van de inwoners werkloos. In Estland als geheel, een van de snelst groeiende economieën in Europa, is dat slechts 5 procent. Bovendien is de helft van de 320 duizend Russischtaligen in het land niet in het bezit van een Ests staatsburgerschap, dat de regering alleen uitvaardigt aan Russen die al voor 1940 in het land woonden, of de Estse taal spreken. De tank dreigt onderdeel van die tweespalt te worden. ‘Niet iedere ‘Oleg’ of ‘Stanislav’ is klaar voor het verplaatsen van deze tank’, zei burgemeester Katri Raik eerder. ‘Dat moeten we begrijpen.’||https://www.volkskrant.nl/nieuws-achtergrond/verplaatsing-van-sovjet-tank-ligt-gevoelig-bij-russische-bewoners-van-estland-niet-iedereen-is-er-klaar-voor~b6a964d72/
2022-08-15||Gouden tijden voor zonnepanelenbouwers in de VS, ‘dit is heel groot’||De torens van de stad New York behoren tot de hoogste van de wereld, maar als het aan Thomas Ludwig (46) ligt, worden die allemaal nog een fractie hoger. Op het dak van zijn kantoor laat hij zijn zonnepanelen zien, zo hoog dat er een bank, barbecue of zelfs een hangmat onder past. ‘Als het regent, kunnen we hier schuilen.’ Ludwig heeft de constructie zelf gebouwd met zijn bedrijf Brooklyn SolarWorks, dat hij sinds 2015 runt, met zeventig architecten, ingenieurs en ontwerpers. Alle panelen op zijn dak samen leveren genoeg energie op voor acht New Yorkse huishoudens. Hij loopt naar de rand van het gebouw en wijst naar de overkant van de straat: nóg meer panelen. ‘Die komen ook van ons. Eindelijk gaat het de goede kant op.’ Ludwig hoopt dat de zonnepanelen zich als een virus verspreiden en straks alle miljoen gebouwen in de stad bedekken, zegt hij. Met het klimaatnieuws uit Washington zou zijn droom zomaar bewaarheid kunnen worden. Na eerdere goedkeuring van de Senaat, heeft afgelopen vrijdag ook het Huis van Afgevaardigden zijn fiat gegeven aan de Inflation Reduction Act, de wet die 369 miljard dollar beschikbaar stelt voor het klimaat. ‘Deze wet zal onze planeet in leven houden’, zei Nancy Pelosi, voorzitter van het Huis van Afgevaardigden. Zestig miljard dollar zal, in de vorm van belastingvoordeel, vloeien naar bedrijven in schone energie. De helft daarvan is bestemd voor de ontwikkeling en fabricage van zonnepanelen, windturbines, batterijen en de winning van mineralen die daarvoor nodig zijn. Particulieren krijgen de komende tien jaar belasting terug als ze zonnepanelen, windturbines en warmtepompen plaatsen. Sinds de wet erdoor is, staat de telefoon bij Brooklyn SolarWorks roodgloeiend, vertelt directeur Ludwig. Als het klimaat in het nieuws is dan ziet hij de belangstelling voor zonnepanelen altijd meteen toenemen. ‘Maar met dit nieuws, nu die klimaatinvestering er echt gaat komen...’ Ludwig, tot nu toe druk gesticulerend aan de grote tafel van zijn transparante vergaderzaal, valt even stil. Mijmerend kijkt hij door het raam naar buiten, naar al die met graffiti bespoten daken die hij het liefst morgen al onder handen zou nemen. ‘Dit is echt héél groot’, zegt hij, ‘zoiets is nog nooit eerder gebeurd’. Het historische akkoord heeft een lange, moeizame voorgeschiedenis. Al in 1988 sloeg Nasa-wetenschapper James Hansen groot alarm in het Amerikaanse Congres over de gevaren van klimaatverandering. ‘Het broeikaseffect is ontdekt en verandert nu ons klimaat’, zei hij. In de jaren daarna werd een aantal grote klimaatwetten voorgesteld, maar de ene strandde in de Senaat, de andere in het Huis van Afgevaardigden. Intussen werden de gevolgen van klimaatverandering met de vele hittegolven en overstromingen steeds zichtbaarder voor Amerikanen. Ludwig, die al vijftien jaar in de zonne-energiesector werkt, volgt de politieke discussies op de voet. Hij weet als geen ander dat overheidsgeld onmisbaar is voor de overgang naar schone energie. New Yorkers die zonnepanelen installeren, krijgen al jaren belastingvoordelen, maar dat bedrag is door de jaren heen steeds kleiner geworden en er was zorg dat de regeling helemaal zou verdwijnen. De klimaatwet betekent dus goed nieuws voor de 645 zonne-energiebedrijven die actief zijn in de staat. ‘We zaten in een solarcoaster’, lacht Ludwig – een soort achtbaan voor mensen in de schone energiesector. Ze stapten in de achtbaan toen Joe Biden president werd en grote klimaatinvesteringen aankondigde. Verliepen de onderhandelingen de afgelopen maanden goed, dan gingen hun armen in de lucht. Maar steeds, als er net geen akkoord kwam, gingen de armen weer naar beneden. New Yorkers halen iets meer dan 3 procent van hun energie uit zonlicht – dat is ook het gemiddelde voor de hele VS – terwijl New York bovengemiddeld veel zonnige dagen telt, 244 versus 205. Het probleem is deels de hoogte van de gebouwen. Het installeren van zonnepanelen op zoveel hoge torens is duur en geeft veel gedoe. De gebouwen zijn oud, elektriciteitssystemen zijn verroest en de wetgeving maakt van iedere aanpassing op het dak een helse opgave. Nu er geld van de overheid vrijkomt kan Ludwig opgelucht uit zijn solarcoaster stappen, zegt hij. Volgens onderzoeker Neha Patankar van Princeton University gaan ‘de honderden miljarden dollars een revolutie teweegbrengen’. Patankar werkt op het Zero Lab, een collectief van wetenschappers dat zich bezighoudt met schone energie. ‘De kosten van schone energie zullen drastisch omlaaggaan voor consumenten’, zegt ze. De Verenigde Staten zullen een facelift krijgen: er zullen op veel plekken nieuwe windparken en zonneparken worden aangelegd. In 2020 werd er in de VS 10 gigawattuur aan zonne-energie opgewekt, en de verwachting is dat dat de komende vijf jaar zal oplopen tot 50 gigawattuur per jaar. Volgens het Witte Huis telden de VS twee jaar terug 240 miljoen zonnepanelen. In 2030 zouden dat er met behulp van de klimaatinvestering 960 miljoen kunnen zijn. Wat deze wet extra bijzonder maakt, zeggen zowel Patankar als panelenbouwer Ludwig, is dat schone energie binnenkort niet alleen meer iets is voor de elite. Bedrijven die zonnepanelen installeren in wijken waar armoede heerst, krijgen extra belastingvoordelen. ‘Mensen die in geen duizend jaar hadden gedacht dat ze hun energie uit zonlicht konden opwekken, gaan dat binnenkort wel doen’, zegt Ludwig. Het was hoog tijd dat de Amerikanen, die lange tijd de grootste klimaatvervuilers van de wereld waren, drastische maatregelen zouden nemen tegen de opwarming van de aarde zeggen klimaatexperts in koor. Bovendien geeft dat ‘Amerikaanse diplomaten meer geloofwaardigheid als ze andere landen, zoals China en India, vragen hetzelfde te doen’, schreef The New York Times afgelopen vrijdag. Het Witte Huis denkt de CO2-uitstoot voor 2030 met 40 procent te kunnen verminderen. Maar veel klimaatonderzoekers denken dat dat percentage nog hoger zal uitvallen. ‘Het is baanbrekend’, zegt Patankar. ‘Deze wet gaat de Verenigde Staten voorgoed veranderen.’ Verbetering: In een eerdere versie van dit stuk stond dat er 10 en 50 gigawatt aan zonne-energie wordt opgewekt, dat is veranderd in 10 en 50 gigawattuur. De eenheid van vermogen is watt, maar de eenheid van energie is in deze context wattuur.||https://www.volkskrant.nl/nieuws-achtergrond/gouden-tijden-voor-zonnepanelenbouwers-in-de-vs-dit-is-heel-groot~be247c5b/
2022-08-15||‘De tank is leeg’, Tom Dumoulin stopt per direct met wielrennen||Dumoulin zal in september dan ook niet deelnemen aan de tijdrit op het wereldkampioenschap in Australië, hoewel hij begin juni nog had aangekondigd daar ‘nog een laatste keer te willen uithalen’. Op Twitter maakte hij maandag aan het eind van de middag kenbaar dat een polsbreuk vorig jaar in september, toen hij tijdens een training door een auto werd aangereden, een breekpunt is geweest. Eerder kampte hij met een slepende blessure aan zijn knie. Later kreeg hij last van zijn rug. Hij nam begin 2021 een zelfgekozen pauze van enkele maanden om zich te bezinnen over zijn toekomst als profrenner. Dumoulin: ‘Ik moest de weg terug omhoog weer onderbreken en wéér een teleurstelling verwerken. Het was er één te veel.’ Hij slaagde er dit seizoen maar niet in de beoogde vorm te bereiken. Een optreden in de Giro d’Italia liep uit op een teleurstelling. Hij werd nog wel derde in een tijdrit in Boedapest, maar gaf uiteindelijk op in de veertiende etappe. Toen sprak hij al over een ‘frustrerend pad’. ‘De 100 procent toewijding, alles wat ik voor mijn sport doe en laat en wat ik er vervolgens voor terugkrijg, is voor mijn gevoel al een tijd in disbalans.’ In zijn verklaring van maandag schrijft Dumoulin dat hij graag zijn carrière ‘met een knal’ had willen afsluiten. Het was zijn droom geweest om op dezelfde manier naar het WK in Australië te kunnen toewerken zoals hij zich had voorbereid op de Olympische Spelen in Tokio, waar hij na zijn retraite een zilveren medaille haalde; ‘met een gevoel van vrijheid, op mijn manier, op mijn voorwaarden, met ondersteuning van mijn team en mijn intrinsieke motivatie als belangrijkste motivatie. Ik merk nu dat het me simpelweg niet meer lukt.’ Hij reed na de opgave in Italië nog drie officiële wedstrijden. Op het NK tijdrijden in Drenthe eind juni eindigde hij als tweede, achter Bauke Mollema. Op de weg was er een 38ste plek. Op 30 juli gaf hij voortijdig op in de Clásica San Sebastián. Naast de Girowinst in 2017 prijken op de erelijst het wereldkampioenschap tijdrijden in hetzelfde jaar, drie etappezeges in de Tour de France, vier in de Giro en twee in de Vuelta, en tweede plaatsen in de Tour en de Giro van 2018. In 2016 op de Spelen in Rio de Janeiro haalde hij ook zilver op de tijdrit. Hoewel zijn afscheid ‘anders is gelopen dan ik hoopte’, kijkt hij met ‘ongelofelijk veel trots’ terug op zijn carrière. ‘Ik heb er keihard voor gewerkt, ik heb er jarenlang veel plezier en passie uitgehaald en schitterende prestaties neergezet. Dat ga ik onthouden. Nu is het tijd om te genieten van andere dingen in het leven.’||https://www.volkskrant.nl/nieuws-achtergrond/de-tank-is-leeg-tom-dumoulin-stopt-per-direct-met-wielrennen~ba1793a1/
2022-08-15||Wekenlang puffen in de container: ‘Ik heb een eigen sauna’||‘Ik heb een eigen sauna’, grapt bewoner Etienne Goudriaan (32) van het tijdelijke wooncomplex Place2BU in Utrecht. Nog in de ochtend nadert de temperatuur in zijn woonunit van 21 vierkante meter de 30 graden Celsius, op hete dagen kan zijn thermometer de 40 aantikken. Het complex kampt met een hitteprobleem, erkent woningcorporatie Mitros. Dat speelt in meer basale flexwoningen, en wordt nijpend in hete zomers als deze. Goudriaan bewoont een van de 490 wooncontainers die in vijf woonlagen zijn gestapeld: de contouren van puntdaken die op de woonblokken zijn geplaatst zijn van verre zichtbaar aan het Amsterdam-Rijnkanaal, tussen de verrijzende nieuwbouw van Leidsche Rijn. Sinds 2017 wonen er statushouders en mensen die zorg behoeven samen met jongeren tussen de 23 en 35 jaar in het complex dat er zeker twaalf jaar mag staan. ‘Het is hier gezellig wonen’, vindt Goudriaan, die net in de gemeenschappelijke ruimte van het complex heeft deelgenomen aan een gezamenlijk ontbijt. Hij bemachtigde zijn woonunit toen hij bijna was afgestudeerd, inmiddels werkt hij al enkele jaren. In de zomermaanden is dat soms ‘een flinke uitdaging’, vertelt hij. Het slaapgebrek in de warme maanden doet zijn concentratie geen goed. ‘En het thuiswerken tijdens de lockdowns in deze studio was ook niet echt een succes.’ Destijds was het nog een noviteit dat een gemeente verschillende doelgroepen gezamenlijk onderbracht in tijdelijke woonblokken, inmiddels zijn dergelijke flexwoonprojecten – de meeste wel wat kleiner dan deze – gemeengoed geworden. Steeds meer gemeenten zetten ze op, om te voldoen aan de opdracht van het Rijk om hun aandeel vluchtelingen te huisvesten. En ook om tijdelijke woonruimte te bieden aan bijvoorbeeld jongeren, mensen in een scheiding en andere groepen met een krappe beurs die snel woonruimte nodig hebben. In beleidstaal heet het dan dat ‘vragers’ – mensen die wat extra zorg nodig hebben – samen wonen met ‘dragers’ - studenten en starters bijvoorbeeld die weinig keus hebben op de krappe woningmarkt. Hoe gelukkig veel bewoners in Place2BU ook zijn dat ze een dak boven hun hoofd hebben op fietsafstand van het Utrechtse centrum, het project maakt ook duidelijk dat gemeenten bij flexwoonprojecten wel oog moeten hebben voor de woonomstandigheden. Ook in een dit jaar opgeleverd flexwoonproject in Gouda met zestig woningen kampen de nieuwe bewoners met overmatige warmte. Volgens de woordvoerder van corporatie Mozaïek Wonen ligt dat niet aan de kwaliteit van woningen – die voldoet volgens haar aan alle regels. De corporatie heeft inmiddels zonneschermen opgehangen en folie op de ramen aangebracht. Ook Mitros heeft, na klachten van de bewoners, al enige aanpassingen gedaan aan Place2BU: in de lange gangen zijn airco’s geplaatst en de ventilatie is verbeterd. De woningcorporatie bood bewoners aan de zonkant zonwerende folie aan voor op hun ramen. Maar volgens Goudriaan is dat niet genoeg. Hij stapte naar de huurcommissie om meer maatregelen af te dwingen, zoals bijvoorbeeld de aanleg van een groen dak – tevergeefs. Op hete dagen is het hier nog steeds niet uit te houden, zegt ook een bewoner van in de twintig die met een rugzak om haastig het terrein verlaat: hij gaat een paar dagen naar zijn moeder, om bij te slapen. Een 26-jarige bewoonster houdt het uit in het complex met hulp van een tweedehands aangeschafte airco. Ook zij vindt dat Mitros meer moet doen aan het hitteprobleem. Mitros zegt zelf dat zij lessen heeft getrokken uit de ervaringen: nieuwe flexwoonplannen van de corporatie hebben volgens de woordvoerder een veel hogere standaard. Bij veel van de huidige flexwoonprojecten van woningcorporaties doet de woonkwaliteit nauwelijks onder voor die van permanente woningen, bevestigt directielid Wim Reedijk van het expertisecentrum Flexwonen. ‘Ik zie prachtige voorbeelden van duurzame prefabwoningen die decennia kunnen meegaan op meerdere locaties.’ Maar Reedijk ziet ook nog steeds kwalitatief mindere plannen. Tijdelijke woonruimte hoeft namelijk alleen te voldoen aan het bouwbesluit tijdelijke bouw, dat minder strikt is. En dan kan het er te heet worden, of bijvoorbeeld te vochtig, koud of gehorig. Zeker nu de druk op de ketel zo hoog is om snel woonruimte toe te voegen, vreest Reedijk dat er ook gemeenten zijn die ‘paniekvoetbal gaan spelen’, door in de haast genoegen te nemen met een lagere standaard – waaronder bijvoorbeeld de beruchte wooncontainer met aan slechts één smalle kant een raamopening. In een woonunit schuin onder die van Goudriaan staat het zweet bewoner Selvan (30) op zijn voorhoofd. Selvan is een van de bewoners die geen zonwerende folie wilde op zijn ramen. ‘Dan zie ik minder van hoe het buiten is’, legt hij uit. ‘In de winter is het dan te donker, dan word ik somber.’ Als hij heeft gedoucht, gaat hij meteen naar de gang om daar even onder de airco te staan. ‘Anders ben ik meteen weer bezweet.’ Selvan, van Iraakse afkomst, was een tijd dakloos voordat hij deze woonruimte kreeg. Het is beter dan niks, vindt hij, en hij heeft het er naar zijn zin met de bewoners van onder meer Afrikaanse, Marokkaanse, Syrische, Afghaanse en Nederlandse afkomst. Maar hij ziet de bewoners die het kunnen zo snel mogelijk verhuizen. Ook Selvan zou liever wonen in een ‘echt’ permanent huis. Zoals dat bijvoorbeeld, zegt hij, wijzend op de nieuwbouw die voor zijn raam verrijst. Ruimer. Minder gehorig. Met plek voor een eigen wasmachine, zodat je niet langer bent aangewezen op een gemeenschappelijke wasruimte. Dan spoedt hij zich snel weer naar buiten op zijn badslippers. Daar is het minder heet dan binnen. Inzet: Het kabinet vroeg gemeenten om voor half augustus 7500 statushouders te huisvesten om de druk op de asielopvang te verlichten, deels in flexwoningen of in tijdelijke woningen in omgebouwde kantoren. Dit is de gemeenten nog niet gelukt. Ook zal het de gemeenten niet lukken jaarlijks de door woonminister Hugo de Jonge gevraagde 15 duizend flexwooneenheden toe te voegen. Toch groeit het aantal flexwoningen in Nederland gestaag, ziet het expertisecentrum Flexwonen, dat al jaren pleit voor een ‘flexibele schil’ om de woningmarkt. Gemeenten willen het graag, maar komen er achter dat de realisatie ervan meer tijd, geld en energie kost dan verwacht: onder meer door procedures, bezwaren van omwonenden en de aansluiting op nutsvoorzieningen.||https://www.volkskrant.nl/nieuws-achtergrond/wekenlang-puffen-in-de-container-ik-heb-een-eigen-sauna~b74a1e27/
2022-08-15||Een flets stukje textiel met een paar slordig gepositioneerde gele sterretjes op vaagblauwe banen||Dat het EK wielrennen op de weg door een topsprinter gewonnen zou worden stond tevoren vast. Behalve een paar glooiingen in de aanvang van de koers was de rest, op een brug en wat opstapjes uit een tunnel op een plaatselijk circuit na, helemaal vlak. In de verte waren Beierse Alpentoppen zichtbaar maar die waren gedegradeerd tot timide toeschouwers. Fabio Jakobsen had de datum van het EK begin dit jaar al met rood omcirkeld. Zoveel kansen op een kampioenstrui krijgt een sprinter niet in zijn loopbaan. Na afloop zei hij dan ook dat hij voor de rest van zijn leven van titel en trui ging genieten. Qua design klopt er iets niet aan de Europese trui. Het is een flets stukje textiel met een paar slordig gepositioneerde gele sterretjes op vaagblauwe banen. Wanneer vorige dragers af en toe in beeld verschenen - de trui bestaat nog maar zes jaar - dacht ik in eerste instantie aan nationale kampioenen van heel kleine wielernaties die per ongeluk in een kopgroep zaten. Bij het spotten van een regenboogtrui weet je meteen wat voor vlees je in de kuip hebt. Qua design is de regenboogtrui natuurlijk ook een draak, maar de symboliek, en vooral de historie, maakt hem zo onweerstaanbaar dat hij in schoonheid niet te overtreffen is. Zo mooi is die trui dat de bedwelmde dragers ervan soms vergeten dat ze geboren zijn om te koersen. De vloek van de regenboogtrui wordt dit genoemd. In het jaar dat hij moet schitteren als beste van de wereld weet de regenboogtrui het noodlot heel vaak aan zijn zijde te krijgen. Ik verwacht niet dat er een specifieke vloek rust op de Europese trui van Fabio Jakobsen. De trui is veel te jong en veel te lelijk - en Europa te klein. Jakobsen heeft zijn portie noodlot ook wel gehad; hij is elke vloek voorbij gedemarreerd. Op de eindsprint na, en vooruit, de voorbereiding op de eindsprint zo’n twintig minuten voor het einde, gebeurde er werkelijk niets in München. Twee vermetele zielen kozen het ruime sop. Theatraal voor de camera etaleerden ze de zinloosheid van de uitbraak met gebaartjes, knipoogjes en gewuif naar het publiek. Ook namen ze per ongeluk een verkeerde afslag. Nooit eerder zag ik een dodelijker nuloptie. Een EK is met landenploegen. Bondscoach Koos Moerenhout prees de homogeniteit van het team dat uit acht verschillende merken bestond. Fabio Jakobsen prees de homogeniteit die in niets onderdeed van wat hij gewend was bij zijn eigen merk. De bondscoach had die andere nationale topsprinter thuisgelaten. De afwijzing zou ‘professioneel en begripvol’ zijn opgevat door Dylan Groenewegen. Hoe moeten we dat interpreteren? Met Dylan erbij zou de homogeniteit in een vloek zijn veranderd? Ik denk dat het begrip van Groenewegen bestaat uit het besef dat zijn topsnelheid sinds Polen 2020 aan smaak onderhevig is.||https://www.volkskrant.nl/sport/een-flets-stukje-textiel-met-een-paar-slordig-gepositioneerde-gele-sterretjes-op-vaagblauwe-banen~bf99b265/
2022-08-15||PSV en Rangers hunkeren naar het voetbalwalhalla: de Champions League||Twee gentlemen, om een mooi Brits woord te gebruiken, leiden Rangers en PSV als trainer door de play-offs voor de Champions League, dinsdag (in Glasgow) en volgende week woensdag (Eindhoven). Het is de laatste horde naar het walhalla van het clubvoetbal. Giovanni van Bronckhorst (47, Rangers) en Ruud van Nistelrooij (46, PSV) zijn trainers met stijl, geen mannen die in een ordinair gevecht verzeild raken als Conte (Spurs) en Tuchel (Chelsea) afgelopen zondag, al was Van Nistelrooij als voetballer dan soms een ongekende driftkop. Van Bronckhorst is als trainer ervarener dan de vroegere spits, die wat meer tijd nam voor de opbouw van zijn loopbaan. Samen waren ze jarenlang international, zoals tijdens de legendarische 3-0 tegen Italië, bij het EK van 2008, toen Van Nistelrooij de 1-0 maakte en Van Bronckhorst de eindstand bepaalde. Als trainer verloor Van Bronckhorst vorig seizoen al een Europese finale, in de Europa League, na strafschoppen tegen Eintracht Frankfurt. De beelden uit Sevilla ontroerden, dankzij tienduizenden verbroederende supporters. Rood verbrande Schotten in tranen omarmden vet lachende Duitsers, herkenbaar aan hun witte T-shirt dat ze in de slotfase van het toernooi massaal bleven dragen, deels uit bijgeloof. Van Bronckhorst schreed na afloop waardig door de erehaag, door de winnaars gevormd voor de verliezers. Echt trots was hij drie dagen later, toen zijn spelers zich oprichtten om de nationale beker te winnen in de finale tegen Heart of Midlothian. Van Nistelrooij staat nog aan het begin van het grote avontuur als trainer, in zijn eerste seizoen in de eredivisie. De nieuwe PSV-directeur Marcel Brands moest hem nog stimuleren de baan aan te nemen. Hij imponeert door zijn rust, door zijn nadenkendheid. Eén mooie uitspraak, na de moeilijke zege op Monaco, beklijft; dat naïviteit geen woord is uit zijn vocabulaire. PSV wil desnoods met lelijk voetbal winnen. Rangers maakte een forse achterstand goed tegen Union St. Gilles. Voormalig speler Arthur Numan van Rangers vertelde bij een bezoek aan Ibrox eens over Braveheart, over de verfilming van het verhaal van William Wallace, de krijgsheer die rond 1300 de veel sterkere Engelsen versloeg. Zo moeten we het Schotse voetbal zien volgens hem. Vanuit die positie voetbalt Rangers, ook weer met zo’n typische Brits woord: als de underdog. Een grote club uit een klein land, in een stadion met intense sfeer, met duizenden in blauw gestoken supporters. Ibrox Stadium intimiderend? Welnee. Dat valt best mee. Het is vooral fantastisch om daar te mogen voetballen. Schotten zijn geweldige zangers op de tribunes, mede omdat de kelen vrijwel altijd zijn gesmeerd. Er gebeurt vrijwel nooit iets negatiefs. Het is alleen een wal van geluid, waardoor het coachen van elkaar soms onmogelijk is. De tribunes staan kort op het veld. Her en der in het oude, geregeld verbouwde stadion, is de traditie zichtbaar. Foto’s en namen van voormalige sterren, het portret van de koningin. PSV is hard toe aan Europees succes. Toon Gerbrands, de vorige algemeen directeur, legde zondag bij Studio Voetbal uit dat PSV in acht jaar had voldaan aan alle doelstellingen, op eentje na. PSV had zich vier keer voor de Champions League moeten plaatsen, in plaats van drie keer. Hij ontmoette kritiek vanaf de andere kant van de tafel, omdat van al die Europese avonturen weinig is bijgebleven. Waar Ajax soms imponeerde en Feyenoord de finale bereikte van de Conference League, is alleen de strafschoppenserie in de achtste finale tegen Atlético Madrid, na twee duels zonder doelpunten overigens, echt de moeite waard van het onthouden. Vaak volgde een knullige uitschakeling, zoals afgelopen seizoen onder meer tegen Benfica en Leicester City. De spelers hebben wedstrijden op het hoogste niveau nodig. Ajax voetbalt al jaren op rij in de Champions League en incasseert al seizoenen het totale voor Nederland bestemde bedrag. Elk jaar zijn ze bijna voortdurend aan het rekenen in Amsterdam. Wedstrijdje winnen: hup, weer 2,8 miljoen. Dat tikt heerlijk aan. En daarnaast maken voetballers pas echt naam in de Champions League, dan stijgt hun transferwaarde snel. Mocht PSV de Champions League bereiken, dan is de club al zeker van pakweg 35 miljoen euro, inclusief de startpremie van ruim 15,5 miljoen.||https://www.volkskrant.nl/sport/psv-en-rangers-hunkeren-naar-het-voetbalwalhalla-de-champions-league~b05175ae/
2022-08-15||De Afghanen helpen zonder de Taliban te versterken is een duivels dilemma||Deze week was het een jaar geleden dat de Taliban de macht overnamen in Afghanistan, wat voor het Westen reden is om weer eventjes stil te staan bij de situatie in het land. De ellende is eindeloos, en de onderwerpen zijn al jaren hetzelfde (vrouwenrechten, geweld, terrorisme, armoede), terwijl de aandacht van de wereld ondertussen is verschoven – bijvoorbeeld naar het conflict in Oekraïne. De situatie is echter op vrijwel alle bovengenoemde onderwerpen dramatisch verslechterd. Ja, er is ietsje meer veiligheid sinds de Taliban aan het roer staan, om de simpele reden dat de machthebbers nu zelf geen aanslagen meer plegen, maar verder maken alle cijfers over zaken als levensverwachting, mensenrechten, en geletterdheid (die voorheen heel langzaam de goede kant op kropen) een duikvlucht naar beneden. Vorig jaar werd even gehoopt dat de wereld een ‘gematigde Taliban 2.0’ zou gaan zien, maar daar is niets van terechtgekomen. Critici en politieke tegenstanders zijn gevangengezet, en de media is monddood gemaakt. Meisjes en vrouwen worden het hardst getroffen: zij worden weer volledig uit het sociale leven geweerd. Begin deze maand werd bovendien Ayman al-Zawahiri, de leider van Al Qaida, door een Amerikaanse drone in Kabul gedood: daar bleek hij te wonen, terwijl de Taliban hadden beloofd geen onderdak te verschaffen aan terreurorganisaties. Hier bovenop voltrekt zich ook nog eens een ongekende humanitaire crisis: 95 procent van de bevolking leeft onder de armoedegrens en de helft heeft onvoldoende te eten. Dat is een gevolg van westerse sancties, maar de ellende wordt vergroot door droogte, aardbevingen, mislukte oogsten, en gestegen voedselprijzen. Het blijft een duivels dilemma: hoe te voorkomen dat Afghanen massaal sterven zonder het regime te versterken? Totdat de Taliban laten zien dat ze de mensenrechten respecteren, en zeker die van vrouwen, kan het regime niet erkend worden door de internationale gemeenschap. Maar dat wil niet zeggen dat de bevolking in de steek moet worden gelaten, of vergeten kan worden. Er zal in ieder geval ruimhartige hulp via non-gouvernementele organisaties moeten worden verleend. Daarbij gaat het niet alleen om voedselhulp, maar ook om ook enige mate van ondersteuning aan de publieke sector. Voor westerse landen moet het prioriteit zijn de Verenigde Naties in elk geval het geld te geven dat zij hebben toegezegd. Dat is hard nodig. De VN sloegen deze week wederom alarm omdat de bevolking, die niet heeft gekozen voor dit regime, volledig kopje onder dreigt te gaan.||https://www.volkskrant.nl/columns-opinie/de-afghanen-helpen-zonder-de-taliban-te-versterken-is-een-duivels-dilemma~b7b24762/
2022-08-15||Nederlandse gasopslag nog onder EU-gemiddelde, Polen en Frankrijk hebben EU-norm al gehaald||Duitsland heeft de gasvoorraad eerder dan verwacht weer gevuld tot het wettelijk minimum van 75 procent, zo heeft de Bundesnetzagentur zondag gemeld. De toezichthouder van de energievoorziening van Duitsland stelde de deadline voor het aanvullen op 1 september. Op 1 oktober moet de gasvoorraad voor 85 procent gevuld zijn, op 1 november moet dat 95 procent zijn. Met die voorraden zouden de Duitsers het tot maart of april kunnen redden, mits de winter niet heel streng wordt. Ook moet Rusland de gaskraan dan niet helemaal dichtdraaien en moet er, zoals afgesproken, minder gas worden gebruikt door de EU-lidstaten. De Europese Unie stelt als norm dat de gasopslagen voor 1 november dit jaar voor minstens 80 procent gevuld moeten zijn. Frankrijk en Polen voldoen al ruim aan die norm, België bijna. Nederland blijft achter bij het gemiddelde van EU-lidstaten en heeft pas 70,2 procent van de opslag benut. De afgelopen dagen is er minder gas in de grond geïnjecteerd, omdat het vullen van de gasopslag bij Norg is gestokt op 80 procent. GasTerra wacht op een nieuw verzoek van de overheid om nog meer gas op te slaan. De aanvoer van vloeibaar gas (LNG) in de Rotterdamse haven blijft onverminderd op een hoog tempo doorgaan. Waar in eerdere jaren in de zomer de aanvoer vaak terugliep, is de aanlevering van gas deze zomermaanden niet ingezakt. Het vloeibare gas, dat per schip aankomt, wordt vooral gebruikt om de gasvoorraden aan te vullen. Een deel van de aanvoer in Rotterdam gaat naar andere landen, waaronder Duitsland. In de loop van september kan de aanvoer van LNG nog verder omhoog. Dan worden twee drijvende LNG-schepen in de Eemshaven in gebruik genomen. Het gas voor deze drijvende terminals is al ingekocht.||https://www.volkskrant.nl/nieuws-achtergrond/nederlandse-gasopslag-nog-onder-eu-gemiddelde-polen-en-frankrijk-hebben-eu-norm-al-gehaald~bda7b104/
2022-08-15||Icoon van Terschelling gaf het Waddeneiland glans met zijn grote en heel kleine dromen||‘Alles voor de klucht!’ Secretaris Willem Fries hamerde erop zodra de leiding van de Willem Club op Terschelling de doelstelling uit het oog leek te verliezen. Zelfs tijdens een bestuursvergadering in een hot tub, met drijvend buffet. Met drie naamgenoten begon hij de club in 2007. Nu wapperen op Willemdag de Willemvlaggen, vangt de enige strofe van het Willemlied aan met ‘Een Willem van Terschelling/ ben ik van Schylger bloed’, en wordt een Willem op zijn 18de automatisch lid. Negatieve groei, volgens voorzitter Flang Cupido (bijgenaamd Willem): ‘Door zijn overlijden vijftig min één.’ Het bloed van Willem Fries was Haags. Maar hij bezocht popconcerten in Amsterdam op zijn Puch-brommer met hoog stuur, in zwang bij langharige ‘Kikkers’, en sliep in het Vondelpark. Zomervakanties bracht hij door op Terschelling, bij oma. Daar schreef hij zich later in bij de zeevaartschool, zijn derde na Den Helder en Scheveningen. De Puch ging mee. Door afleiding en handeltjes vlotte het weer niet. Ongediplomeerd ging hij naar zee als dekjongen en matroos. Na zijn diensttijd ontstond een staalkaart van walbaantjes. Onder meer kabelgraver, marktmeester, herder met bijeengescharrelde schapen. Door ‘de antiekspulletjes’ werd hij voorgoed Willem Antiek. Cupido: ‘Willem zocht altijd handeltjes. Ze moesten leuk zijn, maar hadden niet altijd kans van slagen. Zoals het kweken van wijngaardslakken. Die kruipen nog overal rond.’ Eind jaren zestig exploiteerde hij een koffiebar. ‘In de goeie zin van het woord. Na twee jaar dachten we: daar moet bier in’, vertelde hij daar ooit over. ‘Diploma handelskennis gehaald, horecapapieren. Met het bier kwam de toeloop. Een echt horecabedrijf. We bleven wel hippies. Of zeg: we heulden met ze.’ Het pand ernaast kwam vrij, ineens had hij twee cafés. ‘Dat was te veel, personeel, toestanden, je concentreren op twee dingen.’ Hij verkocht De Stoep aan Joop Mulder, de vorig jaar overleden oprichter van het Oerol-festival. ‘Ik ben dus ook een klein beetje grondlegger.’ Voor het vervullen van je droom, theaterdirecteur zijn, ‘moet je een theater om je heen bouwen’. Vrijwel eigenhandig vertimmerde hij in bijna vier jaar een lingeriewinkel tot art-deco-theatertje West-End, een mini-Tuschinski met 47 stoelen. Hulp werd steevast afgeslagen. Tot Oerol 2005 naderde en in het onaffe levenswerk een muziekvoorstelling stond geprogrammeerd. Regisseur Caspar Nieuwenhuis: ‘We zongen, schuurden, repeteerden, bouwden.’ Pieter-Bas van Wiechen van de cast: ‘Tijdens de repetities werden de stoelen nog vastgeschroefd en de prijsjes van de spiegels gekrabd.’ Ornamenten kwamen van Blokker, gordijnen van een firma die crematoria inrichtte, stoelen uit een sekstheatertje. Fries: ‘Die hebben vunzige dingen gezien.’ West-End werd in gebruikgenomen zonder het verplichte tweede toilet. Een rooster tegen het plafond suggereerde ventilatie. Nog geldt: ‘Het licht is basic. Het gaat aan en weer uit.’ In een blauw circusjasje met gouden tressen trad de directeur zijn gasten tegemoet. Jort Kelder waardeert de vrijgevochten sfeer. ‘De pauze start abrupt, zoals je de naald van een plaat tilt. Hup, soms midden in een scène.’ ‘Het kleinste volwaardige theater waar ik ooit ben geweest’, zegt Patrick van den Hanenberg. Fries is een van de geportretteerden in zijn boek Klein theater, groot hart. ‘Ofschoon ik veel van zulke directeuren heb ontmoet, vertegenwoordigde Willem precies waarnaar ik op zoek was. Niet aan geld denken, alleen aan een fijne avond in een bijzondere omgeving. Hij had het allerleukste tijdverdrijf gevonden. Een buitenissige, vrolijke man die Terschelling extra glans heeft gegeven.’ Willem Fries (75) overleed op 3 juli in een Gronings ziekenhuis. Zijn kist werd op de platte wagen, met luchtbanden en een donker paard ervoor, naar het kerkhof gereden. In twee huifkarren volgden zijn vrouw Marjoleine, hun kinderen, kleinkinderen en dierbaren. Langs de route hingen de Willemvlaggen halfstok.||https://www.volkskrant.nl/mensen/icoon-van-terschelling-gaf-het-waddeneiland-glans-met-zijn-grote-en-heel-kleine-dromen~b95c8c50/
2022-08-15||Huisjesmelker Cees Engel was ervan overtuigd dat hij een ‘nobele strijd’ leverde tegen ‘dictatuur Nederland’||Waar de overheid hem meermaals als dader aanwees, was Cees Engel er juist een leven lang van overtuigd slachtoffer te zijn. De voormalige miljonair en ‘krottenkoning’ van Rotterdam, die landelijke bekendheid vergaarde als uitbater van de beruchte camping Fort Oranje en later nog bekender werd als vader van Viruswaarheid-voorman Willem Engel, overleed vorige week op 78-jarige leeftijd in zijn woning in België, een land waar hij naar eigen zeggen naartoe vluchtte om te ontkomen aan ‘de dictatuur Nederland’. Toen Engel aan het einde van de oorlog in Utrecht werd geboren, wees niets er nog op dat zowel zijn eigen leven als dat van zijn nageslacht in het teken zou staan van een immer durende strijd tegen de overheid. Pas toen hij tijdens zijn studie besloot het huis van zijn hospita over te kopen, en er gaandeweg achterkwam dat je met het verhuren van kamers veel meer kon verdienen dan als biochemicus, nam zijn leven een andere wending. Vanaf toen begon hij bij veilingen namelijk goedkope panden op te kopen, die hij vervolgens verhuurde aan veelal kansarme Rotterdammers die elders maar moeilijk woonruimte konden vinden. Dat bleek zo’n succesvol bedrijfsmodel dat hij halverwege de jaren negentig meer dan zeshonderd panden bezat. Omdat die panden vaak bekendstonden om hun abominabele staat van onderhoud, vol gaten, kieren en ratten, leverden ze hem de bijnaam ‘krottenkoning’ op. ‘Het waren mensen die nergens anders terechtkonden’, verantwoordde hij zichzelf later in het Algemeen Dagblad. ‘Wij deden tenminste nog iets door ze een dak boven hun hoofd te bieden.’ De gemeente Rotterdam, die hem in 2004 nog bovenaan de zogenoemde ‘klootzakkenlijst’ zette vanwege de hoge huren die hij als huisjesmelker vroeg, zag dat anders. Regelmatig moest de politie invallen doen, omdat er illegalen woonden of werd gehandeld in drugs. Eind jaren negentig leverde een rits wietplantages in zijn panden hem zelfs een gevangenisstraf van negen maanden op. Toen dat allemaal niets hielp, besloot de stad hem in 2007 uit te kopen voor ruim 13 miljoen euro, met als voorwaarde dat Engel nooit meer zaken mocht doen in Rotterdam. Hoewel het gros van dat geld eigenlijk naar zijn schuld bij de Belastingdienst had moeten gaan – de reden dat hij in 2013 failliet werd verklaard – kwam het in plaats daarvan deels bij zijn oudste zoon Jan Engel terecht, die er vijftig prostitutieramen van kocht in de Duitse havenstad Bremerhaven, en deels bij zijn nieuwe investeringsproject: een camping in het Noord-Brabantse Rijsbergen, genaamd Fort Oranje. Die camping zou in de jaren daaropvolgend uitgroeien tot de meest beruchte van Nederland. Engel bleek in zijn caravans op Fort Oranje dezelfde tactiek toe te passen als in Rotterdam: verhuur aan iedereen die moeite heeft met het vinden van een woning – van arbeidsmigranten tot drugsverslaafden en alleenstaande moeders – en vraag ze weinig, behalve een hoge huur. Engel was er zelf van overtuigd dat hij iets nobels deed. Voor de overkoepelende gemeente Zundert echter, bleken de ruim vijfhonderd meldingen over diefstal, geweld, drugs, prostitutie en brand die sinds zijn overname bij de politie binnenkwamen reden de camping in 2017 te ontruimen. In het twitterbericht waarin hij het overlijden van Engel bekendmaakte, schreef jurist Jeroen Pols, die Engel bijstond in de vele rechtszaken die op de ontruiming volgden: ‘Na tientallen jaren strijden tegen een rancuneuze overheid is Cees Engel overleden. Een bijzonder mens die stond voor rechtvaardigheid en een wetenschapper in hart en nieren. De strijd om Fort Oranje gaat door.’ Het bericht werd onder meer gedeeld door de jongste zoon van Cees, Willem Engel, die hem eerder dit jaar in een interview namens zijn actiegroep Viruswaarheid vergeleek met Don Quichot. ‘Een van de dingen waarom ik je bewonder, is dat je je hele leven lang alleen maar je eigen weg bent gegaan.’ Die eigen weg voerde Engel de laatste jaren van zijn leven naar het Belgische Wuustwezel, zo bleek eind 2020 uit een reportage van RTV Rijnmond, waar hij probeerde te ontkomen aan ‘de dictatuur Nederland’. Hij woonde in een huis dat nauwelijks was ingericht, maar wel stampvol lag met dossiers van nog te voeren rechtszaken tegen de overheid. Zijn overtuiging dat hij een leven lang was tegengewerkt door hogere machten en dat de schuld nooit bij hem, maar altijd bij de ander lag, bleek tot het einde toe onwrikbaar.||https://www.volkskrant.nl/nieuws-achtergrond/huisjesmelker-cees-engel-was-ervan-overtuigd-dat-hij-een-nobele-strijd-leverde-tegen-dictatuur-nederland~b19ed9f9/
2022-08-15||Ze sloot zich aan bij de rechtszaak tegen chemiebedrijf DuPont: ‘Ik wil dat ze publiekelijk toegeven dat ze fout zaten’||Kan één telefoontje je leven op zijn kop zetten? Jane de la Fosse kent het antwoord.Het is voorjaar 2016 wanneer haar mobiel rinkelt. Jane zit in de auto naar Utrecht om een beurs voor schoonheidsspecialisten te bezoeken. Het blijkt een journalist van het tv-programma EenVandaag. Of het klopt dat Jane drie miskramen heeft gehad. En of ze zich realiseert dat dit misschien komt door haar werk bij DuPont. Die boodschap komt hard aan. Voor Jane was het werk bij het Amerikaanse chemiebedrijf juist een zegening toen ze net in Nederland kwam. De in Indonesië geboren Jane (60) leert haar echtgenoot Victor in 1988 kennen tijdens een vakantie in Nederland. Drie maanden later trouwt het stel en Jane emigreert. Ze neemt haar 9-jarige zoon mee, van wie ze als tiener beviel. Het gezin gaat wonen in Dordrecht. Binnen de kortste keren krijgt Jane een baan aangeboden bij DuPont. De Amerikaanse chemiereus zoekt medewerkers voor de lokale fabriek. Sinds 1964 wordt daar lycra geproduceerd, een elastische kunstvezel waarvan allerhande kledingstukken worden gemaakt zoals kousen, lingerie of wielerbroeken. DuPont geniet dan in Dordrecht een smetteloos imago. Met twee fabrieken in de stad kent vrijwel elke Dordtenaar iemand die er werkt. Jane hoort ronkende verhalen van haar schoonvader, die al jaren naar tevredenheid voor het bedrijf werkt. In de zomer van 1989 treedt Jane in dienst. Het werk was ‘niet heel ingewikkeld’, herinnert ze zich: met zo’n zestig collega’s voert ze inspecties uit op het net geproduceerde garen. Daarbij gaan er dagelijks honderden garen door haar handen. Op een enkele uitzondering na waren al haar collega’s vrouwen, in de leeftijd van 16 tot 55 jaar. Ook scholieren en studenten met vakantiewerk liepen er rond. ‘We maakten het gezellig samen.’ Het betaalde ook uitstekend. ‘Ons huis kon ik in mijn eentje kopen, terwijl je daar normaal gesproken twee salarissen voor nodig hebt.’ Bovendien kreeg ze aandelenopties en een riante toelage op feestdagen. Dat ze bij een chemiebedrijf werkte, leidde aanvankelijk wel tot twijfels. Zo hing er op de werkvloer een onbestemde geur, scherp en penetrant. En medewerkers moesten op onregelmatige tijdstippen in een buisje plassen. Toch deed dat geen alarmbellen rinkelen, zegt Jane. ‘Mensen zijn nu mondiger: met het internet kun je zelf op onderzoek uit. Toentertijd had je een blind vertrouwen in je werkgever.’ Het bedrijf straalde bovendien uit dat veiligheid prioriteit had. Jane: ‘Voor mijn gevoel werkten we voor het veiligste bedrijf van Nederland. Voor de fabriek hing een groot bord: zoveel dagen zonder ongelukken. En binnen hingen overal bordjes met waarschuwingen en instructies: houd de leuning vast, trek de juiste schoenen aan.’ De familie De la Fosse begint in 1991 aan gezinsuitbreiding. Omdat succes uitblijft, bezoekt het echtpaar de huisarts. Daar blijken Jane’s eileiders verkleefd. ‘Ze zeiden: een normale zwangerschap is niet mogelijk.’ Jane kan het aanvankelijk niet geloven: met haar zoontje had ze geen moeite om te bevallen. Het stel begint aan vruchtbaarheidsbehandelingen, in de vorm van ivf. Dagelijks spuit Victor een injectie met hormonen in, om de eiproductie te bevorderen. Vervolgens worden na enkele weken haar eitjes verwijderd. Die worden in het ziekenhuis met Victors sperma tot embryo gekweekt en vaginaal weer aangebracht. Vooral het verwijderen van de eitjes doet zeer. ‘De baarmoeder is een tere plek. En dan wordt er inwendig iets uit het lichaam geplukt. Tien keer pijnlijker dan een bevalling.’ In totaal worden er zeven keer eitjes weggehaald. Meer dan tien keer wordt een eitje teruggeplaatst. De oogst is mager. De meeste eitjes worden afgestoten. Jane wordt wel drie keer zwanger, maar heeft evenzoveel miskramen. Een van die keren overlijdt de foetus ‘na dertien weken pas. Dan ben je uit de gevarenzone.’ De miskramen eisen hun tol. Jane: ‘Victor en ik kenden elkaar niet zo lang voordat we gingen trouwen. We hadden geen rustige aanloop waarin we samenwoonden en elkaar ontdekten. We waren jaren bezig met kinderen krijgen in plaats van de relatie opbouwen.’ Echtgenoot Victor: ‘Ik kan me herinneren dat we na de tweede miskraam thuis zaten. En Jane zei: ik kan je niet gelukkig maken. Dat sneed door mijn ziel.’ Jane: ‘Ik wist dat Victor me niet zou verlaten. Maar ik zag dat die moeizame procedure hem verdriet deed. Daar kreeg ik een schuldgevoel van. Met zijn sperma was niets aan de hand.’ Ondertussen blijft Jane bij DuPont werken. In 1997 wordt ze alsnog succesvol zwanger, waarna negen maanden later een dochtertje wordt geboren. Een jaar na de zwangerschap worden er opnieuw eitjes ingebracht, Jane raakt zwanger van een tweeling. Jane: ‘Ik was zo blij; bedankte God dat hij voor me had gezorgd.’ Dat een van de jongste kinderen vervolgens werd geboren met cerebrale parese, een motorische stoornis, namen ze voor lief. De familie De la Fosse belandt in kalm vaarwater. De kinderen groeien op. Jane wordt eigen baas, wanneer ze in 2001 boventallig wordt verklaard en DuPont verlaat. In haar garage begint ze een schoonheidssalon. Tot in 2016 de telefoon rinkelt en die rust ruw wordt verstoord. EenVandaag had tientallen vrouwelijke DuPont-medewerkers gesproken die ernstige gezondheidsproblemen hadden ontwikkeld. Ze kregen doodgeboren baby’s, miskramen, baarmoederhalskanker of kinderen met afwijkingen. De oorzaak zou een giftig oplosmiddel zijn dat wordt gebruikt tijdens het productieproces, DMAc, in dezelfde fabriek waar Jane ruim tien jaar had gewerkt. Eerst was er het ongeloof. Niet lang daarna ontstak de woede. ‘Het kwartje viel. In de jaren negentig sprak ik collega’s die problemen hadden met het krijgen van een kind. Ik zag geen verband. Maar nu is duidelijk dat we met een gifstof werkten.’ Al sinds de jaren zestig zijn er zorgen over de schadelijke effecten van de gifstof, blijkt uit data van het RIVM. Vanaf de jaren tachtig stapelde het bewijs zich steeds sneller op, zei emeritus hoogleraar toxicologie Martin van den Berg (Universiteit Utrecht) eerder tegen de Volkskrant. ‘Het was toen echt volstrekt duidelijk dat het gevaarlijk is voor zwangere vrouwen of vrouwen met een zwangerschapswens. Het blijkt zelfs uit studies van DuPont zelf.’ Over deze gezondheidsrisico’s werd tegen medewerkers niets gezegd. Jane: ‘Als ik dat geweten had, was ik er niet komen werken. Ik riskeer niet mijn toekomst voor DuPont. Absoluut niet. En dat geldt voor iedereen die een kinderwens had.’ Na de onthulling besluit het Openbaar Ministerie het chemiebedrijf te vervolgen. Dat bleek vorig jaar een doodlopende weg: justitie kan niet bewijzen dat er sprake was van een te hoge DMAc-concentratie in de fabriek. De fabriek is in 2004 verkocht en in 2006 afgebroken. Daarop begint vakbond FNV namens vijftien oud-medewerkers een civiele rechtszaak. Daarin moet juist DuPont aantonen dat het goed voor haar medewerkers heeft gezorgd. Jane is niet direct van plan om zich aan te sluiten. ‘Ik heb relatief gezonde kinderen, ik wilde die periode eigenlijk niet meer oprakelen. Maar ik doe het omdat ze ons al die tijd voor de gek hebben gehouden. Ik ben misschien uiteindelijk genezen, doordat ik toch zwanger werd. Maar er zijn vrouwen die nooit meer een kind hebben gekregen.’ Victor vraagt zich bovendien af of de gifstof niet nog meer leed heeft berokkend. Victor: ‘Mijn jongste dochter heeft sinds haar geboorte een aandoening. Zou daar een verband kunnen zijn?’ In mei staat ze samen met vijftien andere oud-medewerkers in de rechtbank. Ze stuiten daar op op een viertal onvermurwbare advocaten en bedrijfsvertegenwoordigers. DuPont erkent dat de stof schadelijk is, maar bagatelliseert de gezondheidsschade. Medewerkers zouden te lage hoeveelheden hebben binnenkregen. Jane verbaast zich daar niet over. ‘Dit is zo herkenbaar, een typische DuPont-mentaliteit. Die nonchalance, die laconieke houding.’ Jane wil in de rechtbank van haar spreekrecht gebruikmaken, maar eenmaal achter het spreekgestoelte barst ze in snikken uit. Haar man vervolgt, met ingehouden woede. Victor: ‘U zegt dat u met ons begaan bent, maar de advocaten voeren hier een semantische strijd over correlatie. Is er dan geen greintje menselijkheid dat zegt: we zijn een miljardenbedrijf, we schikken? Of zegt DuPont: we hebben zoveel middelen, we hebben zo’n lange adem, we trekken een blik met gerenommeerde juristen open? Het gaat mij niet om geld. Het gaat om erkenning van uw rol.’ In een tussenvonnis in juli stelt de rechter chemiebedrijf DuPont juridisch aansprakelijk voor gezondheidsschade die oud-werknemers hebben opgelopen. De medewerkers werden blootgesteld aan een ‘gevaarlijke hoeveelheid’ gifstof. Fabrieksmedewerkers waren slecht beschermd en onvoldoende gewaarschuwd voor mogelijke vruchtbaarheidsproblemen. Het is de eerste juridische overwinning voor de oud-medewerkers, maar in Dordrecht worden de vrouwen ondertussen met de nek aangekeken. Jane: ‘Dat gebeurt al sinds we de rechtszaak hebben aangekondigd. ‘Je hebt toch uiteindelijk kinderen gekregen?’, zei iemand. Ze zijn sceptisch en zien ons als zwartmakers. Misschien omdat ze zelf nog voor het bedrijf werken. Of iemand kennen die daar werkt. Ik had gehoopt dat dat zou veranderen. De rechter heeft nu een uitspraak gedaan. Die is onafhankelijk. Maar dat is niet zo. Haal je niets in je hoofd, zei een oud-collega een dag na de uitspraak. ‘DuPont is bijna failliet.’’ De vijftien oud-medewerkers eisen gezamenlijk ruim een miljoen euro. Maar Jane vindt dat niet het belangrijkste. ‘Ik zit niet echt te wachten op geld, ik wil erkenning. Ik wil dat DuPont publiekelijk toegeeft dat ze fout zaten. Dat ze niet alles hebben verteld over de gevaren van de gifstof. En ik wil een gemeend excuus. Een vergoeding weigeren we niet, maar sommig leed is niet in geld uit te drukken.’ Victor: ‘Ik maak in mijn werk ook weleens fouten bij klanten. Soms heel dure. Dan ga ik naar de klant toe en dan zeg ik: ik heb dit fout gedaan. Dat kost me natte oksels, lood in mijn schoenen. Maar het hoort erbij. Dat hier een rechter aan te pas moet komen, voordat ze tot inkeer komen, daar moeten ze zich voor schamen.’ Het einde van de rechtszaak is nog niet in zicht. DuPont kan nog in beroep tegen het tussenvonnis. Een beslissing daarover wordt in de komende weken genomen, zegt DuPont. Het bedrijf schrijft in een reactie begaan te zijn met het leed van haar oud-medewerker. ‘Gezondheid van medewerkers was en is voor DuPont een van de kernwaarden.’ Mocht het bedrijf geen verzet aantekenen, dan moeten oud-werknemers in de volgende fase van het proces bewijzen dat hun specifieke gezondheidsproblemen zijn veroorzaakt door DMAc. Dat kan jaren duren. Zelfs als het bedrijf uiteindelijk wordt veroordeeld tot een schadevergoeding, zal de DuPont-periode voor Jane nooit helemaal afgesloten zijn. ‘Ik kom er nu achter wat het effect van de gifstof is geweest op mijn zwangerschap. Maar ik weet niet wat er straks nog gebeurt, wat de stof nog meer met mijn lijf heeft gedaan. Sommige collega’s zijn overleden aan kanker. Dat zit in mijn hoofd.’||https://www.volkskrant.nl/nieuws-achtergrond/ze-sloot-zich-aan-bij-de-rechtszaak-tegen-chemiebedrijf-dupont-ik-wil-dat-ze-publiekelijk-toegeven-dat-ze-fout-zaten~be22fe3d/
2022-08-15||Rode Kruis sluit servicepunt in Ter Apel vanwege vechtpartij||‘We willen graag de nodige ondersteuning bieden, maar onze hulpgevers moeten wel veilig hun werk kunnen doen,’ zegt woordvoerder Iris van Deinse. Het Rode Kruis gaat in overleg met de politie en het Centraal Orgaan opvang Asielzoekers (COA). Pas wanneer de hulpverleners veilig hun werk kunnen doen, opent het servicepunt weer zijn deuren. Zondag gingen twee groepen asielzoekers met elkaar op de vuist voor de hekken rondom het aanmeldcentrum. De politie moest ingrijpen om een einde te maken aan de matpartij. Tijdens het gevecht waren hulpverleners van het Rode Kruis aanwezig bij het aanmeldcentrum, onder meer om water uit te delen tegen de hitte. Het servicepunt van het Rode Kruis ging twee weken geleden open. Er werken doorgaans zo’n vijf mensen, vrijwilligers en werknemers, die met name proberen te voorzien in de basisbehoeften van de asielzoekers die in Ter Apel komen. Ook kunnen de asielzoekers aankloppen voor informatie of een luisterend oor. Het blijft onverminderd druk bij het aanmeldcentrum, dat niet genoeg plaats heeft om alle asielzoekers onderdak te bieden. In de nacht van zondag op maandag sliepen ongeveer 150 mensen buiten. Vanwege de verwachte regenval van de komende dagen probeert het COA dat de komende dagen koste wat het kost te voorkomen. De drukte is het gevolg van de gestokte doorstroom. Asielzoekerscentra hebben geen plek meer, omdat statushouders door onder meer de oververhitte huizenmarkt niet kunnen doorstromen naar een woning.||https://www.volkskrant.nl/nieuws-achtergrond/rode-kruis-sluit-servicepunt-in-ter-apel-vanwege-vechtpartij~bcffdd1c/
2022-08-15||Het verdriet van de Zuiderzee is muziektheater met een magistrale enscenering ★★★★☆||Met één overweldigend gebaar poldert hij het weidse landschap in: Inne Minnes (Jasper Stoop) rent op de zonovergoten Oudemirdumerklif naar de waterrand en trekt een honderden meters lang gaasdoek mee. Wat eerst de zilveren schittering leek op de Zuiderzee, wordt het prille groen van nieuw boerenland. Deze jonge visser, gesneefd in zijn ambities op zee, gelooft in de beloofde voorspoed van het nieuwe Nederlands vernuft, de Afsluitdijk (1932). Geen tjotters meer die door de golven worden verzwolgen, maar veilige akkers vol vrachten aardappels. Hij denkt te boffen: de onverschrokken Grietje Bosker (Keja Klaasje Kwestro) besluit hem te volgen, ook al valt ze eigenlijk voor Innes dromerige broer Minne Minnes (Nick Livramento Silva). Die koestert het zout in zijn bloed en treurt om de ruïnering van het vissersleven door het brakke zoet van het nieuwe IJsselmeer. Minne verdwijnt aan diezelfde waterrand; de bejaarde Grietje, met stomheid geslagen door onvruchtbaarheid en verdriet, verstijft als een standbeeld. Dit liefdesdrama vormt het hart van de visueel en muzikaal imposante muziektheatervoorstelling Het verdriet van de Zuiderzee door Orkater en Schouwburg De Lawei. Vijf acteurs en drie muzikanten brengen op deze cultuurhistorische plek zingend, spelend, rennend en zeilen hijsend een onbekend, pijnlijk verleden tot leven. De magistrale enscenering op en rond houten steigers is volledig in harmonie met de natuur. Maar auteur en regisseur Geert Lageveen wil ook becommentariëren, informeren, waarschuwen en moraliseren. Een ludieke vondst is het koor van kritische vogels, dat grappig meerstemmig fluitend wordt vertolkt door diezelfde acteurs en musici. De schwung van het drama raakt soms wel even vleugellam door de vele lagen in de dichterlijke tekst. Je leert meer dan dat je meeleeft. Gelukkig trekt de hechte groep performers onder kloeke leiding van de ervaren Manoushka Zeegelaar Breeveld alle verhaallijntjes knap strak. Hun bezorgde blik op wat door het vooruitgangsdenken voor altijd verloren gaat, wordt zo bezield bezongen in deze beeldende enscenering, dat die voor altijd beklijft.||https://www.volkskrant.nl/cultuur-media/het-verdriet-van-de-zuiderzee-is-muziektheater-met-een-magistrale-enscenering~b30acebf/
2022-08-15||Svika Pick, Israëls popkoning en Songfestivalcomponist, wist door te dringen tot ‘het hart van de natie’||Toen zondag bekend werd dat Svika Pick was overleden, onderbraken Israëlische radiozenders hun programmering. Ze schakelden over op zijn hits, klassiekers uit vooral de late jaren zeventig. Zoals Mary Lou (niet te verwarren met het nummer Hello, Mary Lou van Ricky Nelson uit 1961), uitgebracht in 1978 – het liedje waarmee hij doorbrak en dat in Israël een onvergetelijk popsucces werd. Mede dankzij Mary Lou werd de zanger Svika Pick breed gezien als de grootste Israëlische popartiest. Internationaal werd Pick bekender met later werk, dat hij schreef voor anderen. In 1998 won zangeres Dana International namens Israël het Eurovisie Songfestival met het door hem gecomponeerde Diva. Het was een baanbrekend moment in de geschiedenis van de liedjeswedstrijd. Svika Pick, geboren in 1949 als Henryk Pick in de Poolse stad Wroclaw, groeide op in een muzikaal gezin. Zijn opa was het hoofd van een muziekschool en een oom was muziekdocent. Toen hij 5 jaar was, begon Pick in Polen al aan een opleiding klassieke muziek. En toen zijn Joodse familie in 1959 naar Israël emigreerde, pakte hij daar de draad weer op. Hij meldde zich bij het conservatorium van Ramat Gan, een voorstad van Tel Aviv, en solliciteerde bij een aantal beginnende rock-’n-rollbandjes. Eind jaren zestig liet Pick zijn haren vrijuit wapperen, net als de rest van de muziekwereld. Hij brak door als zanger toen hij de hoofdrol verwierf in de hippiemusical Hair, die in 1970 een Hebreeuwse versie kreeg. Daarna zette hij zich aan een reeks albums op eigen titel, met liedjes die hij meestal schreef met zijn toenmalige echtgenote Mirit Shem-Or. Pick voelde de tijdgeest uitstekend aan, en mengde funky en zeer aanstekelijke glamrock met disco. In zijn Hebreeuwse teksten vierde hij het leven en de liefde, in bewoordingen die aansloten bij de zweverige hippietaal van die tijd. ‘Wij zijn kinderen van de zon’, zong Pick in Mary Lou, dat was opgedragen aan zijn vrouw. ‘Zij draait rondjes als een marionet, en zij berijdt gouden paarden.’ In Israël was Shiva Pick in die tijd een opvallende verschijning, ook steeds vaker op de nationale televisie. Hij was de eerste mannelijke popartiest die zijn gezicht royaal in de make-up zette en zijn lange haren over wijde capes en mantels liet golven. Pick vond moeilijk aansluiting bij de popsmaak van de jaren tachtig en de toen opkomende synthpop. De zanger teerde op zijn beschaafd rockende succeswerk van de jaren zeventig en trok langs de kleinere Israëlische theaters, waar hij zelf met zijn instrumenten moest slepen omdat hij geen geld had voor technisch personeel of roadies. De componist liet zich niet uit het veld slaan. Hij bleef componeren en schrijven, eerst voor kinderseries op tv, later voor andere artiesten. In de jaren negentig ontdekte hij het Eurovisie Songfestival als dankbare klant voor zijn feestelijke, maar ook wat camp-achtige liedjes. In 1993 gooide hij de song Artik Kartiv in de strijd, maar het nummer kwam niet door de nationale selectie. Vijf jaar later had Pick meer succes. Zijn stampende dancenummer Diva werd geselecteerd als lied voor de Israëlische zangeres Dana International. Die uitverkiezing deed nogal wat stof opwaaien in Israël. Conservatieve en orthodoxe krachten wilden dat de deelname van Dana International werd ingetrokken, omdat zij openlijk als transgendervrouw optrad. De gemoederen liepen zo hoog op, dat de zangeres beveiligd moest worden vanwege de vrees voor een aanslag. Na haar spraakmakende winst werd het Songfestival steeds meer een plek waar publiek en deelnemers uit de lhbti-gemeenschap zich vertegenwoordigd zagen en zich veilig konden voelen. Ook vanwege Picks bijdrage aan die cultuuromslag en emancipatie droegen veel Israëliërs hem op handen. Pick bleef schrijven voor Songfestivalkandidaten, en componeerde voor Israël, Georgië en Oekraïne. Hij werd een geliefde tv-persoonlijkheid, trad op als jurylid voor de Israëlische versie van de talentenshow Pop Idol en kreeg in 2005 een eigen realityserie. Vier jaar later werd op de Israëlische televisie de musicalserie Tamid Oto Chalom uitgezonden, gebaseerd op zijn liedjes. In 2018 kreeg hij er nog een eretaak bij. Zijn dochter Daniella, zelf ook een begenadigd zangeres, trouwde met Quentin Tarantino, waardoor Svika Pick de schoonvader werd van de grote Amerikaanse regisseur. In hetzelfde jaar ging de gezondheid van de zanger achteruit. Hij kreeg een beroerte op een vlucht van Groot-Brittannië naar Israël, waarna hij zich genoodzaakt zag veel optredens af te zeggen. In zijn thuisland werd zondag en maandag uitgebreid stilgestaan bij zijn overlijden. De Israëlische premier Yair Lapid haalde een tekst aan uit de hit Mala, Mala van de plaat Music uit 1978, en zei dat de muziek van de zanger was doorgedrongen tot het hart van de natie. ‘Svika was een revolutionaire artiest voor zijn generatie, een monument van de Israëlische pop.’ Svika Pick is 72 jaar geworden. Een van zijn grootste hits, met een huppelende pianobeat en vrolijke vrouwenkoortjes. Mala, Mala gaat over de kracht van muziek: ‘Een mooi lied, de droom van een zigeuner, een harmonica, een gitaar aan de horizon.’ Deze liefdesverklaring aan zijn vrouw was een doorbraaksucces voor Svika Pick in 1978. Mary Lou komt langzaam op gang, maar ontpopt zich na een onduidelijk intro van twee minuten tot een aanstekelijk glamrockliedje, dat zelfs niet-Israëliërs kunnen meezingen. Een mondiaal popsucces, dankzij de vertolking door Dana International, die er in 1998 het Eurovisie Songfestival mee won. Diva gaat over een diva die huilt als een engel en lacht als de duivel. ‘Viva Maria, viva Victoria, Aphrodite.’||https://www.volkskrant.nl/nieuws-achtergrond/svika-pick-israels-popkoning-en-songfestivalcomponist-wist-door-te-dringen-tot-het-hart-van-de-natie~b10849ae/
2022-08-15||In haar derde marathon loopt onervaren titelfavoriet Nienke Brinkman naar een bronzen EK-medaille||Ze was de titelfavoriet en tegelijkertijd een van de meest onervaren deelnemers aan het EK marathon in München. Die paradoxale situatie brak atlete Nienke Brinkman op. Ze wilde goud, deed van alles verkeerd en wist toch nog brons uit de strijd te slepen, de eerste marathonmedaille op een EK ooit voor een Nederlandse. Het had maar weinig gescheeld of Brinkman was op de Odeonsplatz in het centrum van de Beierse hoofdstad naast het podium beland. Toen de Poolse Aleksandra Lisowska na 40 kilometer de aanval opende in de kopgroep van vier, kon Brinkman niet mee. Ze hoopte nog op zilver, maar de Kroatische Matea Parlov Kostro passeerde haar. En tot haar schrik kwam Miriam Dattke even later van achteren ook steeds dichterbij. Terwijl Lisowska naar de zege liep in 2.28.36, voor Parlov Kostro (2.28.42) worstelde Brinkman zich vlak daarachter met Dattke zij aan zij naar de eindstreep. Beiden waren leeg gestreden. Brinkman zette nog een soort sprintje in, maar moest die versnelling een tweetal passen voor de meet nog bijna bekopen. Ze vertraagde en de Duitse kwam plots heel dichtbij. Met een fractie van een seconde voorsprong kwam ze toch voor Dattke binnen, beiden klokten 2.28.52. ‘Ik dacht ik maak het even spannend’, grapt ze als ze na twintig minuten op adem is gekomen. Iets meer dan twee jaar geleden begon de 28-jarige Brinkman, die eerder een carrière als hockeyster ambieerde, met hardlopen. Ze was naar Zürich verhuisd vanwege haar promotieonderzoek naar Mars aan de technische universiteit ETH en wilde een beetje fit blijven. Bij het hardloopgroepje van de universiteit bleek al snel hoeveel talent ze heeft. Afgelopen voorjaar liep ze in Rotterdam met 2.22,51 een nieuw nationaal record, dat negentien jaar op naam van Lornah Kiplagat stond. Het was pas haar tweede marathon, na haar debuut in Valencia eind 2021. In één keer was ze de belangrijkste kandidaat voor goud op de EK, ook al zou het pas haar derde wedstrijd zijn. Niemand op de startlijst had een scherper persoonlijk record dan zij. Het was wennen voor de Nederlandse om ineens zo vol in de aandacht te staan. In 2021 was ze begonnen met het deelnemen aan trailruns, hardloopwedstrijden die dwars door bergachtige gebieden voeren. Ook daar behoorde ze direct tot de top, maar veel bekijks trekt die kleine discipline niet. Heel anders is dat met de marathon. ‘Dat vond ik wel vervelend. Het is mijn eerste kampioenschap. Ik heb helemaal geen ervaring en dan begin je hier vooraan met allemaal mensen die naar je kijken. Dan denk je toch: moet ik hier het goud halen?’ Onderweg voelde ze de druk van de favorietenrol niet meer. Als ze loopt, is ze een koele kikker. En toch ging er van alles verkeerd. De twee marathons die ze eerder liep, in Rotterdam en Valencia, liep ze met mannen om zich heen. En met hazen die het tempo bepalen. Op een kampioenschap zijn die er niet. Omdat de lopers het zware kopwerk schuwen zakt het tempo en ontstaan er pelotonnetjes. Daarin is het dringen geblazen. ‘Je wordt heel snel naar achteren geduwd. Dat was iets waar ik in de eerste ronde echt van schrok.’ In de drukte had ze ook moeite om haar eten en drinken aan te pakken. Bij de stadsmarathons stak ze haar hand uit als ze bij een verversingspost aan de zijkant van de weg wat wilde aanpakken. Daar kreeg ze dan van de lopers om haar heen de ruimte voor. Nu niet. En dus zag ze geen andere manier dan vlak voor de drinkpost te versnellen en de kop te nemen. Zo kon ze tenminste iets aanpakken, maar het kost ook veel kracht. Ook ongelukkig was haar poging om in de tweede van de vier ronden de groep uit te dunnen. Ze zette zich op kop en versnelde. Een harde wedstrijd zou in haar voordeel zijn, dacht ze. Brinkman heeft geen geweldige sprint en het gevaar bestond dat ze bij een lage kruissnelheid te veel rappe vrouwen met zich mee zou krijgen. Goed in theorie, maar in de praktijk was het onverstandig dat ze die inspanning met tegenwind deed. Dat kostte energie. Er was bovendien niemand die een handje toestak en mee wilde versnellen. ‘Ik denk niet dat ik heel slim heb gelopen.’ Die uit onervarenheid voortgekomen foutjes waren nog overkomelijk geweest als ze niet na 27 kilometer last had gekregen van haar maag. Vanaf dat moment was het 15 kilometer lang afzien. ‘Ik voelde me zó rot', zegt ze na afloop. Ze voelt zich dan nog altijd niet lekker. Waar het fysiek ongemak vandaan kwam wist ze niet. Ze had gegeten en gedronken zoals gepland. ‘Misschien heb ik de dag ervoor te veel gegeten. Ik moet dat nog analyseren.’ Het ellendigst was de laatste kilometer over de Ludwigstrasse. Duizend meter rechtdoor was de finishboog steeds in het zicht, maar gevoelsmatig kwam die geen stap dichterbij. ‘Ik heb nog nooit zo’n lange 200 meter gelopen. Dat leek wel vijf kilometer.’ De marathon in München was zo voor Brinkman een aaneenschakeling van ‘leermomenten’. Ze lacht opgelucht als ze dat vaststelt ‘Ik ben er goed vanaf gekomen. Een vierde plek was echt pittig jammer geweest.’||https://www.volkskrant.nl/sport/in-haar-derde-marathon-loopt-onervaren-titelfavoriet-nienke-brinkman-naar-een-bronzen-ek-medaille~b2c95587/
2022-08-15||‘Hosselaar’ William Ruto nieuwe president Kenia, gevechten bij bekendmaking uitslag||Geschreeuw doorbreekt maandagmiddag het geroezemoes in de Bomas, het zenuwcentrum van de Keniaanse kiescommissie in de hoofdstad Nairobi. In dit atrium, waar al bijna een week is gewacht op de uitslag van de presidentsverkiezingen, probeert voorzitter Wafula Chebukati het woord te nemen. De kartonnen doos, met daarin de papieren resultaten van 46 duizend stembureaus, staat al klaar. Wanneer tientallen mannen het podium beklimmen, verdwijnt Chebukati uit het zicht. Iedereen in de zaal weet: dit zijn aanhangers van Raila Odinga, de man die volgens Chebukati de verkiezingen heeft verloren van William Ruto. Stoelen vliegen door de lucht, op het podium waar buitenlandse diplomaten enkele seconden eerder nog op een rijtje zaten wordt geknokt. Een meerstemmig koor, dat een aanzienlijk deel van de tribune in beslag neemt, zingt onverstoorbaar verder. Elders in Nairobi, vlak voor de aankondiging van de voorzitter, hebben vier van de zeven leden van de kiescommissie, onder wie de vicevoorzitter, dan al bekendgemaakt niet achter de uitkomst van de resultaten te staan. Ze doen dat vanwege het ‘ondoorzichtige karakter van de manier waarop deze laatste fase van de verkiezingen is afgehandeld’, maar willen geen vragen beantwoorden. Ook komen ze niet met bewijzen van mogelijke misstanden. Het verloop van de middag toont aan wat verkiezingswinnaar Ruto zelf voorspelt in reactie op zijn overwinning: dat hij veel tegenstand kan verwachten, omdat hij slechts iets meer dan de helft van de stemmen heeft gekregen. Het is ook nog onduidelijk of zijn belangrijkste opponent Raila Odinga, die 48,85 procent van de stemmen kreeg, de uitslag zal aanvechten in een rechtszaak. Wat er ook gebeurt, volgens Ruto is er ‘geen ruimte voor wraak’. Met Ruto krijgt Kenia een president die zegt op te komen voor de miljoenen Kenianen die werkzaam zijn in de informele economie van het land, die goed is voor zo’n 80 procent van alle banen. Hij wil de economie uit het slop trekken door die ‘van onderaf’ te stimuleren. Ruto richtte zijn pijlen in de campagne dan ook niet op etniciteit of afkomst, maar op de rijke dynastieën die het nu al decennialang voor het zeggen hebben in Kenia. Daarbij focuste hij zich op Odinga en de huidige president Uhuru Kenyatta, beiden zonen van eerdere politiek leiders. Ruto zegt zelf een hustler (een ‘hosselaar’ of ‘sjacheraar’) te zijn, net als het leeuwendeel van de Kenianen. Met de slogan ‘elke hossel telt’ probeerde hij de afgelopen maanden hun harten te winnen. Naar eigen zeggen ging Ruto tot zijn 15de blootsvoets naar school en verkocht kip en pinda’s langs de weg om wat geld te verdienen. Toch groeide hij uit tot een succesvol zakenman. In die hoedanigheid mengde hij zich al snel in de politiek. In 1997 werd hij gekozen als parlementslid, mede dankzij de steun van toenmalige president Daniel Arap Moi. Daarna bekleedde Ruto diverse ministersposten. In 2013 werd hij running mate van de huidige president van Kenia, Uhuru Kenyatta. Kenyatta won de strijd om het presidentschap, en Ruto werd vicepresident, de baan die hij zal hebben tot hij wordt ingezworen als president. De samenwerking tussen Kenyatta en Ruto was vooral ingegeven door opportunisme: samen stonden de twee politieke zwaargewichten sterker in de strafzaak die tegen hen liep in Den Haag. Beiden waren daar door het Internationaal Strafhof (ICC) aangeklaagd voor misdaden tegen de menselijkheid. Ze zouden etnisch geweld hebben aangewakkerd tijdens de verkiezingen van 2007, waarbij meer dan duizend mensen de dood vonden. Het kwam nooit tot een veroordeling: in 2014 liet de aanklager de aanklacht tegen president Kenyatta vallen. De zaak tegen Ruto werd in 2016 geseponeerd. In 2017 verliepen de presidentsverkiezingen wederom chaotisch: bij etnische conflicten kwamen meer dan honderd mensen om het leven. Bovendien moesten de verkiezingen over wegens logistieke ongeregeldheden. Odinga boycotte daarna de tweede ronde, waardoor Kenyatta een tweede termijn kreeg. Om uit de politieke impasse te komen en een einde te maken aan etnische conflicten, sloten de twee daarna een pact. Ze zetten Ruto daarmee buitenspel. Als reactie begon die zijn eigen politieke partij. Getuige zijn overwinning bleek dat uiteindelijk een gouden zet.||https://www.volkskrant.nl/nieuws-achtergrond/hosselaar-william-ruto-nieuwe-president-kenia-gevechten-bij-bekendmaking-uitslag~b4ac4ec7/
2022-08-15||In Amsterdam staan zoveel goedbedoelde bijenkasten, dat de honingbij andere wilde soorten wegconcurreert||Kijk even, door de grote facetogen van een wilde bij, naar het Amsterdamse Gijsbrecht van Aemstelpark. Links een groot groen vlak van kortgeknipt gras, waarop af en toe een losse boom staat. Vooruit een kaarsrecht wandelpad uit de jaren zestig, en rechts een rommelige waterkant vol gele rolklaver, witgekleurd walstro en roze kroonkruid. In het ultraviolette lichtspectrum vallen vooral de zwarte lijnen op je landingsplek op – het bloemblad – die rechtsreeks naar het nectar wijzen. Alleen jammer dat de meeste zoetigheid waarschijnlijk al is weggekaapt door de honingbij. Die werkt samen met duizenden soortgenoten uit dezelfde kast, geeft de locatie van bloeiende planten door via de mysterieuze bijendans en maakt honing om de Nederlandse winter door te komen. Allemaal dingen die de 113 andere soorten bijen in Amsterdam niet kunnen. Hoe meer imkers een honingbijenkast neerzetten, hoe groter de concurrentie voor de wilde bij, die solitair leeft en zich anders heeft ontwikkeld. Om die te beschermen overweegt de hoofdstad maatregelen om het aantal honingbijen te beperken. In het park loopt stadsecoloog Florinda Nieuwenhuis richting de bloemrijke waterkant. ‘Dit was eerst ook een kaarsrechte oever met kortgemaaid gras’, zegt zij. Om de biodiversiteit te verhogen, verwijderde de gemeente de beschoeiing en creëerde een licht glooiende helling waar vochtigheid en temperatuur variëren. ‘Hoe meer soorten planten, hoe meer soorten insecten.’ Nieuwenhuis wijst naar een passerende steenhommel (‘die zwarte met dat rode kontje’), een weidehommel (‘met dat oranje-gele rughaar’) en een zwart insect dat meer lijkt op een dikke mug. ‘Allemaal wilde bijensoorten die wij proberen te helpen. Door het voedselaanbod te verhogen, en meer plekken te creëren om een nest te bouwen.’ Nieuwenhuis tikt met de punt van haar schoen op een kaal plekje in het gras. ‘Wij vinden dat minder mooi, maar een wilde bij kan hier een gangetje graven en nestcellen metselen.’ Hetzelfde geldt volgens Nieuwenhuis voor dood hout en oude rietstengels. Amsterdam investeerde afgelopen jaren flink in dergelijke aanpassingen, stelt de ecoloog, maar het gaat volgens haar nog steeds niet goed met de wilde bij. Dat komt onder meer, stelt zij, door groeiende concurrentie van de honingbij. ‘Hoe meer Amsterdammers een kast neerzetten – met de beste bedoelingen, ze hebben gelezen dat het slecht gaat met de bij – hoe minder nectar en stuifmeel er overblijft voor de wilde bij.’ De komst van commerciële imkers verergert de situatie volgens haar. De honingbij domineert in de hoofdstad. Uit een telling blijkt dat gemiddeld 37 procent van alle rondvliegende bijen doorgaans in een door mensen verzorgde kast woont. Het EIS Kenniscentrum Insecten onderzocht in opdracht van de gemeente de gevolgen van deze concurrentiestrijd. Volgens de onderzoekers uit Leiden leven er in Amsterdam naar schatting minimaal 6 á 7 per honingbijenvolken per vierkante kilometer, terwijl er vanaf vier volken al nadelige effecten kunnen ontstaan voor wilde bestuivers. Het kenniscentrum adviseert de gemeente daarom een registratieplicht voor kasten en een vergunningstelsel in te voeren om het aantal imkers de komende jaren te kunnen beperken. De onderzoekers adviseren de grens in Amsterdam te stellen op drie bijenvolken per vierkante kilometer. Op het dak van warenhuis De Bijenkorf op de Dam, schuin boven de kinderkledingafdeling, staan twee kasten met honingbijen. Daar neergezet om de bijenpopulatie in de stad vooruit te helpen. De bijen vliegen af en aan richting de Beurs van Berlage en de Wallen, enkele meters naast een dakterras waar bezoekers citroentaartjes eten en vlierbeslimonade drinken. De honing wordt gebruikt in de keuken. ‘We proberen ook de bedreigde wilde bijensoorten te helpen’, zegt een woordvoerder. De tien kasten op diverse daken van de Bijenkorf, kregen gezelschap van bijenhotels voor wilde bijen. ‘We hebben ook bloemperken aangelegd en tienduizenden zakjes bloemzaad uitgedeeld.’ Hoeveel imkers Nederland telt weet niemand. Maar de Nederlandse Bijenhoudersvereniging (NBV) schat circa tienduizend, en dat aantal stijgt. Voorzitter Wijnand Lodder schat de verhouding tussen hobbyisten en professionele imkers op 80-20. Hij verklaart de groei deels door greenwashing. ‘Bedrijven die een paar kasten op hun dak neerzetten om hun imago te verbeteren. Maar dat vinden wij niet voldoende.’ Mede daarom is Lodder voorstander van regulering. Al vindt hij drie honingbijenvolken per vierkante kilometer wel erg weinig. ‘Of er voldoende voedsel overblijft voor solistische bijen hangt sterk af van de regio en van het seizoen’, stelt Lodder. Volgens hem kiezen honing- en wilde bijen ook lang niet altijd voor dezelfde bloemen, en kunnen zij naast elkaar leven. Een eventueel vergunningstelsel moet wat hem betreft worden afgestemd op de situatie ter plekke. ‘Wij bieden ook een opleiding voor imkers. Met aandacht voor voedselconcurrentie en het belang van biodiversiteit. Dat zou eigenlijk iedere imker moeten weten.’ Op die manier, stelt Lodder, kan de imker juist een verantwoorde en duurzame rol spelen in de samenleving. In het Gijsbrecht van Aemstelpark, dat functioneert als een corridor tussen grotere parken, speurt de stadsecoloog naar zeldzame bijensoorten. Van de 114 soorten in Amsterdam staan er 25 op de Rode Lijst van bedreigde dieren. Sommigen zijn heel kieskeurig, zoals de moshommel die houdt van nat grasland. Of de geelstaartklaverzandbij, die net als de honingbij onder andere fourageert op rolklaver. ‘Dat maakt ze kwetsbaar; wat we als gemeente ook doen om het aanbod van voedsel en nestplekken te verbeteren.’ Het advies van Nieuwenhuis: ‘als je de bij echt wilt helpen, zet dan geen kast neer, maar plant verschillende soorten bloemen in je tuin of op je balkon.’||https://www.volkskrant.nl/nieuws-achtergrond/in-amsterdam-staan-zoveel-goedbedoelde-bijenkasten-dat-de-honingbij-andere-wilde-soorten-wegconcurreert~bf82c6c5/
2022-08-15||‘Muqtada’ leidt, zijn mensen volgen: de man achter de bezetting van het Iraakse parlement||Er zijn tenten opgeslagen, er wordt eten uitgedeeld en niemand is van plan naar huis te gaan. Duizenden Iraakse demonstranten houden al ruim twee weken het Iraakse parlement in Bagdad bezet. Na een aantal carnavaleske nachten in de plenaire zaal verblijven ze nu op het terrein rond het gebouw. Het effect is hetzelfde: een patstelling die de politiek gijzelt en het land lamlegt. De man die de opdracht gaf tot de bestorming, is de charismatische geestelijke en populist Muqtada al-Sadr (48), te herkennen aan zijn gewaad en tulband. Sinds de Amerikaanse inval, bijna twintig jaar geleden, is hij uitgegroeid tot een sleutelfiguur in de politiek. In Irak is hij de enige met een persoonlijke, bijna intieme band met zijn aanhangers, getuige het feit dat ze hem het liefst bij zijn voornaam noemen. ‘Muqtada’ leidt, zijn mensen volgen. Wat is zijn geheim? En hoe wil Sadr de impasse doorbreken? De kiem van de huidige crisis ligt bij de parlementsverkiezingen van oktober vorig jaar, toen Sadr’s sjiitische beweging (de ‘sadristen’) de grootste werd met 73 zetels. In een doorsnee land zou dat genoeg zijn om door te stoten naar het premierschap, maar niet in Irak, waar de premier en de president doorgaans compromiskandidaten zijn. De kunst is iemand naar voren te schuiven aan wie geen van de sektarische groepen – sjiieten, soennieten en Koerden – zich stoort en die kleurloos genoeg is om de machtsbalans (en de bijbehorende corruptie) niet te verstoren. Omdat niemand nog zover is, zit Irak al tien maanden zonder regering – de langste periode sinds 2005, toen de bevolking voor het eerst mocht stemmen. Sadr smeedde aanvankelijk een alliantie met twee andere partijen, eentje soennitisch, de ander Koerdisch, maar over de cruciale posten werden ze het niet eens. Daarop gaf hij zijn parlementsleden de opdracht hun zetels op te geven en het parlement te verlaten – een handige zet die Sadr de vrijheid geeft om de politieke elite af te schilderen als zelfvoldaan en corrupt. Sindsdien tekent zich een strijd af binnen het sjiitische kamp, met Sadr aan de ene kant en de alliantie van oud-premier Nouri al-Maliki aan de andere. Beiden staan op goede voet met buurland Iran, al probeert Sadr de laatste jaren dat imago van zich af te schudden door zich voor te doen als nationalist. Toen zijn parlementsleden vertrokken waren, leek Maliki te profiteren door zelf een kandidaat-premier naar voren te schuiven. Voor Sadr was dat het signaal zijn aanhang naar het zwaarbewaakte parlement te sturen om de boel op slot te gooien. Bij de bestorming vielen tientallen gewonden. Het tumult deed het meest denken aan de bestorming van het Amerikaanse Capitool in januari vorig jaar. In een twitterbericht sprak Sadr van een ‘spontane, vreedzame revolutie’ en een ‘gouden kans’ om het corrupte systeem omver te werpen. Kort daarvoor waren telefoongesprekken uitgelekt waarop Maliki speculeerde over het bewapenen van nieuwe milities. Hij zei dat Irak afstevende op een ‘brute oorlog’, eentje die alleen te voorkomen is als Sadr (‘een lafaard en verrader’) en diens alliantie gestopt worden. Het politieke vuur heeft Sadr niet van een vreemde. Zijn oom en vader waren beiden beroemde ayatollahs. Laatstgenoemde stond in de jaren negentig bekend om zijn anti-imperialistische speeches in sloppenwijken (later omgedoopt tot ‘Sadr City’) van Bagdad. Toen zijn populariteit het regime nerveus begon te maken, liet dictator Saddam Hoessein hem in 1999 om het leven brengen in Najaf, het politieke bolwerk van de sjiieten. Buiten Najaf had toen nog niemand gehoord van de jongste zoon, pas 25 jaar. Muqtada’s verslaving aan videospelletjes had hem lokaal de bijnaam ‘Ayatollah Atari’ opgeleverd. Nu moest hij de rol van zijn vader overnemen. Nadat Saddam in 2003 was verdreven, maakte Sadr gebruik van het ontstane vacuüm en richtte hij zijn pijlen op de Amerikaanse bezetter. Met steun uit buurland Iran stampte hij een militie uit de grond, het ‘Mahdi-leger’, dat de strijd aanbond met het Amerikaanse leger en in de donkerste dagen van de sektarische burgeroorlog soennieten terroriseerde en vermoordde. Sadr's militie heet tegenwoordig – ironisch genoeg – Saraya al-Salam, oftewel ‘Vredesbrigades’, en wordt verantwoordelijk gehouden voor het doden van talloze activisten, het meest recent tijdens burgerprotesten in februari 2020. Sadr heeft alle denkbare rollen vervuld, stelt Iraaks analist Renad Mansour, verbonden aan denktank Chatham House. ‘Krijgsheer, protestleider, politicus – hij is het allemaal geweest. Dat maakt hem ongrijpbaar. Maar hij ziet zichzelf in de eerste plaats als een religieus leider.’ In de politiek speelt Sadr het delicate spel dat populisten kenmerkt: tekeergaan tegen het establishment, zonder dat het ten koste gaat van zijn macht daarbinnen. De ministeries van Elektriciteit en Gezondheidszorg worden door de sadristen bijvoorbeeld al jaren als pinautomaten gebruikt. Sadr eist nu nieuwe verkiezingen, een scenario dat kansrijk wordt geacht. Hij wil Maliki volledig verslaan. Op zijn eigen achterban kan Sadr blind rekenen, maar de kans is groot dat andere Irakezen thuis zullen blijven. Ruim 60 procent van de bevolking is 25 jaar of jonger, en heeft nog nooit een stabiele regering meegemaakt. Ze zijn gedesillusioneerd geraakt over de politiek. De bezetting van het parlement zal daar niets aan veranderen.||https://www.volkskrant.nl/nieuws-achtergrond/muqtada-leidt-zijn-mensen-volgen-de-man-achter-de-bezetting-van-het-iraakse-parlement~b3e3e96c/
2022-08-15||KLM-piloten in buitenland niet meer gratis naar het werk||Dat betekent concreet dat piloten die in het buitenland wonen een vast bedrag in de maand betalen voor het woon-werkverkeer. Pilotenbond VNV benadrukt dat er zorgen waren over de regeling, hoewel deze in de luchtvaart gebruikelijk is. Om deze weg te nemen gaan piloten nu betalen voor het woon-werkverkeer. Circa 2,9 procent van het vliegend personeel van KLM woont in het buitenland en maakt gebruik van de gratis regeling. Dan gaat het naast piloten ook om cabinepersoneel. In een eerder rapport van de staatsagent, die toeziet op het naleven van de afspraken over de staatssteun om door de coronacrisis te komen, kwam naar voren dat KLM tekortschiet in het beperken van belastingontwijking door werknemers. In de nieuwe afspraken krijgen de vliegers een loonsverhoging van 4 procent. Dat gebeurt in stappen van twee keer 2 procent. De cao heeft, mits piloten akkoord gaan, een looptijd tot en met 1 maart 2023. De loonsverhoging van 4 procent is in lijn met de eerdere afspraken met grondbonden. In de cao is ook een eenmalige uitkering afgesproken voor alle KLM’ers. Die wordt uitgekeerd als de financiën van de maatschappij dat weer toelaten. Ook moet KLM dan geen kredietfaciliteit met overheidsgaranties meer hebben.||https://www.volkskrant.nl/economie/klm-piloten-in-buitenland-niet-meer-gratis-naar-het-werk~b29ddcbf/
2022-08-15||Luxemerk Richemont duldt geen oud-topman van concurrent ||De Italiaanse zakenman is een ‘ongepaste kandidaat’, stelt het concern. Trapani heeft ‘te nauwe banden’ met LVMH, een belangrijke concurrent van Richemont. Trapani was dertig jaar lang topman van juwelen- en horlogemerk Bulgari, dat in 2011 onderdeel werd van LVMH. Hij stond ook aan de wieg van de Britse investeerder en Richemont-aandeelhouder Bluebell Capital Partners, die door Richemont als ‘activistisch’ wordt omschreven. Bluebell schuift Trapani nu naar voren als potentiële vertegenwoordiger in de raad van bestuur van Richemont, dat onderdak biedt aan merken als Cartier, Vacheron Constantin en Chloé. Het ‘activistische’ Bluebell wil dat Richemont zich nog meer toelegt op sieraden en horloges. ‘We zouden graag zien dat ze zich focussen op waar ze goed in zijn, en dat is harde luxe - sieraden en horloges', verklaarde Bluebell-partner Marco Taricco in juli tegenover persbureau Reuters. De aanstelling van Trapani zet zou niet ‘in het belang van het bedrijf zijn’, oordeelt Richemont. Het roept de andere aandeelhouders op tegen de benoeming van Trapani te stemmen. Richemont vraagt zich ook af of Bluebell, dat maar een relatief klein belang in het bedrijf heeft, wel de ‘legitimiteit’ bezit om aandeelhouders te vertegenwoordigen. Bluebell stelt naast de aanstelling van Trapani ook een verandering van de statuten van Richemont voor. Het concern wil extra leden in de raad van bestuur. Daarmee zou er een gelijk aantal klasse-A en klasse-B aandeelhouders vertegenwoordigd zijn. Richemont wordt voorgezeten door de Zuid-Afrikaanse oprichter Johann Rupert. Volgens het jaarverslag van het luxemerk bezit de miljardair bijna 10 procent van de aandelen, allemaal in de niet-publieke B-categorie. Rupert heeft met 51 procent van de stemrechten de nipte meerderheid van het concern in handen. Op 7 september stemmen de aandeelhouders van Richemont over de benoeming van Trapani. Het bedrijf zelf stelt als alternatieve kandidaat Wendy Luhabe. Richemont hoopt dat de aandeelhouders ook tegen de door Bluebell geopperde wijziging van de statuten stemmen.||https://www.volkskrant.nl/economie/luxemerk-richemont-duldt-geen-oud-topman-van-concurrent~bf86471f/
2022-08-15||HelloFresh schaft de pot: 270 miljoen bezorgde maaltijdboxen zorgen voor recordomzet||Hoewel mensen sinds begin dit jaar weer vaker buiten de deur eten en op vakantie gaan, steeg het aantal verkochte boxen met ruim 6 procent naar 270 miljoen. Dat is vooral te danken aan de nieuwe klanten die het bedrijf wist te strikken - wereldwijd koken inmiddels 8 miljoen klanten met de maaltijdboxen van HelloFresh. Niet alleen steeg het aantal actieve gebruikers. Bestaande klanten bestelden ook meer maaltijdboxen en betaalden meer vanwege hoge grondstofprijzen. Bovendien profiteerde HelloFresh van de sterke dollar in de Verenigde Staten, waar een aanzienlijk deel van de klanten woont. Dat alles zorgde ervoor dat het Duitse bedrijf in het eerste halfjaar van 2022 bijna 2 miljard euro binnenhaalde, ruim een kwart meer dan in dezelfde periode vorig jaar. Wel viel de winst, met 145,9 miljoen euro, bijna 12 miljoen euro lager uit door hogere grondstof-en vervoerskosten. Het bedrijf rekent die hogere kosten nauwelijks door aan klanten, stelt oprichter Dominik Richter in een toelichting bij de halfjaarcijfers. ‘Daardoor houden we aantrekkelijke en concurrerende prijzen.’ Vier weken geleden had de maker van maaltijdpakketten haar winstverwachting voor 2022 al naar beneden bijgesteld. De hoge inflatie zou het klantvertrouwen doen afnemen, terwijl de kosten flink toenemen. Het uitspreken van die verwachting was al voldoende om het aandeel 12 procent in waarde te laten dalen. Nu blijkt dat het klantenbestand van het bedrijf - dat vooral werft via fanatieke sociale media campagnes met influencers en tal van kortingscodes - vooralsnog blijft groeien, nam ook het vertrouwen op de beurs weer toe. Het HelloFresh-aandeel steeg maandagochtend met ruim 8 procent naar ruim 32 euro. Dat is nog altijd een stuk lager dan begin dit jaar, toen het aandeel na de recordomzet in 2021 bijna 70 euro waard was.||https://www.volkskrant.nl/economie/hellofresh-schaft-de-pot-270-miljoen-bezorgde-maaltijdboxen-zorgen-voor-recordomzet~b84c528a/
2022-08-15||Het weerbericht voor dinsdag 16 augustus: langzaamaan minder warm||Van stabiel zomerweer is de komende dagen geen sprake meer. Toch blijft het deze dinsdag in vrijwel het hele land droog en weet de zon zelfs heel aardig door te breken. De temperatuur loopt op naar zomerse waarden van 25 tot 29 graden en is in het zuidoosten van het land een lokale 30 graden niet uitgesloten. Enkel in het zuiden van het land is later op de dag nog een enkele regen- of onweersbui mogelijk. Er waait een meest matige zuidwestenwind, kracht 3 tot 4. Meer buien trekken woensdag over het land. Plaatselijk kan het een tijdje flink regenen, maar deze buien maken geen einde aan de droogte. Daarvoor is veel meer regenwater nodig, en bij een heftige bui zal het regenwater ook te snel worden afgevoerd. De temperatuur komt woensdag in een deel van het land niet boven de 25 graden uit, waardoor de hittegolf op steeds meer plaatsen officieel tot een eind komt. Ook later in de week blijft de temperatuur steeds vaker (nipt) onder de 25 graden steken. Daarbij is het wisselend bewolkt en komt soms een zomerse onweersbui tot ontwikkeling. Een echt einde aan het zomerweer zit er nog niet in. Op de zeer lange termijn zien we hogedrukgebieden alweer hun invloed uitbreiden richting West-Europa.||https://www.volkskrant.nl/nieuws-achtergrond/het-weerbericht-voor-dinsdag-16-augustus-langzaamaan-minder-warm~b29bd4c3/
2022-08-15||Kan de wereld de klok terugzetten naar 1750?||In het jaar 1750 overleed de componist Johann Sebastian Bach en was Giacomo Casanova op het hoogtepunt van zijn Europese versiertoer. De mensheid was nog niet in staat roofbouw te plegen op moeder aarde. Het zou nog vijftien jaar duren voordat James Watt zijn stoommachine zou lanceren, waarna de plundertocht van fossiele brandstoffen begon. In de wereld leefden toen 800 miljoen mensen, waarvan 94 procent in absolute armoede – een inkomen van naar nu omgerekend minder dan 1,90 dollar per dag. Mannen werden gemiddeld 45 jaar, vrouwen 35 jaar. Pandemieën decimeerden veelvuldig de bevolkingsaanwas. Dat was maar goed ook, want de demograaf Thomas Malthus waarschuwde dat de aardbol maximaal 800 miljoen aan zou kunnen. Voor meer zouden geen bestaansmiddelen zijn. Die zouden een wisse hongerdood tegemoetgaan. Dat werd het malthusiaanse plafond of de malthusiaanse val genoemd. Tweeënhalve eeuw later is de wereldbevolking vertienvoudigd. De mondiale levensverwachting voor mannen is 70 jaar en voor vrouwen 73 jaar. En dat heeft allemaal met toegenomen welvaart te maken. Het zogenoemde bbp steeg in de 18de eeuw met 50 procent, verdubbelde in de 19de eeuw en verviervoudigde in 20ste eeuw. Nu leeft 8 procent van de mensheid nog in extreme armoede. De mensheid is niet alleen exponentieel gegroeid, maar ook ouder, gezonder en welvarender geworden. In alle grote beschavingen in het verleden was de rijkdom beperkt tot een exclusieve groep, nu is die voor een brede massa. Onlangs verscheen het boek How the World Became Rich?, waarin een poging wordt gedaan uit te leggen wat in tweeënhalve eeuw lukte wat in 1 miljoen jaar daarvoor nooit lukte: economische groei. Een eenduidig antwoord is er niet. Het is een samenspel van technische innovatie, productiviteitsstijging, mondialisering, democratie, geboortebeperking, onderwijs, nivellering en sociale wetten. Na tweeënhalve eeuw ongebreidelde groei bedraagt het mondiale bbp nu 94 biljoen dollar. Inmiddels rijst de vraag of er nu een nieuw plafond of een nieuwe val is. Meer mensen, meer groei en meer welvaart leiden tot vernietiging van de aarde door klimaatopwarming en andere milieurampen. Het wereldbbp zou moeten worden bevroren op 100 biljoen dollar – het nieuwe plafond. De rest van de armoede moet kunnen worden uitgebannen door een eerlijkere verdeling en niet door meer groei. Alleen dreigt in dat geval een financiële zelfvernietiging. De wereldwijde schuld van overheden, bedrijven en particulieren is opgelopen tot 300 biljoen dollar. Dat is drie keer het wereldbbp. Als die niet wordt afgelost, stort het financiële systeem in, zijn spaarders en gepensioneerden hun geld kwijt en dreigt massale armoede met als gevolg oorlog. Als de schulden niet worden afgelost, is de malthusiaanse val alleen alleen te vermijden door meer groei – niet een beetje groei maar exponentiële groei. Technische innovatie en productiviteitsstijging zijn een noodzaak om met 8 miljard mensen te kunnen overleven. Anders valt het plafond alsnog terug naar 1750.||https://www.volkskrant.nl/economie/kan-de-wereld-de-klok-terugzetten-naar-1750~b7d2f56f/
2022-08-15||Opinie: Kabinet, wacht dit keer niet af tot Brussel met oplossing komt voor energiecrisis||‘Varen op zicht’ was de zelfverklaarde strategie van de Nederlandse overheid tijdens de covidcrisis van 2020. Het kenmerkte ook de Nederlandse aanpak van de Europese onderhandelingen over het coronaherstelfonds (later NextGenerationEU geheten), een fonds van 750 miljard euro, bestaande uit deels giften en deels leningen. Precies twee jaar later bevindt Nederland zich in de volgende grote Europese crisis: de energiecrisis. Aan de basis staat een giftige cocktail van extreem hoge energieprijzen, het (grotendeels) dichtdraaien van de Russische gaskraan en dit najaar waarschijnlijk een gedeeltelijke afschakeling van met name de Duitse industrie, die door de Europese Commissie wordt gezien als de motor van de interne markt. De energiecrisis heeft – net als de covidcrisis – een sterk financieel karakter. Europese politici willen hun industrieën beschermen en huishoudens financieel compenseren. Sommige lidstaten kunnen dat opbrengen. Andere, met name Italië, kunnen dat niet. Overheidstekorten en renteverschillen gaan verder oplopen. Financiële markten verliezen vertrouwen. Bestaande Europese potjes zijn nagenoeg leeg en de mogelijkheden van de ECB zijn beperkt. Nederland komt dan – net als in het voorjaar van 2020 – in een situatie waarin het moet kiezen tussen dingen die het allemaal niet wil: inbreken op energiemarkten, ophogen van het meerjarig financieel kader of zelfs een ‘NextGenerationEU 2.0’. Hoe bereidt Nederland zich voor op deze nieuwe ronde van crisisonderhandelingen? Vooralsnog kiest Nederland wederom voor ‘varen op zicht’. Dat wil zeggen de energiecrisis relativeren, de (energie)markten hun werk laten doen, accepteren dat de prijzen hoog zijn en blijven, en terughoudend zijn in het financieel ondersteunen van burgers en bedrijven. In Brussel, Berlijn en in andere Europese hoofdsteden bereidt men zich ondertussen voor op het ergste. In Parijs en Rome worden alweer proefballonnetjes losgelaten voor gezamenlijk lenen, terwijl er binnen de Commissie op het hoogste niveau plannen klaarliggen voor als de financiële nood straks echt aan de man is. Nederlandse politici en topambtenaren kozen in 2020 voor een reactieve strategie. Nederland wilde niet vooruitlopen op allerlei nog niet bestaande plannen en ideeën. In plaats van dat er op ambtelijk niveau scenario’s werden verkend en alternatieven werden ontwikkeld, koos Nederland ervoor in een zeer vroeg stadium op politiek niveau de hakken in het zand te zetten. Premier Ruttes optreden tijdens de Europese top van februari 2020 (in Haagse kringen bekend als ‘Chopin-gate’) en minister Hoekstra’s kritische kanttekeningen bij de toestand van de Spaanse en Italiaanse economieën, maakte duidelijk dat er met Nederland geen zaken te doen was. Vier maanden later ging Nederland alsnog akkoord met een nieuw, groot Europees fonds. Ook nu is de Nederlandse strategie reactief: wachten waar de Commissie straks mee komt en ondertussen proberen Duitsland zo lang mogelijk bij ons te houden. Immers, zo klinkt het bij verscheidene ministeries, als je met tegenvoorstellen komt, moet je ook bereid zijn compromissen te sluiten, en daarvoor is er momenteel geen politieke ruimte. Bovendien is Nederland tijdens de eindfase van de covidonderhandelingen erin geslaagd de schade te beperken, onder andere via een heroriëntatie van het fonds richting structurele investeringen en meer toezicht op de uitgaven. Het ‘afwachten’ werd ogenschijnlijk beloond. De Nederlandse strategie van ‘varen op zicht’ maakt signaalgevoelig. In plaats van zelf mede de koers te bepalen, moet er straks weer worden gereageerd op de plannen en ideeën van anderen. Op het hoogtepunt van de crisis zullen de leiders naarstig op zoek zijn naar iets wat ze wél kunnen doen. Dan komt er opeens veel invloed te liggen bij die paar technocraten in de Brusselse machinekamer, die dan iets op de plank hebben liggen. Het gevaar is bovendien dat kortetermijnsignalen het winnen van de langetermijnstrategieën. Wordt de Nederlandse inzet dan niet te veel bepaald door emotionele reportages over burgers die hun energierekening niet meer kunnen betalen, terwijl in andere landen energieprijzen worden gemaximeerd en burgers worden gecompenseerd? Een meer proactieve aanpak stelt niet alleen Nederlandse burgers en bedrijven gerust. Het kan bovendien een onderhandelingsstrategie zijn die op langere termijn, hoewel politiek minder zichtbaar, effectiever is op het Europese niveau. Het dwingt andere hoofdrolspelers om te reageren op plannen en ideeën die zij niet zien zitten, zoals een grondige heroriëntatie van het bestaande ‘meerjarig financieel kader’ (de langetermijnbegroting van de EU, red.). In plaats van te ‘scoren’ in de eindfase, bepaalt Nederland dan mede het ontwerp van de oplossing.||https://www.volkskrant.nl/columns-opinie/opinie-kabinet-wacht-dit-keer-niet-af-tot-brussel-met-oplossing-komt-voor-energiecrisis~bf795c87/
2022-08-15||Zal de deelauto ooit de privé-auto van de troon stoten?||‘In 2040 hebben we zelf geen auto’s meer voor de deur staan. De auto van de toekomst is de groene deelauto, die we naast een uitgebreid openbaarvervoernet kunnen gebruiken’, schreef de Jonge Klimaatbeweging onlangs. In ‘autopische’ bespiegelingen over de auto van de toekomst is de deelauto een vertrouwde klant. De eigen auto is een ouderwets concept, zeggen de voorstanders. In de toekomst willen mensen geen auto meer, maar kopen ze mobiliteit als een dienst: soms nemen ze een deelauto, soms de trein, soms een deelfiets. De voordelen van de deelauto zijn evident: door autodelen zijn er minder auto’s nodig waardoor het beslag op grondstoffen en ruimte afneemt. ‘Bij ons wordt een auto gemiddeld door dertig klanten gebruikt. Daardoor verdwijnen elf auto’s van de straat: acht worden er weggedaan, drie niet aangeschaft’, zegt directeur Andrew Berkhout van Greenwheels, sinds 1995 aanbieder van deelauto’s in Nederland. Wie in steden als Amsterdam over straat loopt, krijgt de indruk dat het hard gaat met de deelauto. Overal zie je de auto’s van Greenwheels, MyWheels, Sixt Share, Share Now en andere aanbieders. Maar vorig jaar bracht het Kennisinstituut voor Mobiliteitsbeleid (KiM), gelieerd aan het ministerie van Infrastructuur en Waterstaat, een ontnuchterend rapport uit. Slechts 2 procent van de Nederlanders maakt gebruik van een deelauto. Samen zijn ze goed voor precies 0,02 procent van het totale aantal autoritjes. Bovendien wordt de deelauto ook gebruikt als vervanging van het openbaar vervoer en de fiets. Volgens Greenwheels geldt dit vooral voor de zogeheten free floating-auto’s zonder vaste parkeerplaats. Het KiM constateert ook dat het moeilijk is om winst te maken met deelauto’s, zeker met free floating-auto’s. Een doorbraak van de deelauto vereist een breuk met een geschiedenis van anderhalve eeuw waarin de eigen auto individuele vrijheid beloofde. Volgens onderzoeker Toon Zijlstra van het KiM hechten automobilisten nog altijd veel belang aan het idee van ‘instantmobiliteit’, ‘het idee dat die auto gewoon voor de deur staat als je dochtertje ziek wordt’. De eigen auto is te goed om van zijn sokkel te stoten, zegt auto-expert Carlo van de Weijer, directeur van het AI Systems Lab van de Technische Universiteit Eindhoven. ‘Door de toename van de koopkracht is de auto relatief goedkoper geworden. De Golf van nu is in verhouding veel goedkoper dan de Kever uit de jaren zestig. En hij is beter dan de Rolls-Royce van 25 jaar geleden.’ Je kunt nog zo’n slim systeem met apps bedenken, zegt hij, maar een deelauto is nooit zo goed als je eigen auto voor de deur. Bovendien zit de auto ‘diep in ons sociale weefsel gebakken’, zegt Zijlstra. Veel mensen wonen en werken op verschillende plaatsen, hun familie en vrienden zitten door heel Nederland. Dit netwerk wordt door de auto bij elkaar gehouden. Zo blijven velen gehecht aan hun eigen auto, het liefst voor de deur geparkeerd. Zijlstra: ‘Een huis met een carport is 21 duizend euro meer waard dan een vergelijkbaar huis zonder carport of garage’. Toch is directeur Andrew Berkhout van Greenwheels hoopvol. De afgelopen jaren is het klantenbestand van Greenwheels met 20 tot 30 procent per jaar gestegen, ook omdat veel mensen tijdens de coronapandemie het openbaar vervoer meden. Vooral in de stad ziet hij mogelijkheden voor verdere groei. ‘Steden zien steeds meer in hoe schaars de ruimte is. Ze kunnen de groei van het wagenpark niet meer aan en zijn steeds meer aan het reguleren’, zegt hij. Parkeertarieven gaan omhoog, parkeerplaatsen worden opgeheven en straten worden afgesloten voor auto’s. Daardoor wordt de eigen auto in de stad duurder en minder aantrekkelijk. In Amsterdam beschikt een huishouden gemiddeld over 0,5 auto, in Staphorst over 1,5. ‘In Amsterdam, Den Haag en het centrum van Utrecht is het aantal auto’s afgenomen. In de Achterhoek zie je juist een stevige groei van het autobezit. Het contrast tussen stad en platteland wordt groter. In Amsterdam kun je prima zonder auto, maar op het platteland verschraalt het aanbod aan voorzieningen en ben je juist meer aangewezen op de auto’, zegt onderzoeker Peter Jorritsma van het KiM. Zal een nieuwe generatie de auto van zijn sokkel stoten? Jongeren zijn opgegroeid in een digitale cultuur, waarin de auto als toppunt van moderniteit is verdrongen door de smartphone. Ze maken iets minder gebruik van de auto dan aan het eind van de vorige eeuw. Volgens Jorritsma is er sprake van uitstelgedrag: ‘Tussen studie en gezinsvorming is een nieuwe levensfase ontstaan. Een lang-leve-de-lolfase waarin je de wereld ontdekt, naar Australië gaat om jezelf uit te vinden, nog veel uit eten gaat. Veel mensen schaffen toch weer een auto aan als ze een relatie krijgen en de gezinsvorming begint. Vaak trekken ze dan ook weer weg uit de stad.’ Zo blijft de eigen auto op zijn voetstuk staan, als koning van de consumptiemaatschappij. Hoe moeten bedrijven als Greenwheels daar tegen opboksen? Enerzijds door autodelen steeds gemakkelijker te maken met goede apps, zegt directeur Berkhout. Anderzijds zal de auto steeds meer tegen zijn ecologische grenzen aanlopen, vooral in de stad. Mensen gaan anders naar hun auto kijken als de kosten hoger worden, een parkeerplaats moeilijker te vinden is en de straten verstopt raken. Daarom gelooft hij in de groei van het autodelen: ‘Het zal nooit voor iedereen zijn. Als je tien- tot vijftienduizend kilometer, of meer, per jaar rijdt, of meer, is een eigen auto goedkoper. Maar volgens een onderzoek van TNO staat ruim twintig procent van de Nederlanders open voor autodelen. Dan hebben we nog best een eind te gaan.’||https://www.volkskrant.nl/cultuur-media/zal-de-deelauto-ooit-de-prive-auto-van-de-troon-stoten~bf03dbec/
2022-08-15||Herstel Chinese economie valt tegen, centrale bank verlaagt onverwachts rente||Lockdowns als gevolg van het strenge Chinese coronabeleid, sombere economische verwachtingen wereldwijd en een slepende crisis in de vastgoedsector – een belangrijke groeimotor – hinderen de opleving van de economie die in juli had moeten plaatsvinden. In de hoop dat meer liquiditeit bedrijven aanmoedigt tot meer activiteit, zoals het aannemen van nieuw personeel, heeft de centrale bank maandag de rente voor leningen op middellange termijn aan de banken verminderd van 2,85 tot 2,75 procent. Dat dient als signaal aan de staatsbanken tot een soepeler leenbeleid over te gaan. Een extra financiële injectie van 60 miljard dollar in de kapitaalmarkt heeft hetzelfde doel, maar deskundigen zeggen tegen de Britse zakenkrant Financial Times dat deze inspanningen wellicht ‘te gering zijn en te laat komen’. De verwachting is dat deze maatregelen de eerste stapjes zijn richting verdere renteverlagingen voor bijvoorbeeld bestaande leningen, zodat de druk van oude schulden op bedrijven en overheden minder wordt. ‘Het momentum van economisch herstel is vertraagd’, aldus een woordvoerder van het Chinese statistiekbureau tijdens de presentatie van de teleurstellende cijfers. De Chinese economie ontkwam in het tweede kwartaal ternauwernood aan een krimp en presteerde over de hele linie minder dan verwacht. In het voorjaar, toen de besmettelijke omikronvariant handels- en industriesteden zoals Shanghai verlamde en de groeiprognose negatief werd bijgesteld naar 5,5 procent, dachten analisten dat de economie in de zomer uit het slop zou komen. Dat valt dus tegen. Verkoopcijfers van winkels, een indicator van consumentenbestedingen, begonnen pas in juni iets te stijgen. De groei is slechts 2,7 procent, terwijl op 5 procent was gerekend. In gebieden die worstelen met virusuitbraken mag de bevolking niet naar buiten om te winkelen. Onlinewinkelen wordt gehinderd door vertragingen bij fabrieken en coronaregels die bezorging van spulletjes bemoeilijken. Ook geld uitgeven aan zomervakanties, waarbij winkelen een geliefde vrijetijdsbesteding is, is minder aantrekkelijk door het risico vast te komen zitten op de vakantiebestemming door een coviduitbraak. Vrijheidsbeperkende coronamaatregelen kunnen zelfs al worden opgelegd na een bezoek aan een winkelcentrum waar ook een besmet persoon is geweest. Ook viel de bedrijvigheid tegen bij de industrie, die na de eerste Chinese coronagolf in 2020 juist aanjager was voor spoedig herstel. In plaats van de voorspelde 4,6 procent groeide de industriële productie slechts met 3,8 procent. Een lichte toename in de export is het enige lichtpuntje in een verder sombere cijferreeks. Fabrieken in gebieden met uitbraken blijven door virusuitbraken echter worstelen met productieproblemen en logistieke moeilijkheden bij het verschepen van hun producten. Ondanks de negatieve invloed van de strenge zerocovid-politiek op de economie heeft de leiding van de Communistische Partij in juli verklaard eraan vast te houden, terwijl de partijleiding in dezelfde verklaring het groeicijfer voor dit jaar van 5,5 procent liet vallen. Dat zou betekenen dat China ondanks een eerder aangekondigd stimuleringspakket voor overheidsinvesteringen en infrastructuur mogelijk voor het eerst sinds 2015 zijn economische doelen niet haalt. De onverwachte renteverlaging van de centrale bank dient het lauwe leengedrag van bedrijven en huishoudens te prikkelen. Vrijdag bleek dat het aantal nieuw afgesloten leningen ondanks een eerdere renteverlaging in januari tegenvalt. Eerder leidde de kleinste versoepeling al tot een stormloop op leningen die de schuldenberg bij overheden, bedrijven en huishoudens zo groot heeft gemaakt dat de schuldencrisis een ernstig economisch risico op zich vormt. Zeker sinds vorig jaar de vastgoedsector wegens wanbetaling van vastgoedreus Evergrande in een slepende crisis terechtkwam, is Beijing beducht de economie een harde duw vooruit te geven met gemakkelijke geldstromen. De overheid probeert al jaren de kater van de megastimulus die de economie tijdens de mondiale financiële crisis in 2008 overeindhield, weg te werken door strenger leenbeleid. Maar zodra het economisch tegenzit doet Beijing de effecten van die inspanningen deels of geheel teniet met nieuwe stimuleringsmaatregelen. Het probleem op dit moment is dat een recessie op de loer ligt, omdat bedrijven en consumenten nu uit angst voor slechte economische vooruitzichten uit zichzelf de hand op de knip houden. Een andere kopzorg zijn de nieuwe werkloosheidscijfers. De eerder dit jaar al sterk gestegen jeugdwerkloosheid liep nog verder op tot bijna 20 procent, waarmee alle records worden verbroken. Zorgen voor voldoende banen is een cruciale overheidsopgave in een land dat voor mensen zonder inkomen nauwelijks een sociaal vangnet heeft.||https://www.volkskrant.nl/economie/herstel-chinese-economie-valt-tegen-centrale-bank-verlaagt-onverwachts-rente~b5abfc01/
2022-08-15||De woke-beweging gaat per definitie te ver||Wie wel eens een programma van Tim den Besten kijkt, weet dat het geen jongen is die zijn emoties verbergt. Toen hij op de radio zijn excuses aanbood voor het zingen van een sinterklaasliedje tijdens de Canal Pride, liet hij dan ook zijn tranen de vrije loop. Hij bedoelde het niet racistisch, maar hij vond het wel erg dat het zo overkwam. Een storm in een glas water. Toen het misverstand al lang en breed uit de wereld was geholpen, werd opinieland wakker. ‘Gaat de woke-beweging te ver?’, was de vraag die op tafel lag. Ze hadden Tim den Besten immers aan het huilen gemaakt. Zihni Özdil wist bij Op1 niet waar ie het zoeken moest, zo erg vond hij het. We hadden hier te maken met de ‘woke cancel-sekte.’ ‘Woke eet haar eigen kinderen op’, voegde Sujet Shams toe, Jort Kelder zag dat het goed was. Özcan Akyol waarschuwde in zijn column dat ‘niemand meer veilig is’ voor ‘deze bloeddorstige maniakken.’ Ooit was ‘woke’ een term van zwarte Amerikanen die op bewustzijn van systematisch racisme duidde, maar het woord is gekaapt door mensen die het juist belangrijk vinden dat de strijd tegen racisme niet te fanatiek wordt gevoerd. Je hoort nooit dat de woke-beweging precies ver genoeg is gegaan, of dat woke een mooi uitgebalanceerd plan tegen armoede heeft. Het wordt uitsluitend nog negatief gebruikt. Woke is geen synoniem voor links of activistisch, maar voor doorgeslagen links en veel te activistisch. Wie de vraag stelt of ‘de woke-beweging te ver gaat’, heeft het antwoord dus al gegeven. Het is alsof je vraagt ‘of deze enorme aanstellers zich niet een beetje aanstellen.’ Ja, de woke-beweging gaat per definitie te ver, anders had je wel een ander woord gebruikt.||https://www.volkskrant.nl/cultuur-media/de-woke-beweging-gaat-per-definitie-te-ver~b6a709e7/
2022-08-15||Bush||Here we see a little bush that is trimmed down and dried out, on display in the backyard of a patron of mine. Bush celebrates an indigenous Dutch Easter custom, when people put branches on display in their homes as a symbol of fertility. Irony can be found in the emphasis on such a conservative trope. The dry wood out of which Bush is constructed draws attention to Europe’s rapid economic growth, which has resulted in damage to the natural world. Although it is a unique work, there exist forty-five similar sculptures with the same title dating from 2003 onwards, all of which can be exhibited either inside or outdoors. I will make more if I have to. I will warn you about climate change every day , until the day I stop getting money and attention for it.||https://www.volkskrant.nl/cultuur-media/bush~bf1374ef/
2022-08-15||‘Op sommige plekken in Afghanistan verkopen ouders hun kinderen omdat ze geen eten meer voor ze hebben’||‘Het is erg triest. Veel Afghaanse vrienden van mij zijn inmiddels weg uit het land, maar hebben nog wel lijntjes met hun familie. Ook bel ik voor de krant weleens met achterblijvers. Dat geeft geen fraai beeld. ‘Je moet je voorstellen: veel jonge jongens en meiden in het land hadden tot een jaar geleden een normaal leven. Ze gingen naar de universiteit, hadden vrienden en nu zitten ze opgesloten in een land waaruit ze niet weg kunnen. De helft van de inwoners heeft echt te weinig eten om te overleven. 95 procent van de bevolking leeft onder de armoedegrens van 2 dollar per dag. ‘We krijgen daar niet veel van mee, omdat er weinig westerse camera’s zijn, maar de situatie is echt heel ernstig. Op sommige plekken verkopen ouders hun kinderen al omdat ze geen eten meer voor ze hebben. Ze gaan naar rijkere Afghanen, en worden verkocht als bruid of huishoudhulp. Ik denk dat het komende winter een slagveld wordt. Er gaan veel doden vallen.’ ‘Ik ben recentelijk niet in Afghanistan geweest, maar uit het contact met mijn vrienden en de berichtgeving uit het land kun je wat dingen opmaken. Bijvoorbeeld dat er op het vliegveld allemaal vrouwen in bruine en zwarte gewaden zitten, bij het stempelen van paspoorten. Vroeger waren die daar niet. Toen ik daar woonde, kon je gerust vrouwen in spijkerbroek op straat zien lopen, met een hoofddoek losjes om hun hoofd. ‘Meer regels zijn veranderd. In de meeste gebieden mogen vrouwen ouder dan 12 jaar niet meer naar school. Werkgevers van overheidsinstanties vragen vrouwen hun baan ter beschikking te stellen aan een mannelijk familielid. Vernederend. Je ziet nog wel veel vrouwen in het onderwijs, de gezondheidszorg en op het vliegveld, maar hun positie wordt geminimaliseerd.’ ‘Op dit moment lijken de hardliners binnen de Taliban de overhand te hebben. Toch zullen de Taliban uiteindelijk ook iets moeten doen, want deze situatie, met zulke voedseltekorten, kan niet eeuwig doorgaan. Er zijn best veel Afghanen die de Talibanregering een kans willen geven, al is het maar omdat ze zien dat de veiligheid en corruptiebestrijding in het land zijn verbeterd. Maar je kunt nog zo’n veilig land hebben, als er geen geld uit de pinautomaat komt, komt de bevolking op een gegeven moment in opstand. ‘De vraag is naar wie de Taliban zich gaan keren voor hulp. Het Westen kan de sancties voor het land verlichten in ruil voor liberaler beleid. Maar je ziet nu dat de banden met Rusland en China worden aangehaald. Die geven niet zoveel om mensenrechten. De Chinezen zijn al langer bezig om de mineralen in de grond eruit te halen. In ruil daarvoor kunnen de Taliban inkomsten genereren.’ ‘De meeste mensen die zijn achtergebleven, hebben geen of een verlopen paspoort. Dan is het lastig een land uit te komen. Een nieuw paspoort moet je bij de Talibanregering aanvragen, maar die is vaak op zoek naar die mensen, omdat ze hebben samengewerkt met het Westen of de vorige regering. ‘Nederland heeft met Pakistan afgesproken dat af en toe evacués zonder paspoort de grens mogen oversteken, waarna ze direct met een Nederlands vliegtuig wegvliegen. Dat is een vrij riskante operatie. Aan de ene kant heb je de hulp van Pakistan nodig, aan de andere kant ben je mensen tegen de zin van de Taliban het land uit aan het smokkelen. Het is dus niet gek dat het moeizaam verloopt.’ ‘Tegelijkertijd zou de Nederlandse regering meer kunnen doen, als de politieke wil er zou zijn. Zo'n vierhonderd andere mensen hebben ook met Nederland gewerkt, maar staan niet op de officiële evacuatielijst. Een deel van hen is al in Pakistan en kan binnen 24 uur in Nederland zijn. Maar de Nederlandse regering kiest ervoor om tot de hoogste rechtbank aan toe te procederen om hun komst te voorkomen, omdat ze bang zijn dat anders te veel asielzoekers naar Nederland komen. Dat heeft natuurlijk met de asielcrisis hier te maken, maar het blijft wel een politieke keuze.’ ‘Heel goed! Habib was zelf al eerder weg, maar ik heb vorig jaar tijdens mijn vakantie, net nadat Kaboel was gevallen, alleen maar lopen bellen om ook drie familieleden van hem het land uit te krijgen. Ook aan hen heb ik veel gehad tijdens mijn tijd daar. ‘Het is hen gelukt om het land met een Nederlandse evacuatievlucht te ontvluchten. Ze vertrokken met een rugzakje en drie paar schone kleren en zaten ineens op een vlucht naar Pakistan, zonder enig idee waar ze die nacht zouden slapen. Nog eens 72 uren later zaten ze in een opvangcentrum in Zeist. Dat voelde als een soort Hollywood-film. ‘Het heeft daarna lang geduurd voor de familie weer samen was. Veel Afghaanse vluchtelingen komen in eerste instantie niet terecht in het land waarmee ze de meeste binding hebben. In het afgelopen jaar zijn daarom veel Afghanen van land veranderd. Vorige week kreeg ik appjes met allemaal blije gezichten. Het gezin is herenigd en gaat een leven opbouwen in Canada. Habib had daar in de afgelopen jaren al een leven opgebouwd, met een baan en een huis. Ik ben ervan overtuigd dat ook hun geëvacueerde familieleden daar snel hun draai zullen vinden.’||https://www.volkskrant.nl/nieuws-achtergrond/op-sommige-plekken-in-afghanistan-verkopen-ouders-hun-kinderen-omdat-ze-geen-eten-meer-voor-ze-hebben~b0242a67/
2022-08-15||De asielcrisis is geen overmacht, maar een verwijtbaar gebrek aan politieke verantwoordelijkheid||Afgelopen weekend sliepen er weer enkele honderden asielzoekers buiten in Ter Apel. De doorstroom is opnieuw volledig lam komen te liggen. Het nieuwe normaal is dat alle asielzoekers die ‘achter het hek’ moeten blijven door bussen worden opgehaald en naar een crisisnoodopvang worden gebracht. Crisisopvang voor crisisopvang, maar zelfs dat lukt vaak niet meer. Niet iedereen stapt trouwens die bus in. Sommigen slapen ‘vrijwillig’ buiten, aldus een woordvoerder van het Centraal Orgaan opvang asielzoekers (COA) die opmerkt dat er soms nog stoelen in het aanmeldcentrum beschikbaar zijn. Het is maar wat je vrijwillig noemt. Veel asielzoekers zijn al tig keer de crisisbus ingestapt om op den duur, zonder dat ze enig idee hebben wanneer, weer in Ter Apel te worden uitgespuugd. Er is immers geen andere plek om je procedure te starten. Is het heel gek dat je dan op den duur liever buiten slaapt (waar je zo weinig mogelijk drinkt, want je zou maar naar die Dixies moeten)? Is het heel gek dat de Inspectie Gezondheidszorg en Jeugd recent alarm sloeg over de risico’s op fysieke en geestelijke schade door de omstandigheden in de (crisis)noodopvang? Dit kan zo niet langer! Een mooie slogan, geroepen door velen die het ook niet voor elkaar krijgen dat mensen na een vlucht die hen soms bijna het eigen leven kost, met granaatscherven in hun schenen, met platgebrande huizen, met ptss, met verloren ouders of kinderen in Nederland een godvergeten bed hebben om in te slapen. VluchtelingWerk sprak met Ahmed (33), vluchteling uit Syrië, die op tv zag dat ‘Nederlanders aardige mensen zijn die vluchtelingen helpen’. Maar, voegt hij toe, ‘dat heb ik nog niet meegemaakt. Ik had nooit verwacht dat ik hier zo zou worden behandeld’. De beleefdheid waarmee Ahmed zich uit, kent geen grenzen. Ook VluchtelingenWerk roept ‘dit kan zo niet langer’ en voegt de daad bij het woord, en stapt naar de rechter. Ze spannen een kort geding aan tegen het Rijk omdat asielzoekers niet volgens de minimale wettelijke vereisten worden opgevangen en omdat de situatie alsmaar verder onder de humanitaire ondergrens zakt. Het ontstellende aan de hele situatie, en ik druk me hier net als Ahmed uiterst beleefd uit, is dat het spaak lopen niet simpelweg het gevolg is van een Russische president die Oekraïne binnenviel en daarmee een vluchtelingenstroom van 2,5 miljoen in gang zette. Het is omdat ‘het Rijk deze opvangcrisis zelf heeft veroorzaakt én in stand heeft gehouden door onder andere bezuinigingen en het sluiten van asielzoekerscentra’, aldus de conclusie van de Adviescommissie voor Vreemdelingenzaken en de Raad voor het Openbaar Bestuur. Geen overmacht, maar een verwijtbaar gebrek aan politieke verantwoordelijkheid en medemenselijkheid. Een gotspe om naar de rechter te moeten, maar wanneer precies die instituties die zijn opgericht om mensenrechten en de verdragen daaromheen te respecteren falen, dan – net als in de Urgenda-klimaatzaak – tja, dan lang leve de rechtsstaat. Ondertussen lezen we de standpunten van de partij met iets met Vrijheid en Democratie in de titel, met een premier die al zo lang regeert dat hij waarschijnlijk in Madame Tussauds slaapt en van geen enkele crisis, laat staan een asielcrisis, tot smelten kan worden gebracht. We lezen dat de partij met zo’n 29 zetels in de peilingen gelukkig ook vindt dat het ‘asielbeleid niet meer is vol te houden’. We lezen dat dit niet komt door bezuinigingen, bureaucratie en tekort aan man- en wilskracht maar door ‘gelukszoekers’ die ‘de opvang vullen en de procedures onnodig lang maken’. De oplossing is niet meer opvangcentra maar ‘opvang in de regio’, net buiten het bereik van bominslagen, want ‘Europese samenlevingen kunnen de grote groepen migranten niet aan’. Nederland, het land waar alleen nog maar rechte komkommers in de schappen liggen, waar een verkoelend briesje zachtjes over de kroppen sla waait, waar je in Ter Apel in een hittegolf buiten voor het hek op het gras gaat liggen, omdat dat de beste plek is waar je kunt zijn. Fleur Jongepier is filosoof en essayist voor Bij Nader Inzien. Zij schrijft om de week een wisselcolumn met Erdal Balci.||https://www.volkskrant.nl/columns-opinie/de-asielcrisis-is-geen-overmacht-maar-een-verwijtbaar-gebrek-aan-politieke-verantwoordelijkheid~be0d2ae1/
2022-08-15||14,50 euro voor een broodje tonijn! Voor dat geld koop je een hele, levende tonijn en die laat je door Freek Vonk trainen||‘Dagje strand onbetaalbaar’, kopten de kranten. Een dagje naar het strand, daarmee hóórt iets mis te zijn. Het verregent, bijvoorbeeld, ja, het ‘valt in het water’ volgens oud-Hollands Telegraaf-proza, of het strand is overvol (‘als haringen in een ton’), of er is een ‘verraderlijke stroming’ waarin dikke, dronken Duitsers verdrinken (tot leedvermaak van hoogbejaarde Nederlanders die de oorlog nog hebben meegemaakt), of er is een hittegolf gaande, waartegen ‘oververhitte badgasten verkoeling zoeken in het zilte nat’ (foto van lekkere wijven in bikini). Komkommertijd, dus, al zijn de komkommers inmiddels ook al onbetaalbaar. 85 cent het stuk! Dan blijft er inderdaad geen geld over voor een strandbed à 50 euro, laat staan dat door de complete vaderlandse pers rondgecaramboleerde broodje tonijn van 14,50 euro. 14,50 euro! Voor dat geld koop je een hele, levende tonijn en die laat je door Freek Vonk trainen tot hij op zijn achtervinnen kan lopen, met in zijn voorvinnen een dienblad met een broodje neptonijn, want dat verschil schijn je dus niet meer te kunnen proeven; we leven in mooie tijden. Ik wilde dat onbetaalbare dagje strand wel eens zien, en spoorde naar Zandvoort. Het was prachtig weer. De meeste Nederlanders waren, die gepeperde tonijn indachtig, weggebleven om thuis woedende ingezonden brieven naar kranten te sturen, maar Duitsers waren er volop. Ze lagen op die dure strandbedjes onbezorgd biertjes van 9 euro te drinken, want als je toch elk moment kunt verzuipen kijk je niet op een paar centen. Ik stuitte op een viskar (‘Geef het door/ eet haring van Floor’) waar Floors discipelen bij elk visje hun klanten waarschuwden: ‘Passen Sie auf für die Möwen!’ Inderdaad stonden de meeuwen rijen dik met felle ogen en gemelijke snavels te loeren naar die kraam. En ja hoor, daar was de dikke dronken Duitser uit de eerste alinea. Hij nam Floors raad ter harte en paste zorgvuldig op voor de meeuwen, ja, hij hield zijn vlezige hand boven zijn bordje versgebakken lekkerbek en keek zó bezorgd omhoog naar het gekrijs en gefladder dat hij die kuil niet zag; het was een bescheiden kuiltje, gegraven door een kind, maar hoe dan ook, hij struikelde en katapulteerde daarbij de lekkerbek met saus, plakjes zure bom en al, de helblauwe lucht in. Hap! Snap! Een triomferend ‘klieuwklieuwklieuw!’ en weg was de vis. Perplex keek de man naar zijn lege bordje, schudde zijn hoofd naar dat stralend blauwe zwerk, klopte onhandig het zand van zijn knieën en ging vervolgens berustend weer achter in de rij staan. Ik had nog geen cent uitgegeven op dat strand, maar inderdaad: onbetaalbaar.||https://www.volkskrant.nl/mensen/14-50-euro-voor-een-broodje-tonijn-voor-dat-geld-koop-je-een-hele-levende-tonijn-en-die-laat-je-door-freek-vonk-trainen~bdb9fdcd/
2022-08-15||Nóg zes jaar celstraf voor oud-premier Suu Kyi van Myanmar, stroom aan rechtszaken nog niet voorbij ||Suu Kyi werd in februari 2021 afgezet in een coup, die inmiddels is uitgelopen op een bloedige burgeroorlog waarin al meer dan tweeduizend mensen zijn gedood. Het proces tegen Aung San Suu Kyi vindt plaats achter gesloten deuren. Aanhangers van de voormalige regeringsleider noemen de aanklachten – waaronder de illegale import van walkie-talkies, overtreding van de coronaregels en vermeende corruptie – politiek gemotiveerd. Er lopen nu nog negen andere zaken tegen haar. Suu Kyi was jarenlang een boegbeeld van de strijd voor democratie. Ze ontving daarvoor zelfs de Nobelprijs voor de Vrede. In het Westen viel ze in ongenade toen ze het militair optreden tegen de Myanmarese moslimminderheid Rohingya verdedigde. In eigen land bleef ze ongekend populair. Bij de laatste verkiezingen veegde haar partij de militairen en hun handlangers volledig van de kaart. De coup was voor de militairen een laatste poging de macht te behouden. De staatsgreep leidde tot grote demonstraties die de autoriteiten hardhandig uit elkaar sloegen. De militairen voeren een schrikbewind en branden hele dorpen plat bij zuiveringsacties. Vorige maand zijn vier oppositiefiguren geëxecuteerd. Veel, vooral jonge, tegenstanders van het bewind hebben sindsdien de wapens opgepakt en vechten nu waar ze maar kunnen tegen de militairen. Suu Kyi heeft, voordat zij vrijkwam en in 2016 regeringsleider werd, zo’n twintig jaar in huisarrest gezeten. Volgens The New York Times zit zij ditmaal alleen in een cel in een speciale gevangenis in Naypyidaw. Die cel zou niet meer dan 18 vierkante meter groot zijn. Door binnenstromend regenwater is het er vaak nat en vol muggen, en de temperatuur loopt er op tot 40 graden, aldus de krant, die zich beroept op ‘twee mensen die haar situatie kennen’. Ondanks deze omstandigheden wordt er goed voor haar gezorgd, aldus The New York Times. Ze krijgt een speciale behandeling, want de ‘gevangenisfunctionarissen zijn als de dood dat er onder hun verantwoordelijkheid iets met haar zal gebeuren’.||https://www.volkskrant.nl/nieuws-achtergrond/nog-zes-jaar-celstraf-voor-oud-premier-suu-kyi-van-myanmar-stroom-aan-rechtszaken-nog-niet-voorbij~b14e1f34/
2022-08-15||Stop met ‘apenpokken’ en kies voor pox-5||Apen en pokken in een virusnaam is passé zegt wereldgezondheidsorganisatie WHO. Stigma en racisme liggen op de loer. Dat denkt de WHO terecht: ‘voorlopig alleen een specifieke risicogroep, namelijk mannen die seks hebben met mannen en veel verschillende sekspartners hebben’ (Ten eerste, 15/8). Dacht ik al wel, gelukkig, niet voor mij. Stop gewoon met die onzin. Covid-19 als naam was snel ingeburgerd, maak er pox-5 van. Bekt goed, voor alle varianten die komen is er een mooi genderneutraal nummer. Maar de grootste winst voor ons allemaal is dat ‘gewone’ mensen misschien bedenken dat zij pox-5 ook ‘gewoon’ kunnen krijgen. Door contact met de blaasjes, via besmette kleding, door een beet van een besmet knaagdier en zelfs, net als bij covid, via besmette deeltjes in de lucht. Covid-69 zullen we overslaan.Luc de Vries, huisarts, Diepenheim Had Thom de Graaf bij de organisatie van de Indië-herdenking op 15 augustus niet even een paar jaar kunnen wachten met het doorvoeren van allerlei woke-gedreven veranderingen tot iedereen die de verschrikkingen van Japanse internering en Bersiap zelf heeft meegemaakt is overleden? Nu krijg ik een app-berichtje van mijn moeder ‘VK pagina 8-9 ten eerste daar werd ik heel humeurig van’. Gevraagd naar een toelichting, ervaart zij dat een in 1942 wit meisje van 11 jaar nu ruim tachtig jaar later feitelijk ervan wordt beschuldigd dat zij er zelf voor zou hebben gekozen om daar destijds te wonen. Een gevalletje eigen schuld dikke bult dus. Dat het comité-15 augustus dit beeld doet ontstaan bij een eerstegeneratieslachtoffer is uitermate beschamend en bewijst dat het comité geen recht meer doet aan eerstegeneratieslachtoffers.Paul Leerink, Heiloo Bijzonder treurig dat na zo’n goed en noodzakelijk stuk van Rob Vreeken over (de reacties op) het recente Amnesty International rapport over Oekraïne, zo’n van-dik-hout-zaagt-men-plankencolumn van Elma Draijer verschijnt. Mijn ervaringen in onder meer Bosnië, Kasjmir, Hoorn van Afrika en onlangs Oekraïne, bewezen hoezeer Amnesty’s rapporten cruciaal zijn voor conflictanalyse/-bemiddeling en wederopbouw. Oorlog is smerig, overal en altijd en aan beide kanten. Nuance is belangrijk, maar je kop in het zand steken zal op termijn desastreus uitpakken en op korte termijn slechts ten goede komen aan het verergeren van oorlogsellende. Marjan Lucas, Nijmegen Eneco maakt zich zorgen over het aantal klanten dat hun elektriciteitsrekeningen niet meer kan betalen. Het ten koste van de te maken winst verlagen van de tarieven is uiteraard geen optie, Eneco moet immers zelf het gas dat gebruikt wordt voor het opwekken van de elektriciteit op de (internationale) markt inkopen. Eneco levert ook stadsverwarming. Het daarvoor geldende tarief is inmiddels bij mijn Vereniging van Eigenaren van 17,58 euro (in 2015) via 19,29 euro (in 2016) en 21,02 euro (in 2020) gestegen tot 36,17 euro per gigajoule (een maat voor de hoeveelheid geleverde energie, exclusief btw). En dat terwijl hier in ons geval geen kubieke meter gas aan te pas komt. Pogingen om bij Eneco na te gaan wat er wordt betaald voor het door de Afvalverwerking Rijnmond (AVR) leveren van restwarmte liepen, net als aan AVR gestelde vragen over wat zij in rekening brengen voor het leveren van hun restwarmte, op niets uit. Eneco stelt alleen dat het tarief aan de eisen van de Autoriteit Consument en Markt voldoet, omdat het lager is dan het door de ACM gestelde maximum. Dit alles terwijl het de bedoeling is om het toepassen van stadsverwarming te stimuleren.Sjoerd Keegstra, Rotterdam In haar meest recente column vergelijkt Cindy Hoetmer (Magazine, 13/8) het wangedrag van Amsterdamse corpsleden met een troep bronstige apen aan de lsd, implicerend dat dit psychedelicum leidt tot psychopathisch machogedrag zoals het bekritiseren van wederzijdse piemels en het pissen in andermans bierglazen. Een vrij oneerbiedige classificatie van lsd, een middel dat bekend staat om haar ego verkleinende en reflexieve eigenschappen. Ik kan u verzekeren dat de cultuur binnen het corps zachtmoediger en gelijkwaardiger zou zijn als er in plaats van pils enkele liters lsd uit de tap zouden vloeien. Kenan de Leeuw, Amsterdam Wat een bijzonder interview met Liesbeth Woertman naar aanleiding van haar nieuwste boek Wie ben ik als niemand kijkt? (Magazine, 13 augustus). Ik heb het twee keer achterelkaar gelezen en ben diep onder de indruk van haar visie op de ouder wordende vrouw, haar manier van verwoorden en haar openhartigheid. Marian Hulscher, Doesburg||https://www.volkskrant.nl/columns-opinie/stop-met-apenpokken-en-kies-voor-pox-5~b1e55401/
2022-08-15||Opinie: Voor echt energiezuinige huizen moeten we verder kijken dan de warmtepomp ||Vanaf 2026 moeten huiseigenaren bij vervanging van hun cv-installatie een hybride warmtepomp laten installeren of een duurzaam alternatief, zoals een volledig elektrische warmtepomp of aansluiting op een warmtenet. Helaas, dit is een verkeerde aanpak. Ooit liep Nederland voorop in milieubeleid, ook bij het energiezuiniger maken van woningen. Voor nieuwbouwwoningen gingen in 2006 energieprestatie-eisen gelden en die zijn van tijd tot tijd aangescherpt. Het voldoen aan de eisen moest zichtbaar worden gemaakt via een berekening en vergunningverlening werd afhankelijk van de uitkomst. De berekening werd gebaseerd op een norm ontwikkeld in een commissie van het Nederlands Normalisatie-instituut (NEN), waarin 46 marktpartijen meededen. Die norm laat zien welke bijdrage verschillende technologieën leveren aan energiezuinigheid; de ontwerper kiest een combinatie daarvan. Wie een heel innovatieve oplossing wilde gebruiken waarmee in de norm geen rekening was gehouden, kon het door een onafhankelijk keuringsinstituut ook zonder de norm laten doorrekenen. Dit beleid werd geïnitieerd door VVD-milieuminister Pieter Winsemius. Hij en zijn opvolger Ed Nijpels durfden op tijd de eisen aan te scherpen – en als zelfs de VVD dat wilde, dan ging de Tweede Kamer daar wel in mee. Onder latere PvdA-ministers lukte dat minder goed, zij waren bovendien minder bestand tegen de lobby om aanscherping tegen te houden. Uit dit grotendeels succesvolle eerdere beleid is een aantal lessen te trekken die nog steeds actueel zijn. 1. Zonder overheidsdwang lukt het niet: woningzoekenden vragen te weinig om energiezuinige huizen, want ze zijn al lang blij als ze iets betaalbaars kunnen vinden. Bouwers bouwen dit soort huizen dus niet, tenzij het verplicht is. 2. Door de overheid alleen de grenswaarde te laten stellen en de technische details over te laten aan een normcommissie met een veelheid van marktpartijen ontstaat meer draagvlak en een meetmethode die technisch goed in elkaar zit. 3. De VVD-ministers wisten de juiste snelheid van aanscherpen te kiezen: niet te langzaam, omdat dan de milieuvoordelen achterblijven, maar ook niet te snel, omdat architecten en bouwbedrijven op een andere manier moesten gaan werken en innovaties nodig waren in de materialen en technologieën. 4. Dit beleid was niet alleen goed voor het milieu, maar ook voor de economie: het stimuleerde innovatie in de sector. De latere lobby van brancheorganisatie Bouwend Nederland tegen verdere aanscherping van eisen pakte averechts uit: toen Nederland achterbleef met energiebesparing en Duitsland juist actiever werd, daalde het marktaandeel van Nederland in de productie van innovatieve technologieën hiervoor. 5. Op sommige momenten werd dit succesverhaal verstoord door subsidies. Subsidies voor een bepaalde technologie gaan ten koste van een andere technologie. Het leidt tot pieken en dalen in de marktvraag en dat is funest voor ondernemers die iets bieden wat buiten de subsidieregeling valt. Onzekerheid over overheidsbeleid ontmoedigt innovatie. Beter dus geen subsidies, dat ontziet bovendien de staatskas. Het nieuwe beleid van de regering bevordert één technologie: de hybride warmtepomp. Dat gaat ten koste van andere technologieën en hindert innovatie. En de overheid maakt weer de fout subsidies te gebruiken die de markt verstoren. Hoe moet het dan wel? Het grote verschil met het eerdere succesverhaal is dat dat over nieuwbouwwoningen ging, terwijl het hier om bestaande woningen gaat. Daar heeft de overheid minder greep op. Ervaring leert dat niet alle bewoners zelf verduurzamingsmaatregelen treffen – en velen kunnen dat ook niet betalen. Het ligt daarom voor de hand de eigenaren aan te zetten tot verduurzaming. Ook daar valt aan een vorm van dwang niet te ontkomen. Maar dan liever dwang om een reductie van energieverbuik te realiseren dan dwang om een bepaalde technologie te gebruiken. En dan energiegebruik op woningniveau en niet op het niveau van slechts één component: de verwarmingsbron. Parallel met de energieprestatie-eisen voor nieuwbouwwoningen is het een optie die ook te stellen aan bestaande woningen. Elke woning krijgt dan een energielabel, en eigenaren zouden gedwongen kunnen worden te verduurzamen als hun huis slecht scoort, met een overgangstermijn om de verbetering te realiseren. Die eisen zouden dan van tijd tot tijd aangescherpt moeten worden. De vraag is wel óf en hoe dit kan worden afgedwongen, en welke sancties er zouden zijn. Een tweede optie is niets te verplichten, maar wel met financiële beloningen te werken: een lagere onroerendezaakbelasting naarmate de woning energiezuiniger is. Dat stimuleert tot investeringen in energiebesparende maatregelen en laat de eigenaar helemaal vrij in hoe hij dat wil doen. Nadelen zijn de administratieve last en de deskundigheid die nodig is – er zijn vermoedelijk simpel te weinig experts om al die beoordelingen van woningen te doen. Het is beter als die schaarse expertise wordt ingezet voor het echt energiezuiniger maken van de woningen. Optie drie is gebruik te maken van wat al wordt gemeten: het feitelijke energiegebruik. De onroerendezaakbelasting zou dan afhankelijk kunnen worden van dat energiegebruik. Probleem hierbij is wel dat als eigenaar en verhuurder niet dezelfde persoon zijn, de verhuurder gestraft wordt voor eventuele energieverspilling in het gebruik van de woning. Maar door de onroerendezaakbelasting hiervan afhankelijk te maken, wordt de eigenaar toch gestimuleerd om te verduurzamen. En een hybride verwarmingsketel is dan slechts een van de mogelijke maatregelen. Geleidelijk aan zou de belasting voor energieslurpende woningen dan steeds hoger moeten worden – zo snel dat de meeste eigenaren en de bouw- en installatiebranche het nog net kunnen bijbenen. Dat beleid is snel in te voeren, geeft minder administratieve lastendruk, zet aan tot innovaties en is effectiever dan wat het kabinet nu wil. Winsemius was ook een goede minister omdat hij zich er niet voor schaamde weinig te weten van milieubeleid. Deze materie was nieuw voor hem. Hij liet zijn ambtenaren regelen dat hij eens per maand een uitnodiging kreeg om over telkens een ander belangrijk element van zijn portefeuille een toespraak te houden. Zo dwong hij zichzelf zich goed in te lezen en de kern goed te snappen. Hij noemde het ‘management by speech’. Een tip voor de huidige bewindspersonen.||https://www.volkskrant.nl/columns-opinie/opinie-voor-echt-energiezuinige-huizen-moeten-we-verder-kijken-dan-de-warmtepomp~b6285e27/
2022-08-15||Zo werd deze meesterlijke Zomergasten-aflevering vooral een zoektocht naar troost||Zomergasten was zondagavond een klein uur bezig toen Lieke Marsman aankondigde dat ze haar reputatie als verstandig denkend mens te grabbel zou gaan gooien. Marsman was sinds anderhalf jaar helemaal in de ban geraakt van ufo’s. Maar bang voor een etiket dat ze gek was en in rare dingen gelooft, was ze niet. Sterker nog: het geloof in ufo’s bood haar juist een soort ademruimte. Als ze op een andere planeet nog gered zou kunnen worden, had ze best een avondje ontvoerd willen worden. Dichter des Vaderlands Marsman (32) weet niet hoelang ze nog te leven heeft, maar wel dat ze sowieso niet meer beter wordt. En dat zorgt ervoor dat zelfs een virtuoos als Marsman niet altijd de taal meer heeft om over haar gevoelens te praten. Daarom zocht ze de taal en zingeving steeds vaker in het onbekende. In ufo’s, maar ook in religies, die nu eenmaal verdomd goed zijn in het geven van woorden aan dood en leven. Zingeving zochten ook de rouwende ouders uit de Netflix-documentaireserie Surviving Death, die hun kind verloren bij een noodlottig ongeval. Ze bleven zoeken naar tekenen uit het hiernamaals, maar hadden moeite om het te vinden. Marsman herkende zich in het stel, omdat verdriet haar er óók toe dwong om overal verbanden in te zoeken. Tien jaar geleden was ze nooit op zoek gegaan naar zo’n teken; nu was ze juist bang dat ze het zou gaan missen. Zo werd deze meesterlijke Zomergasten-aflevering vooral een zoektocht naar troost, zingeving en het rationeel maken van het irrationele. Marsman zat niet aan tafel als een stervende vrouw, maar vooral als iemand die hardnekkig zocht naar een nieuw soort levensmandaat – in welk universum ook. Ze stipte terecht aan dat de maatschappelijke tendens steeds vaker voorschrijft dat je maar ‘moet leren omgaan met de dood’, maar voor Marsman is dat geen optie. Boos werd ze van meewarigheid, omdat het gevoel van willen blijven leven voor haar véél sterker is dan de acceptatie van het sterven. Daarom vond ze het lastig om ‘die zieke dichteres’ te zijn, omdat niemand een jonge stervende vrouw iets kan weigeren. En dan was ze nu ook nog ‘die dichteres met één arm’ (Marsman moest haar rechterarm laten amputeren, slechts vijf weken voor de uitzending). Abbring ging ervanuit dat geen recensent Marsman nog kritisch zou durven bejegenen, maar daarmee onderschatte ze haar gesprekspartner, die ook los van de tragische context veel te interessant, geestig en eloquent is om in een ‘zielig’ hokje geplaatst te kunnen worden. De kern van de avond school vooral in de acceptatie van teleurstelling. ‘Het is oké om ergens in te geloven, en dat het dan niet waar is. Zelfs als je vaak teleurgesteld bent geraakt, is het niet erg om erin te blijven geloven.’ Na zoveel teleurstellingen tóch blijven geloven, dat was wat Marsman véél meer maakte dan ‘die zieke dichteres’. Daar hoefden we absoluut niet meewarig over te doen.||https://www.volkskrant.nl/columns-opinie/zo-werd-deze-meesterlijke-zomergasten-aflevering-vooral-een-zoektocht-naar-troost~b728905b/
2022-08-15||Rechtbank Den Haag doet op 17 november uitspraak in MH17-proces ||De omvangrijke strafzaak begon op 9 maart 2020, na onderzoek door het internationaal onderzoeksteam JIT (Joint Investigation Team), dat wordt vertegenwoordigd door Nederland, Maleisië, Australië, België en Oekraïne. Zij kozen voor berechting in Nederland. Met hulp van het publieke onderzoekscollectief Bellingcat concludeerde het JIT dat de MH17 was neergeschoten door een Russische Buk-raket. Die zou zijn afgeschoten door een raketinstallatie op een veld bij Pervomajski, dat in handen was van pro-Russische separatisten. De Onderzoeksraad voor de Veiligheid onderzocht niet de schuldvraag, maar oordeelde in oktober 2015 dat Oekraïne zijn luchtruim boven het conflictgebied in Oost-Oekraïne had moeten sluiten. Uit het JIT-onderzoek kwamen vier verdachten naar voren: rebellenleider Igor Girkin, zijn rechterhand Sergej Doebinski, diens assistent Oleg Poelatov en garnizoenscommandant Leonid Chartsjenko. De laatste heeft de Oekraïense nationaliteit, de anderen zijn van Russische komaf. Volgens het Openbaar Ministerie hebben deze mannen een rol gespeeld bij het binnenhalen of het wegbrengen van de Buk-raketinstallatie waarmee het toestel uit de lucht zou zijn geschoten. Tegen het viertal eiste het Openbaar Ministerie eind vorig jaar een levenslange celstraf. Geen van de verdachten kwam naar het strafproces in de extra beveiligde rechtbank op Schiphol. Alleen Poelatov laat zich er vertegenwoordigen door twee Nederlandse advocaten. Hij ontkent, net als de Russische staat, elke betrokkenheid. Als de verdachten worden veroordeeld, is de kans klein dat ze hun straf zullen uitzitten; zowel Rusland als Oekraïne levert geen onderdanen uit. Om zoveel mogelijk aan claims en klachten van nabestaanden tegemoet te komen, besloot de Nederlandse regering in juli 2020 om Rusland voor het Europees Hof voor de Rechten van de Mens te dagen. Naar aanleiding hiervan weigerde Rusland in oktober 2020 nog verder te onderhandelen met Nederland en Australië over de gevolgen van het neerhalen van vlucht MH17. Als gevolg daarvan hebben Nederland en Australië afgelopen maart een klacht ingediend bij de internationale burgerluchtvaartorganisatie van de Verenigde Naties, ICAO. Bij toewijzing zou dit kunnen resulteren in een schadevergoeding voor de Nederlandse en de Australische staat. De Nederlandse overheid heeft verklaard dat de schade die Nederlandse nabestaanden hebben geleden, deel uitmaakt van de claim die bij ICAO is ingediend. Juristen zien deze claim als mogelijkheid om het geschil de beslechten waartegen Rusland zich verzet. ‘De ICAO-zaak kan voor Nederland een geitenpaadje vormen naar het Internationaal Gerechtshof’, zei universitair docent internationaal strafrecht Marieke de Hoon eerder tegen de Volkskrant. ‘Normaal gesproken mag je een geschil niet zomaar voorleggen aan dat gerechtshof; beide staten moeten daarmee instemmen. Maar als een van de partijen niet tevreden is met de uitspraak van ICAO, kan die wel naar dit hoogste gerechtelijke orgaan van de VN stappen.’||https://www.volkskrant.nl/nieuws-achtergrond/rechtbank-den-haag-doet-op-17-november-uitspraak-in-mh17-proces~bacf5891/
2022-08-15||Indonesische en Indische pijnen herdenken kan prima samen, je hoeft niet de ene te ontkennen om de andere te erkennen||De kranten staan er vol mee: commotie rondom de nationale herdenking van 15 augustus. 77 jaar na de onafhankelijkheidsverklaring van Indonesië krijgt een Indonesische ambassadeur dit jaar voor het eerst een grotere rol bij de nationale Indië-herdenking in Den Haag. Woordvoerder Michael Lentze van de Federatie Indische Nederlanders (FIN) wil met een kort geding deze dekoloniserende stap voorkomen. Hij stelt dat ‘de nationale herdenking niet bedoeld is voor derde- en vierdegeneratie-indo’s die met de koloniale geschiedenis van Nederland in hun maag zitten'. Hier schrijft zo’n derdegeneratie-indo die het er volstrekt mee oneens is: de initiatiefnemer van de eerste dekoloniale Indië/Indonesië-Nederland Herdenking. Michael Lentze gaat er vanuit dat de koloniale context niet benoemd kan worden bij het herdenken van Indische pijnen. Dat is jammer, want het volledig vertellen van het verleden kan de herdenking juist bijdragen aan meer verbinding en heling. Indonesische en Indische pijnen herdenken kan namelijk samen. Je hoeft immers niet de ene pijn te ontkennen om een andere pijn te erkennen. Ze maken deel uit van één gedeelde geschiedenis vol pijnen, die juist samen moeten worden herdacht. Het is immers belangrijk het hele verhaal op tafel te leggen en troost te vinden voor alle trauma’s binnen dat verschrikkelijke (koloniale) oorlogsverleden en zijn gevolgen. En het werkt: zowel uit de Indische gemeenschap als de Indonesische (als de Molukse, de Chinees-Indonesische en de West-Papoeaanse) klinken er positieve reacties op de dekoloniale Indië/Indonesië-Nederland Herdenking. Hoe ziet zo’n dekoloniale, inclusieve en verbindende herdenking er dan concreet uit? Ten eerste wordt bij de dekoloniale herdenking nationalisme niet centraal gezet, maar de verhalen en trauma’s van burgers. In tijden van oorlog en onderdrukking zijn burgers immers nooit de winnaar. De Nederlandse vlag wordt daarom niet gehesen zoals bij de andere Indië-herdenkingen, noch andere vlaggen. Ook wordt militair geweld niet geroemd. Dit, omdat militair ontzag (zacht gezegd) schuurt binnen dit verleden. Onder andere omdat Nederland vier jaar lang een onnodig bloederige oorlog heeft gevoerd om Indonesië te behouden, nadat Indonesië de onafhankelijkheid had uitgeroepen. Dit resulteerde in de dood van grofweg 100 duizend Indonesiërs en 5.000 Nederlanders. Waar bij de 15 augustus-herdenking het regiment van Van Heutsz (een koloniale oorlogsmisdadiger) de vaandelwacht verzorgt met het Atjeh-medaille erin, wordt bij de dekoloniale herdenking de militaire taptoe vervangen door een passende trompetimprovisatie. Verder is de datum van de dekoloniale herdenking 16 augustus, de ideale dag om aan alle pijnen gehoor te geven. 16 augustus is namelijk de dag na de capitulatie van Japan, wat voor zowel Indische als Indonesische mensen een grote stap richting vrijheid betekende. Daarnaast is 16 augustus de dag voor de onafhankelijkheidsverklaring van Indonesië. Tot slot vindt het evenement plaats bij het Monument Indië-Nederland; een monument dat zelf ook een dekolonisatieproces ondergaat. Voorheen heette dit monument namelijk het Van Heutsz-monument, in de toekomst gaat het monument hopelijk het Monument Indonesië-Nederland heten. Als ‘derde- en vierdegeneratie-indo’s die met de koloniale geschiedenis van Nederland in hun maag zitten (...) niet welkom zijn’, zoals Michael Lentze stelt, dan zetten wij zelf een herdenking op. Welkom is die grote groep mensen die zich niet thuis voelt bij een koloniale herdenking op 15 augustus, en iedereen die zich in het koloniale oorlogsverleden wil verdiepen. Een Indië/Indonesië-Nederland Herdenking zoals wij vinden dat die vandaag de dag zou moeten zijn. Een herdenking die streeft naar het vertellen van het gehele verhaal. En eentje die ruimte biedt voor alle pijnen, op een verbindende en helende manier. Want de toekomst moeten we uiteindelijk samen bouwen. En hopelijk groeit er zo uit die koloniale plant met doornen een prachtige bloem.||https://www.volkskrant.nl/columns-opinie/indonesische-en-indische-pijnen-herdenken-kan-prima-samen-je-hoeft-niet-de-ene-te-ontkennen-om-de-andere-te-erkennen~b1a4d518/
2022-08-15||Zeker 41 doden bij brand in koptische kerk in Egypte, kortsluiting in airco vermoedelijk de oorzaak||Volgens het ministerie van Binnenlandse Zaken was kortsluiting in één van de airconditioners de oorzaak van de brand. Die ontstond op de tweede verdieping, waarna iedereen tegelijk probeerde naar beneden te komen. Omdat de vlammen een van de uitgangen blokkeerden, brak er paniek uit en raakten veel mensen in de verdrukking. ‘Mensen haastten zich de trap af, en vielen op elkaar’, zei gelovige Yasir Munir tegen persbureau Reuters. Hij wist met zijn dochter te ontkomen. De Egyptische president Abdel Fattah al-Sisi sprak condoleances uit aan de nabestaanden. Als schadeloosstelling heeft zijn regering iedere familie zo’n 5.200 euro in het vooruitzicht gesteld. Ook gaf Sisi het leger de opdracht de kerk van vier verdiepingen in ere te herstellen. Dat is opvallend, want in het verleden hebben Kopten – zo’n 10 procent van de in totaal 100 miljoen Egyptenaren – vaak jarenlang moeten wachten op vergunningen voor de bouw of wederopbouw van hun kerken. Kopten, een christelijk-orthodoxe minderheid in het Midden-Oosten, worden in het Egypte vaak gediscrimineerd. Tussen 2016 en 2019 documenteerde EIPR 36 gevallen van sektarisch geweld tegen de gemeenschap. Begin dit jaar pakte de politie in het district al-Minya negen koptische demonstranten op, nadat ze vreedzaam gedemonstreerd hadden voor de wederopbouw van hun kerk. Ze werden geblinddoekt en vastgezet met verwijzingen naar antiterrorismewetgeving. Het gaat in hun geval om een kerk die in 2016 afbrandde onder nooit opgehelderde omstandigheden. Een aanvraag voor de wederopbouw is nooit gehonoreerd. Volgens mensenrechtenorganisatie Egyptian Initiative for Personal Rights (EIPR) krijgt naar schatting één op de vijf aanvragen voor de bouw of wederopbouw van koptische kerken groen licht.||https://www.volkskrant.nl/nieuws-achtergrond/zeker-41-doden-bij-brand-in-koptische-kerk-in-egypte-kortsluiting-in-airco-vermoedelijk-de-oorzaak~bf42d791/
2022-08-15||Politieke rel in Australië: ex-premier Morrison liet zich drie keer stiekem tot extra minister benoemen||Om dat uit te vinden heeft Morrisons opvolger Anthony Albanese de benoemingen op Gezondheidszorg, Financiën en Natuurlijke Bronnen voorgelegd aan de advocaat-generaal. Albanese is in alles een tegenpool van de grofbesnaarde Morrison, dus hij laat liever eerst het oordeel aan juristen, voordat zijn kabinet een beslissing neemt over mogelijke stappen tegen de oud-premier. Morrison werd in de jaren 2019-’22 als minister van Gezondheidszorg, Financiën en Natuurlijke hulpbronnen benoemd door de gouverneur-generaal van Australië, David Hurley. Deze vertegenwoordiger van de koningin handelde op advies van de minister-president, en dat was Scott Morrison zelf. Dat de drie ministersposten ook al waren bezet door respectievelijk Greg Hunt, Matthias Cormann en Keith Pitt was kennelijk geen bezwaar. Morrison werd hun co-minister zonder dat ze het wisten. Alleen Greg Hunt liet achteraf weten dat hij had ingestemd. Dat gebeurde aan het begin van de covidpandemie: Morrison werd minister van Gezondheidszorg voor het geval Hunt door covid zou worden uitgeschakeld, aldus Hunt. Die positie had hem volgens critici ‘dictatoriale bevoegdheden’ kunnen geven: in het kader van de Biosecurity Act kon hij bijvoorbeeld de noodtoestand uitroepen, een bevoegdheid die hij als premier niet had. In 2021 nam Morrison ook de portefeuille Financiën erbij, maar verzuimde dat aan de zittende minister Matthias Cormann te vertellen. In 2022 ontdekte Keith Pitt dat Morrison ook minister van Natuurlijke Bronnen was geworden, toen deze Pitt met zijn nieuwe ministersbevoegdheid opzij schoof en een akkoord dwarsboomde over olie-exploratieboringen voor de kust van New South Wales. Pitt verklaarde tegen tv-zender ABC dat hij destijds wel heeft laten onderzoeken of Morrison dat zomaar kon doen, maar dat hij de zaak daarna heeft laten rusten. Dit jaar verloor de liberaal Morrison de verkiezingen van de Labour-kandidaat Anthony Albanese, die nu de affaire op zijn bord heeft gekregen. Albanese, die in de Australische media als ‘saai, ongeïnteresseerd en niet-inspirerend’ wordt afgeschilderd, hoopt dat het onderzoek door de advocaat-generaal meer duidelijkheid brengt. Morrison – premier van 2018 tot 2022 – staat bekend als een onbehouwen en eigenzinnig man. Toen hij premier was, nam hij niet zelden op eigen houtje beslissingen. Volgens critici deed hij alsof hij geen kabinet nodig had en het zonder ministers af kon. Dat hij zich drie ministersposten heeft toegeëigend zonder dat zijn ‘co-ministers’ dat wisten, verbaast Australië daarom niet echt. Morrison had niet voor niets de bijnaam ‘de bulldozer’. ABC (de Australische BBC) noemt hem een man met ‘autocratische trekken’ en ‘een messias-instinct’. Hij was de centrale commandopost van waaruit zijn regering werd bestuurd. Premier Albanese noemde de onthullingen ‘buitengewoon’: ‘Het Australische volk werd niet ingelicht over wat precies de ministeriële afspraken waren, en dat is volstrekt onacceptabel.’ Of het ook strafbaar is valt nog te bezien. ABC citeert grondwetsdeskundige Anne Twomey, volgens wie de hele benoemingskwestie vermoedelijk legaal is. ‘Als hij het gewoon had voorgesteld, had waarschijnlijk geen haan ernaar gekraaid. Maar dat hij het geheimhield? Dat maakt het vreemd.’||https://www.volkskrant.nl/nieuws-achtergrond/politieke-rel-in-australie-ex-premier-morrison-liet-zich-drie-keer-stiekem-tot-extra-minister-benoemen~b8dda83d/
2022-08-15||Liesbeth Brandt Corstius (1940-2022), onvermoeibaar wegbereider voor vrouwelijke kunstenaars||Liesbeth Brandt Corstius zal vooral worden herinnerd als directeur van Museum Arnhem, dat ze achttien jaar lang leidde. Daar deed ze vanaf haar aantreden in 1982 iets compleet vernieuwends: ze besloot om werk van evenveel vrouwelijke als mannelijke kunstenaars aan te kopen en te tonen. Daarmee was ze haar tijd ver vooruit. ‘50 procent kunst, 50 procent vrouwen’, werd er honend over het museum gezegd. Brandt Corstius komt uit wat zijzelf omschreef als een ‘linksige familie’. Haar vader was hoogleraar Nederlandse letterkunde. Ze groeide op in Utrecht met twee oudere broers, onder wie Hugo Brandt Corstius, de latere schrijver en wetenschapper. Aan tafel werd gediscussieerd over politiek en literatuur, in het weekend stonden wandelingen op de Veluwe met bezoek aan het Kröller-Müller Museum op het programma. Toen Museum Arnhem dit voorjaar heropende na een grondige verbouwing, blikte Brandt Corstius met de Volkskrant terug op haar betrokkenheid bij de emancipatie van vrouwelijke kunstenaars. Na haar studie kunstgeschiedenis werkte ze als conservator moderne kunst bij museum Boijmans Van Beuningen. De kunstwereld was een mannenwereld, en ook voor Brandt Corstius was dat toen vanzelfsprekend. In het Rotterdamse museum maakte ze uitsluitend tentoonstellingen met mannen. De bewustwording kwam pas later, toen ze met vriendin Josine de Bruyn Kops (van 1976 tot 1986 directeur van Stedelijk Museum Gouda) een grote expositie met ‘jonge kunst’ bezocht in Parijs. Samen verbaasden ze zich erover: die jonge kunstenaars waren allemaal mannen. ‘Kenden wij zelf eigenlijk kunstenaressen, vroegen we ons af. Nee. We hadden kunstgeschiedenis gestudeerd en werkten in de kunstwereld, maar konden er niet één noemen.’ Om dat te veranderen richtten ze in 1978 de Stichting Vrouwen in de Beeldende Kunst (SVBK) op. Onder de vlag van SVBK maakte Brandt Corstius onder meer de tentoonstellingen Feministische kunst internationaal (1979) en De kunst van het moederschap (1981). In 1982 werd Brandt Corstius directeur van het Gemeentemuseum Arnhem, dat ze omdoopte tot Museum voor Moderne Kunst Arnhem en dat inmiddels Museum Arnhem heet. Destijds was een museumdirecteur die vrouw is nog een zeldzaamheid. In Arnhem kocht ze al vroeg werk aan van Marlene Dumas en Rebecca Horn. In 1994 ontving Brandt Corstius de Aletta Jacobs Prijs voor haar inzet voor vrouwelijke kunstenaars. Na haar pensioen in 2000 was ze verbonden aan het tv-programma Kunstblik. Eerder dit jaar verscheen het boek Je kunt alles niet zo schrijven, een selectie brieven uit de Tweede Wereldoorlog die Brandt Corstius had samengesteld met historicus Margreet Wagenaar-Fischer. Uit de reacties op haar overlijden blijkt dat Brandt Corstius niet alleen veel heeft betekend voor vrouwen die kunst maken, maar ook voor vrouwen die als curator of museumdirecteur werken. ‘Jij baande het pad voor ons vrouwen in de kunstwereld’, schrijft Hester Alberdingk Thijm, de directeur van AkzoNobel Art Foundation, in een reactie op Instagram. Mariette Dölle, directeur van de Oude Kerk in Amsterdam, laat weten dat ze zich Brandt Corstius herinnert als ‘heerlijk scherp van geest en geestig van tong’.||https://www.volkskrant.nl/cultuur-media/liesbeth-brandt-corstius-1940-2022-onvermoeibaar-wegbereider-voor-vrouwelijke-kunstenaars~bfac7a1d/
2022-08-15||Geert Verbeke maakte een ongepolijst buitenmuseum ‘zoals er geen ander bestaat’||Hij houdt wel van een geintje, de Belgische ex-transportondernemer en kunstverzamelaar Geert Verbeke (69). Komt de Volkskrant een halfuur te vroeg, zegt hij met een vette knipoog: ‘Wacht maar een halfuur buiten!’ Worden er nieuwe vrijwilligers rondgeleid, stelt hij zich voor als de conciërge. Dat laatste is niet helemaal gelogen. Als het gesprek voorbij is, haast hij zich naar een paar overhangende braamtakken die moeten worden gesnoeid. In feite komt Verbeke amper nog het terrein af, zegt hij, sinds zijn grote ongepolijste kunstimperium vijftien jaar geleden is geopend. Waarom zou hij ook? Er is genoeg te zien en te doen op deze twaalf hectare, iets over de grens tussen Antwerpen en Gent. De jubileumtentoonstelling Sans Dieu, sans maître, sans roi et sans droits telt honderden kunstwerken. Die zijn heel verschillend: van een collage van Karel Appel tot een gloednieuw ballet van hijskranen. Het is zelfs mogelijk te overnachten op het terrein, in een paviljoen van Joep van Lieshout dat is gebaseerd op onze spijsvertering: aan de ene kant de tong, aan de andere de anus. ‘Zeer geliefd bij medici’, aldus Verbeke. Wie als bezoeker een tijdje rondloopt over het terrein zal pal naast de kunstwerken volières met tropische vogels tegenkomen, een weitje met schapen of dus meneer Verbeke zelf, een man die er met zijn grijze lange haar en bovenmaatse bakkebaarden artistiek rommelig uitziet. Hij noemt zichzelf graag een mix tussen een ‘dadaïst, een surrealist en een anarchist’. Verbekes smaak is breed en specifiek tegelijk, hij houdt van collages, assemblages, landart en bio-art (kunst met levende organismen). En hij heeft een voorkeur voor groot. ‘Dat komt door mijn achtergrond, omdat ik werkte in de logistiek. Daarin is alles ook groot.’ Kun je Verbeke Foundation wel een particulier museum noemen? Goed, het begon met een privécollectie, en dit is een museum. Maar particulier museum klinkt als een strak gebouw met witte zalen waar de temperatuur en luchtvochtigheid nauwlettend in de gaten worden gehouden. Waar duidelijke regels gelden en het er netjes aan toe gaat. ‘Hier mag je alles doen’, zegt Verbeke. Hij heeft het graag over een ‘niet erkend museum’. Zo onderscheidt hij zijn plek van de ‘erkende’ Belgische musea die subsidie krijgen. ‘Ik ben er echt fier op dat wij al vijftien jaar draaien zonder geld van de gemeenschap.’ Het is ook de bedoeling dat Verbeke Foundation niet makkelijk te beschrijven is: ‘Ik wilde een museum maken zoals er geen ander bestaat, een plek waar je echt een wauw-gevoel krijgt. Waar je kunt ronddwalen door kunst en natuur, alsof je op ontdekkingsreis bent. Zo’n plek vond ik nergens anders.’ Verbeke groeide hier in Kemzeke op. Maar niet op met kunst. Hij deed een opleiding tot tuinarchitect, maar kwam in de veevoerhandel terecht. Vervolgens had hij een transport- en overslagbedrijf. Tijdens het werk zag hij eind jaren tachtig op een industrieterrein de grote sculpturen van kunstenaar Herman Van Nazareth (pseudoniem van Herman Van Aerde). Die ‘brute abstracte vormen’ van staal hadden een grote aantrekkingskracht op Verbeke. Via-via kwam hij in contact met de kunstenaar, die met een logistiek probleem zat: de sculpturen waren te groot en te zwaar om te vervoeren. Verbeke begon de kunstenaar te helpen: ‘Zo kwam ik op allerlei tentoonstellingen. Dat heeft echt mijn ogen geopend. Ik ontdekte: dit bestaat ook, en dit ook.’ De eerste jaren bracht Verbeke de sculpturen tussen tentoonstellingen telkens terug naar Van Nazareth, tot die opmerkte: ‘Zet ze tussendoor maar gewoon bij jou neer.’ Verbeke woont al meer dan veertig jaar met zijn vrouw op dit grote terrein. De kunstwerken van Van Nazareth hebben niet alleen zijn liefde voor kunst aangewakkerd, maar waren dus ook de eerste kunstwerken die hier stonden. Verbeke: ‘Toen ik geïnteresseerd raakte in kunst, ben ik steeds meer gaan lezen. Dat raad ik iedereen aan die kunst wil verzamelen: lees er eerst twintig à dertig boeken over. Wat is er eigenlijk gebeurd in de kunstgeschiedenis?’ Van dat lezen kwam al vlug het kopen. ‘Schrijf maar op: verzamelen is een ziekte. En er bestaat geen medicatie tegen.’ Het zit in zijn familie. Zijn vader verzamende oude boeken, Verbeke begon als kind met postzegels en bierviltjes. Het hart van de Verbeke-collectie bestaat uit collages en assemblages: Verbeke heeft meer dan zesduizend stuks. Hij waardeert het gebruik van bestaande materialen: ‘Als je ziet wat er allemaal wordt weggegooid, dat vind ik echt om te huilen. Recuperatie (hergebruik, red.) vind ik zo belangrijk, in ons leven en in de maatschappij.’ Inmiddels is hij ook expert op het gebied van de Belgische collagekunst: ‘Laat mij een Belgische collage zien en ik weet gewoon: baf, dat is van die. Dan weet ik ook meteen of ik het wil hebben.’ Zijn favoriete collagemaker is de Belgische surrealist E.L.T. Mesens (1903-1971). Dat was een multitalent, want Mesens was naast kunstenaar ook muzikant en dichter. De titel van de jubileumtentoonstelling leende Verbeke ook uit een tekst van Mesens: ‘Zonder God, zonder meester, zonder koning en zonder rechten.’ In Verbekes eigen woorden: ‘Doe wat je wilt, niemand hoort je te zeggen wat je moet doen.’ Toen Verbeke 50 jaar was, besloot hij dat het tijd was het roer om te gooien. De kunstcollectie was gestaag gegroeid en hij wilde ontsnappen uit de hectiek van het werk. Hij stond elke dag om half 6 op en had tachtig mensen in dienst. In zijn werk miste hij ook erkenning: ‘Als iemand om 10 uur een container moet hebben en die container is er om 10 uur, dan belt die man heus niet even op om je te bedanken. Die belt pas als de container niet op tijd is.’ In 2003 verkocht Verbeke zijn omvangrijke transportbedrijf. Het bedrijfsterrein waar hij op woonde hield hij. Vier jaar later opende hij samen met zijn vrouw de Verbeke Foundation, pal naast de snelweg tussen Antwerpen en Knokke. Gek genoeg is vanaf die snelweg weinig van het museum te zien. Sinds 2017 prijkt er vanaf de parkeerplaats wel een hoge McDonalds-M op een onderstel van roestige stalen buizen. Het is een kunstwerk gemaakt door de Roemeense kunstenaar Marius Ritiu. Hij had restmateriaal van McDonalds-logo’s gevonden en knutselde daarmee Einsteins bekende formule. Wie goed oplet, ziet aan de voorkant staan ‘E=mc2'. Toch stoppen er weleens hongerige en verbaasde mensen op het terrein. Verbeke vindt die verwarring wel vermakelijk. Hij heeft ook pal naast de entree van Verbeke Foundation een groot bord neergezet waarop staat ‘Unesco werelderfgoed’. Dat bord heeft de verzamelaar ‘gewoon ergens gevonden’. Hij heeft er ‘pending’ bijgeschilderd in witte letters, alsof dit niet erkende museum elk moment erkend werelderfgoed kan worden. Inmiddels weten zo’n 50 duizend bezoekers per jaar de kunstplek te vinden. Het museum is niet afhankelijk van die bezoekersinkomsten. Het echte verdienmodel (zoals Verbeke het noemt) is een mooi groot museumcafé dat regelmatig wordt verhuurd voor evenementen. Wie wil, kan in Verbeke bijvoorbeeld een trouwfeest vieren of een bedrijfsevenement organiseren. ‘Alice in Wonderland meets dr. Frankenstein’, schreef een enthousiaste bezoeker op Google na een bezoek aan de Verbeke Foundation. Dr. Frankenstein zal verwijzen naar de Nederlandse kunstenaar Martin uit den Bogaard, van wie Verbeke een fors aantal behoorlijk griezelige kunstwerken in de collectie heeft. Uit den Bogaards specialiteit is namelijk ‘bio-art’, waar Verbeke van houdt en wat hij omschrijft als ‘kunst die verandert en groeit’. Van den Bogaard verzamelt bijvoorbeeld dode dieren en steekt daar een voltmeter in om te meten hoeveel energie er vrijkomt bij het ontbindingsproces. Verbeke heeft er stellingkasten vol mee en vertelt enthousiast: ‘Die energie laat hij zien op een computer en laat hij horen met geluid. Zo merk je: als men dood is, zit er toch leven in. Wat is dan het verschil tussen leven en dood?’ Buiten op het terrein lag de afgelopen jaren een koe te ontbinden, ook een idee van Van den Bogaard. Inmiddels zijn alleen de botten over, maar eerst stonk het enorm: ‘Toen is de politie nog gekomen, om te beoordelen: is dit kunst of afval?’ En? ‘Nou, die koe ligt er nog steeds.’ Liefst zou Verbeke zijn eigen lichaam na zijn dood ook aan Uit den Bogaard schenken, ze hebben er zelfs al een contract voor opgesteld: ‘Maar dat mag niet. Schenken aan de wetenschap mag, maar aan de kunst niet.’ En dan zegt hij: ‘Gelukkig heeft Martin wel een vinger.’ Inderdaad, in een van de glazen bakken ligt een losse ringvinger, die toebehoorde aan schilder Aldert Mantje (68) en die nu met hulp van Van den Bogaards apparatuur zachtjes zoemt. Zijn leven vergelijkt Verbeke graag met een collage: ‘Ik probeer het gefragmenteerde terug te brengen tot een nieuw geheel.’ Vandaar dat Verbeke graag benadrukt wat er hier dankzij zijn achtergrond in logistiek gebeurt, wat in andere musea niet kan. Zo weten aannemers hem altijd te vinden: ‘Dan bellen ze mij op en zeggen ze: ik heb hier nog achthonderd blokken natuursteen. En ze moeten wel vandaag worden opgehaald als je ze wilt hebben.’ Dat regelt hij dan, komt vast nog van pas. Een aantal grote kunstwerken op het terrein is ter plaatse gemaakt met gevonden materiaal dat al aanwezig was in de grote werkplaats. En sinds kort heeft Verbeke ook de ‘grootste vrachthelikopter ter wereld’, een Russische MI-26. Die stond te verpieteren in de haven van Zeebrugge. Het was een hele klus hem hier te krijgen, vertelt hij. Zulke logistieke uitdagingen maken Verbeke zichtbaar trots. En zo redt hij ook steeds van alles van de sloop of de vernietiging. In het project The White House van de Amerikaanse kunstenaar Ryan Mendoza kwam Verbekes expertise als transporteur zeker ook van pas. Mendoza had een paar jaar geleden het plan opgevat een leegstaand huis in Detroit af te breken en in Europa op te bouwen. Verbeke: ‘Er staan daar duizenden huizen leeg. Ryan wilde dat hier laten zien als een getuigenis en ook als een waarschuwing: als hier de economie ineen dondert, dan gaat dat hier ook gebeuren.’ De Amerikaan kreeg de tip om met Verbeke contact te zoeken. Die had meteen in de gaten dat het project helemaal bij hem paste en reisde met Mendoza mee naar Detroit. Het witte huis van Mendoza is de afgelopen jaren nog een keer verplaatst, om tijdelijk te worden getoond op kunstbeurs Art Rotterdam. Eigenlijk houdt Verbeke helemaal niet van kunstbeurzen: ‘Het is een soort supermarkt, met al die witte hokjes. Laat mij maar hier.’ Op deze plek heeft Verbeke zeventien jaar geleden een bescheiden bos aangeplant: ‘Dit zijn moeraseiken, echt de mooiste bomen zijn het, kijk maar eens naar dat silhouet. Eigenlijk vind ik een boom nog voornamer dan een kunstwerk. Dit bos, dat is echt iets blijvends.’||https://www.volkskrant.nl/cultuur-media/geert-verbeke-maakte-een-ongepolijst-buitenmuseum-zoals-er-geen-ander-bestaat~b15209e2/
2022-08-15||Remkes ziet nog veel beren op de weg na ‘zinvol’ overleg met natuurorganisaties||Gespreksleider Johan Remkes en de ministers Christianne van der Wal (Natuur en Stikstof) en Rob Jetten (Klimaat) trokken maandag drie uur uit voor hun gesprek met de natuurorganisaties. Aan tafel zaten Natuurmonumenten, Staatsbosbeheer, LandschappenNL, Mobilisation for the Environment, Milieudefensie, Werkgroep Behoud de Peel, Federatie Particulier Grondbezit, Greenpeace en Vogelbescherming Nederland. Na afloop noemde Remkes de ontmoeting een ‘zinvolle exercitie’. Maar hij zei ook dat het ‘lastig’ zal worden om overeenstemming te bereiken tussen alle partijen, met al hun verschillende standpunten en belangen. De boodschap van de milieuorganisaties aan het kabinet is glashelder: aan het stikstofreductiedoel (halvering van de landelijke uitstoot vóór 2030) mag absoluut niet getornd worden. Het kabinet kan geen substantiële concessies aan boze boeren doen. Snelle halvering van de emissies is volgens deze gesprekspartners het minimum van wat nodig is om de bedreigde natuur te beschermen. Als het kabinet nog meer water bij de wijn doet, voldoet Nederland niet aan zijn wettelijke natuurbeschermingsplicht. Deze boodschap aan het kabinet staat haaks op het pleidooi van de gangbare landbouw. Die vraagt het kabinet om een minder streng stikstofbeleid, dat meer ruimte laat voor de intensieve veehouderij. De natuurbeschermers zijn gealarmeerd door premier Ruttes belofte aan de boeren dat het kabinet ‘zonder taboes’ wil onderhandelen. Betekent ‘geen taboes’ dat ook het stikstofdoel zelf onderhandelbaar is? Nog alarmerender zijn signalen dat drie van de vier coalitiefracties die doelen inderdaad ter discussie stellen. Greenpeace dreigt bij wijze van stok achter de deur met een rechtszaak. Directeur Andy Palmen zei een week geleden tegen de NOS: ‘We zien plannen die niet toereikend zijn voor echt herstel van de natuur. Als het kabinet hier nog verder van afknabbelt, gaan we de dag erna naar de rechter.’ Mobilisation for the Environment (MOB) is al jaren aan het procederen om de overheid tot steviger stikstofbeleid te bewegen. MOB-voorzitter Johan Vollenbroek staakt zijn juridische strijd pas als de geplande stikstofreductie ook echt bereikt is, zegt hij. ‘Eerst zien, dan geloven.’ Het kabinet zit tussen twee vuren. Als het geen concessies doet aan de intensieve landbouw gooien de boeren waarschijnlijk de kont tegen de krib. Dan weigeren ze hun medewerking aan de regionale stikstofplannen die de provincies bij Van der Wal moeten indienen. In dat geval moet het kabinet zijn toevlucht nemen tot dwangmaatregelen als onteigening. De getroffen boeren zullen zich daar met hand en tand in de rechtbank tegen verzetten. Over elke onteigende veehouderij zal geprocedeerd worden tot aan de Raad van State, en elke procedure duurt meerdere jaren. De uitvoering van het beleid wordt dan een juridische uitputtingsslag. Bovendien zullen ook veel provincie- en gemeentebestuurders het stikstofbeleid dan saboteren. En zijn provinciale statenverkiezingen in aantocht. Gedeputeerden van VVD-, CDA- en ChristenUnie-signatuur willen hun plattelandskiezers nu niet van zich vervreemden met een harde opstelling tegenover de boerenstand. Na bekendmaking van de forse stikstofreductieopgaven in juni distantieerden regionale CDA’ers en VVD’ers zich openlijk van het kabinetsbeleid. Aan de andere kant: als het kabinet zwicht voor de boeren en het stikstofbeleid versoepelt, zullen de natuurorganisaties die concessies aanvechten bij de rechter. Het kabinet loopt dan het zeer reële risico dat rechtbanken de afgezwakte stikstofplannen over een aantal jaren opnieuw afschieten. Toegeven aan de eisen van de boeren betekent ook: minder krimp van de veestapel en het toestaan van meer technische innovatie. Onder andere het Planbureau voor de Leefomgeving waarschuwt voor verspilling van miljarden euro’s publiek geld als het kabinet een agrarisch bedrijfsmodel blijft subsidiëren dat op den duur sowieso onhoudbaar is. Niet alleen met het oog op natuurbescherming, maar ook vanwege de waterkwaliteit en de klimaat/droogteproblematiek. Gezien de onwrikbare opstelling van beide kampen (boeren versus natuurbeschermers) lijkt er geen gulden middenweg te zijn. Het zou niet voor het eerst zijn dat een regeringscoalitie voor uitstel en doorschuiven kiest om uit een politieke impasse te geraken. In dit geval zou dat betekenen: toch concessies doen aan de boeren om op korte termijn iets verder te komen, terwijl die toegeeflijkheid een definitieve oplossing juist moeilijker maakt. Het inruilen van een kortetermijnprobleem (acute patstelling in de onderhandelingen) voor een langetermijnprobleem (nederlagen in de rechtbank over enkele jaren) is een klassieke manoeuvre in de landelijke politiek. Maar de natuurorganisaties hebben dit keer sterke troeven in handen. Naast de onverbiddelijke Europese wetgeving staat ook de machtige werkgeverslobby deels aan hun kant. Het verlagen van de stikstofuitstoot is namelijk ook noodzakelijk om veel andere economische activiteiten, zoals woningbouw, mogelijk te maken. Woensdag praten VNO-NCW, MKB-Nederland en Bouwend Nederland onder leiding van Remkes met het kabinet. Die organisaties staan zeker niet onverdeeld achter de boeren. Immers: hoe minder de landbouw bijdraagt aan het verhelpen van de stikstofcrisis, hoe meer last andere bedrijfstakken daarvan hebben. Donderdag wil het kabinet praten met bedrijven uit de agro-industrie, de banken en de supermarkten. Het is de vraag hoeveel partijen komen opdagen voor dat gesprek. Een groot aantal genodigden, waaronder zuivelcoöperatie FrieslandCampina, landbouwcoöperatie Agrifirm, vleesverwerker Vion en de brancheorganisatie van veevoederfabrikanten Nevedi hebben Remkes’ uitnodiging geweigerd. Zij vinden dat het kabinet eerst verder moet praten met de boeren, voordat zij zich in de discussie willen mengen. Maandagmiddag liep Remkes nóg een blauwtje. CBL, de koepelorganisatie van de supermarkten, wijst de eerder geaccepteerde uitnodiging alsnog af. Ook het CBL vindt nu dat het kabinet eerst zaken moet doen met de boeren. De supermarkten zijn een belangrijke gesprekspartner voor het kabinet, omdat zij de boeren perspectief moeten bieden door betere prijzen te betalen voor landbouwproducten. Het kabinet wilde daarover donderdag met de supers in gesprek, maar die bedanken daar dus voor.||https://www.volkskrant.nl/nieuws-achtergrond/remkes-ziet-nog-veel-beren-op-de-weg-na-zinvol-overleg-met-natuurorganisaties~bb4f768a/
2022-08-15||De Volkskeuken: chocolade-mintlekkernij om iets moois mee te vieren||Vijf jaar geleden werd mijn vader 80. Voor zijn verjaardagsfeestje maakte ik groenetheecakejes met chocolade-mintglazuur. Toen mijn vader dit jaar 85 werd, was ik dat totaal vergeten. Maar het bezoek van toen niet, tot mijn grote verrassing. Kon ik ze niet nog eens maken? Ik herinnerde me dat ze lekker waren, maar ik had eigenlijk iets After Eight-achtigs in gedachten gehad, met dat effect van pepermuntfondant ín de chocola. Ik besloot het over een andere boeg te gooien met chocoladelavacake, met zachte pepermuntkussentjes in het nog vloeibare hart van de cake. Op zoek naar een plantaardig recept, kwam ik terecht op de site School Night Vegan van Richard Makin, een Britse ‘veganizer’ die ik zeker nog vaker zal raadplegen. 70 g plantaardige boter + extra om in te vetten 1 eetl. cacaopoeder + extra om te bestuiven 65 g bloem ½ theel. bakpoeder snuf zout 100 g zijdentofu 1 eetl. plantaardige melk 1 eetl. plantaardige olie 80 g witte basterdsuiker 1 theel. vanille-extract 1 theel. koffie (espressomaling) 85 g pure (vegan) chocolade 6 dessertmints, in vieren gesneden Extra: 6 ramekins (soufflébakjes), doorsnede 7 cm Vet de ramekins in met boter en bestrooi ze dan met (gezeefde) cacao. Dit is een secuur klusje, let erop dat overal een mooi egaal laagje cacao zit. Klop de overtollige cacao eruit. Zeef en meng bloem, cacao, bakpoeder en zout. Meng in een blender of keukenmachine zijdentofu, plantaardige melk, olie, basterdsuiker, vanille-extract en koffie. Maal de ingrediënten tot alles helemaal glad en goed gemengd is en giet het mengsel over in een ruime kom. Smelt op zacht vuur de boter en de chocolade tot een mooi egale, vloeibare massa. Giet de boter-chocoladevloeistof onder goed roeren bij het tofumengsel. Doe de helft van het meelmengsel erbij en roer glad, voeg dan de rest toe en roer tot een beslag zonder klontjes. Verwarm de oven voor op 180 graden (heteluchtoven). Doe een eetlepel beslag in een van de ramekins, maak een klein holletje erin en leg daar een pepermuntkussentje in. Vul de ramekin tot ca. 1 cm onder de rand. Herhaal dit met de andere ramekins. Bak de cakejes 9 minuten, haal ze uit de oven en laat afkoelen tot ze stevig genoeg zijn om uit de vorm te halen. Haal ze met een mes voorzichtig los aan de zijkant, keer om en tik nog even tegen de bodem. Serveer direct met wat fruit of een bolletje ijs. U kunt ze ook in de vorm bewaren en voor het opdienen 10 seconden in de magnetron zetten.||https://www.volkskrant.nl/beter-leven/de-volkskeuken-chocolade-mintlekkernij-om-iets-moois-mee-te-vieren~b32ab2b3/
2022-08-15||‘Ik wil later leraar worden. Hopelijk is mijn klas dan net zo leuk als mijn klas nu’||‘Ik woon in Almere Buiten, samen met mijn moeder Engracia (44). Mijn mama is aardig en kan goed koken. Vooral haar nasi met pindasaus vind ik lekker.’ ‘Buitenspelen. Tikkertje, verstoppertje en verstikkertoppertje. Dan moet je je verstoppen en als iemand je heeft gevonden, moet diegene je ook nog tikken. Dan pas ben je af.’ ‘Met de kinderen uit mijn klas. Mijn klasgenootjes Jaden, Deanayris, Ayesha, Tycho, Milou, Lize en Damin zijn mijn vrienden. We zitten al bij elkaar sinds groep nul. Ik was laatst ook voor het eerst bij een Marokkaanse bruiloft. Die bruiloft was van de familie van Damin. Damin is mijn beste vriend, want hij is grappig en stoer. Een keertje pakte hij bij hem thuis de snoeppot. Toen zijn we stiekem onder zijn bed gaan zitten en hebben we de hele pot leeg gegeten.’ ‘Toen ik 5 was, gingen we naar Suriname en heb ik mijn familie daar een beetje leren kennen. Dat was heel leuk. We hebben gezwommen en lekker gegeten. De bruine bonen van oma Joyce waren het lekkerst. Ik merkte wel een verschil tussen de mensen in Suriname en in Nederland. De mensen in Suriname praten namelijk Surinaams. Dat snap ik soms nog niet. Maar verder merkte ik niet zoveel verschillen. Toen het vliegtuig landde keek ik naar mama. Ze moest huilen. Eerst dacht ik: mama, je moet je niet aanstellen, hoor. Ik schaamde me ook een beetje. We waren gewoon in Suriname en opeens begint ze te huilen. Maar later begreep ik het wel.’ ‘Rekenen, taal en spelling. Ik wil zelf later ook leraar worden. Het lijkt me mooi om kinderen les te geven zodat zij ook weer dingen kunnen leren. Hopelijk is die klas dan net zo leuk als mijn klas nu.’ ‘Een aardige leraar, maar ze moeten wel luisteren natuurlijk. Ik zou de rekenlessen en spellinglessen leuk maken met spelletjes. Bijvoorbeeld knutselen bij het rekenen en spellingspelletjes. Nu spelen we soms spellingkoning. Dan moeten twee kinderen op de tafel staan en woorden zo snel mogelijk spellen. Wie wint, mag blijven staan en komt een ronde verder. Wie het langst blijft staan is de spellingkoning.’ ‘Ik denk dat ik over tien jaar nog bij mijn moeder woon en naar school ga. Later word ik meester en heb ik mijn eigen huis. Maar dan kom ik nog wel langs bij mama en gaan we samen lekker eten.’||https://www.volkskrant.nl/mensen/ik-wil-later-leraar-worden-hopelijk-is-mijn-klas-dan-net-zo-leuk-als-mijn-klas-nu~bb0b1bd2/
2022-08-15||Ondertussen in de kosmos||Of luister en abonneer je via: Apple, Spotify of Google.||https://www.volkskrant.nl/nieuws-achtergrond/ondertussen-in-de-kosmos~b673eecb/
2022-08-15||Buitenlandse Zaken stopt met evacuaties van Afghaanse bondgenoten – ‘Wie komt ons ooit nog halen?’||Daar zitten we dan, met een glas witte wijn op een terras dat uitkijkt over het Amsterdamse IJ. ‘Ik ben een van gelukkigen omdat ik ben ontsnapt’, zegt Maliha Ghowrwal. Ze is 24 lentes jong, draagt lange losse haren die meedeinen in de wind. Trots vertelt ze over haar nieuwe baan op de Zuidas, haar recent verkregen eigen appartementje en hoe de wereld aan haar voeten ligt. ‘Soms lijkt het wel alsof ik in een Hollywood-film zit. Mijn leven is 180 graden gedraaid.’ Een jaar geleden liet ze een leven vol geweld en bomexplosies achter zich in de Afghaanse hoofdstad Kabul. Toen de Taliban haar stad op 15 augustus 2021 overnamen wist ze direct dat ze weg moest. Haar carrière bij de Nederlandse ambassade zou voorbij zijn, misschien moest ze wel trouwen met een Talibanstrijder of een boerka gaan dragen. De uitnodiging om geëvacueerd te worden, greep ze met beide handen aan. Ghowrwal is zich zeer bewust van uitzonderlijke positie waarin ze zit. Het lukte haar om vorig jaar weg te komen, omdat zij het ‘geluk had dat net alle dominosteentjes de goede kant opvielen’. Ze had de juiste contacten bij de ambassade voor een plekje op de evacuatielijst, ze kwam met een kletsverhaal langs de Taliban checkpoints op straat, het lukte haar om door de duwende en trekkende menigte bij het vliegveld te komen, ze bleef staan toen een Nederlandse militair zei dat ze tóch niet op de lijst stond, ze overleefde het urenlange wachten in de brandende zon en kreeg via ‘Henk van de ambassade’ alsnog toestemming om onder het hek van het vliegveld door te kruipen. Er stond zowaar een vliegtuig klaar. Als slechts één van die dominosteentjes de andere kant op was gevallen, dan zat ze nu als een rat in de val in Afghanistan, concludeert Ghowrwal op het Amsterdamse terras, waar om haar heen wordt geproost op het leven. Het contrast met zij die achterbleven is groot. De Afghaanse jongemannen Samiullah Sardar (29) en Jamal Naik (35) vechten vanuit hun onderduikadres in Pakistan tegen de tranen. ‘Wie komt ons ooit nog halen?’, zegt Sardar. Beide mannen werkten enige tijd als ‘fixer’ voor Nederlandse journalisten. Ze hielpen hen met onderzoek doen, contacten leggen en vertalen. Zelfs het gerechtshof Den Haag erkende eind juli dat het duo ‘min of meer om toevallige redenen geen oproep’ had gekregen voor evacuatie. Terwijl ze wel voldoen aan de criteria die de Tweede Kamer vastlegde in de ‘motie Belhaj’. En zo vielen er meer mensen tussen wal en schip. De weduwe van een defensietolk die niet meer mag komen, omdat haar man al is overleden bijvoorbeeld. En er is vrouwenactiviste Zahra Saberi (40, een schuilnaam). Voordat de Taliban de boel overnamen, was ze directrice van een middelbare school voor meisjes, journalist en dichter. De Taliban kwamen haar vorig jaar op het spoor door bij de wijkvertegenwoordiger uit haar buurt te vragen ‘wie er voor problemen zorgde’. Haar naam werd genoemd. ‘Ik dook onder en daarna mijn man ook. We zitten op verschillende plekken’, zegt ze per telefoon. ‘Onze drie tienerzonen worden door familie opgevoed. We hebben elkaar bijna een jaar niet gezien, de kinderen gaan er psychisch aan onderdoor. We moeten hier weg, alstublieft, help ons Nederland.’ In totaal evacueerde Nederland tenminste 2.166 Afghaanse bondgenoten, laat het ministerie van Buitenlandse Zaken weten. Bijna 600 mensen kregen ook een uitnodiging voor een evacuatie, maar zitten nog vast in Afghanistan. Het grootste obstakel is dat ze geen reispapieren hebben. Met Pakistan is een deal gesloten om af en toe groepen Afghaanse evacués zonder paspoort de grens te laten passeren zodat ze in een Nederlands vliegtuig kunnen stappen. Dat is tot nu toe enkele keren gelukt, zoals afgelopen vrijdag. Maar voor de meeste 600 achterblijvers zit de deur nog potdicht. Dat geldt ook voor de 300 tot 400 Afghanen die überhaupt niet op de evacuatielijst staan, maar daar volgens hun advocaten wel op horen, zoals fixers Sardar, Naik en en de vrouwenactiviste Saberi. Had Buitenlandse Zaken meer kunnen doen? Veel betrokkenen vinden van wel. Er lijkt in de chaos van het vertrek enige willekeur te zijn geweest wie er wel mee mocht en wie niet. Maar die ‘fout’ rechtzetten wil het ministerie niet. Zo procedeerde het departement deze zomer nog met succes tegen de komst van de twee eerdergenoemde fixers. Volgens het gerechtshof is het besluit om hen te weigeren ‘wrang’, maar valt dit ‘binnen de beleidsruimte van de Staat’. ‘De politieke wil ontbreekt om ze op te halen’, zegt journalist Sinan Can, wiens fixer Naik is achtergebleven. ‘Ik schaam me gewoon.’ Advocaat Frans-Willem Verbaas, die namens zo’n 70 Afghanen procedeert die alsnog opgehaald willen worden, noemt het evacuatiebeleid ‘schandelijk’. Anne-Marie Snels, die zich eveneens inzet voor vele achterblijvers: ‘We laten niemand achter, dat was toch altijd ons motto? En nu trekt het kabinet gewoon de stekker eruit. Ik schaam me diep voor dit wanbeleid.’ Op het Amsterdamse terras vraagt Ghowrwal zich af of zij zoveel meer recht heeft dan Sardar, Naik en Saberi om in Nederland te zijn. ‘Ik denk het niet, ik denk dat ik gewoon meer geluk heb gehad.’ De enige belofte die er nog ligt van de Nederlandse regering is dat minister Hoekstra zal proberen om de bijna 600 achtergebleven Afghanen die een uitnodiging kregen voor evacuatie nog ‘dit najaar’ op te halen, schreef hij in juli. Kamerleden en andere betrokkenen hebben er een hard hoofd in dat dit gaat lukken. Laat staan dat er een oplossing is voor de 300 tot 400 grensgevallen. Volgens een medewerker van het Defensie Tolkenteam zijn tolken sowieso de enige groep nog die wordt geëvacueerd. ‘De uitvoering van de motie Belhaj is gestopt’, schreef de medewerker vrijdag aan actievoerder Snels. ‘Het kabinet wil een punt achter dit dossier zetten. Maar wat mij betreft is het helder: een ereschuld verjaart niet', zegt het PvdA-Kamerlid Kati Piri. CDA’er Derk Boswijk valt haar bij: ‘Ik hoop dat het kabinet ruimhartig zal zijn voor de achterblijvers. Om zoveel mensen gaat het ook weer niet.’ Vermoedelijk zal de Tweede Kamer in oktober pas weer debatteren over het lot van de achterblijvers. Het ministerie van Buitenlandse Zaken wil verder geen commentaar geven.||https://www.volkskrant.nl/nieuws-achtergrond/buitenlandse-zaken-stopt-met-evacuaties-van-afghaanse-bondgenoten-wie-komt-ons-ooit-nog-halen~b09a704b/
2022-08-15||Republikeinen kritisch over Biden in rapport over terugtrekking uit Afghanistan||Volgens CNN blijkt uit het rapport dat er ten tijde van de evacuatie van Afghanen vanaf het vliegveld van Kabul slechts 36 Amerikaanse ambtenaren van het buitenlandministerie aanwezig waren, ondanks beweringen dat het ministerie de middelen om de evacuatie in goede banen te leiden flink had opgeschaald. Er was slechts één Amerikaanse consulaire medewerker beschikbaar per 3.444 Afghanen die wilden evacueren. The Washington Post meldt dat er weinig grote onthullingen in het rapport staan. Dat komt volgens een anonieme Republikeinse assistent met wie de krant sprak doordat het buitenlandministerie weigerde documenten te overhandigen of niet aan interviews over de gang van zaken wilde meewerken. Een woordvoerder van het ministerie ontkent dat tegenover de krant, en zegt dat ambtenaren van het ministerie na de terugtrekking uit Afghanistan meer dan 150 keer met het Amerikaanse Congres hebben gesproken. Het terugtrekken van Amerikaanse militairen uit Afghanistan gebeurde in de laatste twee weken van augustus 2021. Bij de evacuatie werden meer dan 120.000 mensen uit het land gehaald, maar het proces verliep niet vlekkeloos. Bij een zelfmoordaanslag bij het vliegveld stierven zo’n tweehonderd Afghanen en dertien Amerikaanse militairen. De VS voerden vervolgens een drone-aanval uit, waarbij tien burgers om het leven kwamen. Het is niet precies bekend wanneer het Republikeinse rapport wordt gepubliceerd. Het Witte Huis zei tegen The Washington Post dat het ‘een partijdig rapport’ is dat ‘doorzeefd is met onnauwkeurige karakteriseringen, waarbij de krenten uit de pap gehaald zijn’ en waarin ‘valse beschuldigingen’ worden gedaan.||https://www.volkskrant.nl/nieuws-achtergrond/republikeinen-kritisch-over-biden-in-rapport-over-terugtrekking-uit-afghanistan~b7723c94/
2022-08-15||Lees hier het liveblog van maandag 15 augustus terug||||https://www.volkskrant.nl/nieuws-achtergrond/lees-hier-het-liveblog-van-maandag-15-augustus-terug~b746a65d/
2022-08-15||Het weerbericht voor maandag 15 augustus: einde aan de onbewolkte luchten||De temperatuur gaat geleidelijk omlaag, maar zeker aan het begin van de week is het nog flink warm. De hittegolf is dan ook nog niet zomaar voorbij. Daarvoor moet de maximumtemperatuur in De Bilt onder de 25 graden blijven steken, iets dat naar verwachting woensdag of donderdag pas gaat gebeuren. Regionaal kan de hittegolf wat langer of korter duren, maar uiteindelijk wordt de meest warme lucht de komende dagen wel uit ons land verdreven. Ook komt er een einde aan een periode met vrijwel onbewolkte luchten. Deze maandag trekt al een zone met wolken over het land. Er kan plaatselijk zelfs een beetje regen uit vallen. Later op de dag kan bij 25 tot 29 graden en een vrij hoge luchtvochtigheid een enkele onweersbui tot ontwikkeling komen. Dinsdag is dan weer een zo goed als droge dag en met flink wat zon wordt het nog altijd zomers warm. Vanaf woensdag gaat het kwik wat omlaag, maar met middagtemperaturen tussen 21 en 26 graden is het nog altijd zeer aangenaam. Daarbij komt de zon geregeld tevoorschijn, maar een enkele regen- of onweersbui is vooral later op de dag ook mogelijk. Een einde aan de droogte maken deze lokale buien niet, daarvoor moet nog veel meer regenwater vallen.||https://www.volkskrant.nl/nieuws-achtergrond/het-weerbericht-voor-maandag-15-augustus-einde-aan-de-onbewolkte-luchten~b766c3a7/
2022-08-15||Zingend de kerk uit op Maria Hemelvaart||Maria Hemelvaart. Het is mij niet bekend of de 15de augustus in Polen wordt erkend als een officiële vrije dag. Maar het is wel een vrije dag, tenminste op het platteland, het hele boerenvolk trekt op zijn zondags naar de kerk deze maandagmorgen. De boerenmensen op hun deftigst kwamen zingend de kerk uit, met bloemen in de handen, vaandels en afbeeldingen van de Heilige Maagd. De mannen reden lange platte boerenwagens voor en zo ging het naar huis, hele families samen zingend: Viva Maria, Maria, terwijl de paarden optrokken. Een indrukwekkend gezicht, de vroomheid van een boerenvolk in eeuwen traditie gegroeid, maar vrolijker dan men zich zou voorstellen. Dit is het volk waar de kardinaal door dik en dun op rekenen kan. Het is maar een deel van Polen, er is daarnaast een grote, door de regering gestimuleerde industrie, vooral in het van de Duitsers genaaste Silezië. Er zijn twee Polens: het arme, agrarische, vrome Polen en het moderne, driftige, industriële Polen, waar de rol van de kerk veel minder centraal is. Men kan zich nauwelijks voorstellen hoe het landelijke Polen kan blijven bestaan, als het niet radicaal gemoderniseerd wordt. Het is tweede in de wereld in de produktie van rogge en aardappelen, maar niet meer dan 17de in de produktie van tarwe.||https://www.volkskrant.nl/cultuur-media/zingend-de-kerk-uit-op-maria-hemelvaart~b7d1799e/
2022-08-15||Ondernemersvertrouwen in Nederland daalt, maar is nog wel licht positief||Het ondernemersvertrouwen in Nederland is in het begin van het derde kwartaal van 2022 gedaald, maar blijft boven het nulpunt. Dit blijkt uit nieuwe cijfers van het CBS, KVK, het Economisch Instituut voor de Bouw, MKB-Nederland en VNO-NCW. De stemmingsindicator daalde van 16,8 naar 8,2. Vooral bij de horeca daalde het vertrouwen sterk. Die sector was drie maanden geleden juist een van de meest optimistische. De laatste jaren schommelde het ondernemersvertrouwen sterk door de coronamaatregelen. De bouwnijverheid is op dit moment de meest optimistische bedrijfstak van Nederland, met een score van 18,6. Voor het ondernemersvertrouwen vragen onderzoekers naar de gerealiseerde en verwachte omzet van ondernemers, en naar hun verwachtingen over het economisch klimaat. Hierbij valt op dat ondernemers door de bank genomen hun eigen omzet nog wel positief inzien, maar negatief zijn over de economie als geheel. Er waren meer ondernemers die dachten dat het economisch klimaat de komende drie maanden gaat verslechteren dan verbeteren, per saldo was 12 procent pessimistisch. De inflatie slaat ook bij ondernemers toe. Grondstoffen en energie zijn flink in prijs gestegen. Het grootste deel van de ondernemers zegt deze extra kosten niet volledig door te rekenen aan hun klanten en afnemers. De helft doet dit voor een klein deel, 9 procent kan de kostenstijgingen helemaal niet verhalen op klanten. Aan de andere kant kan een derde van de ondernemers grotendeels of volledig doorberekenen. In de delfstoffenwinning lukt dat ruim de helft van de ondernemers, in de cultuur, sport en recreatie nog geen 20 procent. De meerderheid van de ondernemers heeft wel een goed half jaar achter de rug. 63 procent boekte winst en 9 procent leed verlies. De rest speelde zo’n beetje quitte.||https://www.volkskrant.nl/nieuws-achtergrond/ondernemersvertrouwen-in-nederland-daalt-maar-is-nog-wel-licht-positief~b5082ad6/
