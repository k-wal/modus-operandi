2022-08-03||Kijk uit voor de valstrikken van de geheime dienst||Toen ik nog in het huis van Lefteris zat, had ik een zekere Nora ontmoet, aan wie ik had opgedragen voor onderduikadressen te zorgen. Nora ontwikkelde onmiddellijk een enorme activiteit. Het lukte haar een joodse professor te pakken te krijgen die vanuit Tel-Aviv op weg was naar New York en een paar dagen in Athene verbleef. Ze gaf hem de tekst van mijn verklaring en bracht hem naar het vliegveld. Ze hadden afgesproken dat als alles goed zou verlopen bij de douane, hij z’n tas op zou tillen op het moment dat hij in het vliegtuig stapte. Diezelfde avond nog hoorde ik dat de professor bovenaan de passagierstrap het afgesproken teken had gemaakt. Nora nam contact op met een kleine groep die geleid werd door Gl. De leden van die groep wensten met mij in contact te komen, maar ik vond het te vroeg om zo openlijk op te treden. Een poosje later zou ik beseffen hoe goed het was dat ik zo voorzichtig was geweest. Er was een agent van de Asfália (geheime dienst, red.) geïnfiltreerd in de groep, wat verklaarde waarom men het zo noodzakelijk achtte met mij persoonlijk contact te krijgen. Toen ze bij de Asfália merkten dat hun list niet geslaagd was, sloegen ze toe en arresteerden een groot aantal leden van de groep.||https://www.volkskrant.nl/cultuur-media/kijk-uit-voor-de-valstrikken-van-de-geheime-dienst~b9ccee69/
2022-08-03||De Volkskeuken: verjaarssalade||Het recept van de dag van uw Volkskok. Vandaag: salade van nieuwe aardappels met basilicum, citroen en tomaatjes, lunch- of bijgerecht voor 4-6 personen. Volgende week ben ik jarig. Zelf vergeet ik alle verjaardagen, inclusief de mijne, waardoor ik altijd weer verrast en zelfs ontroerd ben als er iemand belt, me feliciteert of langskomt. Omgekeerd is het behoorlijk genant als ik weer eens iemands verjaardag ben vergeten, maar echt, het is niks persoonlijks. Verjaardagen zitten gewoonweg niet in mijn systeem. En cadeautjes geven kan ook op andere dagen. Maar dit jaar ben ik voor het eerst voorbereid. Ik ga een aardbeientaart bakken, de barbecue opstoken, groentenspiezen en een paar lekkere salades maken en ik heb zelfs al bubbels en biosap in huis gehaald. Wat er overblijft, kunnen we altijd nog zelf opeten: want óf er iemand komt en wie, daar heb ik nog geen idee van. Ik houd erg van aardappels, hoe ze ook zijn klaargemaakt. En voor aardappelsalade heb ik een bijzonder zwak. Ik lust zelfs kleffe supermarktsalade met ondefinieerbare mayo. Maar zelf maken is oneindig veel beter, zeker nu de nieuwe oogst krieltjes er is, barstensvol smaak: schil ze vooral niet. En neem ook geen voorverpakte, geschilde krieltjes of erger aardappelbolletjes. Dat zijn geen nieuwe aardappels: ze zijn uitgestoken uit grote, bejaarde exemplaren. In mijn groentekas staat de basilicum kniehoog dankzij de warme zomer, dus pesto is zo gepiept. Maar ook de ‘verse’ pesto uit de supermarkt is vaak prima. Laat de salade vooral een paar uur intrekken, daar wordt ze alleen maar lekkerder van. 700 g nieuwe krielaardappels in de schil 90-100 g verse pesto (zelfgemaakt of bakje) 3 eetlepels extra vierge olijfolie 2 eetl. citroensap rasp van 1 biologische citroen 1 eetl. uitgelekte kappertjes, grof gehakt 1 grote teen knoflook, fijngehakt 200 g kleine ronde kerstomaatjes, gehalveerd 1 bosje basilicum Voorbereiding: was de aardappeltjes zo nodig en haal eventuele lelijke plekjes weg. Kook ze beetgaar in 6 à 8 minuten, afhankelijk van de grootte. Spoel ze koud in een vergiet onder de kraan, laat ze goed uitdampen en helemaal afkoelen. Halveer kleine aardappeltjes, snijd grotere in drieën. Klop pesto, olijfolie, citroensap en -rasp, kappertjes en gehakte knoflook goed door elkaar en schep dit door de krieltjes. Zet minstens een halve dag afgedekt in de koelkast. Bereiding: schep de tomaatjes door de aardappeltjes en maak de salade pittig op smaak af met zout en peper. Knip de basilicum erboven fijn (bewaar wat blaadjes voor garnering) en schep ook door de salade. Eet bijvoorbeeld met een visje, vegaburger, groentespies of biokip van de barbecue.||https://www.volkskrant.nl/beter-leven/de-volkskeuken-verjaarssalade~b57145dd/
2022-08-03||De Volkskrant tv-selectie voor donderdag 4 augustus||BBC 2, 15.20 uur Toen Disney in 1992 de filmmusical Newsies uitbracht, was het aanvankelijk een grote flop. Pas jaren later zou de film met liedjes van achtvoudig Oscarwinnaar Alan Menken uitgroeien tot een culthit, en worden gebruikt als basis voor een enorm succesvolle Broadwaymusical. De BBC zendt vanmiddag een registratie uit van die versie, uitgevoerd in het Pantages Theatre in Hollywood. De musical vertelt het verhaal van onderbetaalde krantenjongens die in 1899 twee weken lang de nieuwsvoorziening in New York tot stilstand dwongen met een succesvolle staking. Fox, 21.00 uur (Horror, Alejandro Amenábar, 2001) Nicole Kidman speelt de nerveuze Grace, die vlak na de Tweede Wereldoorlog met haar kinderen in een afgelegen landhuis woont. Dikke mist maakt het isolement totaal voor Grace en haar kinderen, die door een zeldzame aandoening niet tegen zonlicht kunnen. Ze geloven daarnaast dat ze niet alleen zijn in het huis. The Others vaart, zoals niet ongebruikelijk in het genre, stevig op de kracht van de suggestie. Amenábar slaagt erin de scènes mooi dubbelzinnig te houden: beelden de personages zich alles in of worden ze echt door geesten bezocht? NPO 1, 21.27 uur De komende weken bekijken Janny van der Heijden en André van Duin Nederland weer vanaf het water. De eerste nieuwe aflevering van Denkend aan Holland begint in de Hortus Botanicus van Leiden, waarna de presentatoren in een sloep de grachten en het historische centrum van de stad ontdekken. Vervolgens gaat de reis verder op de Pollux, de vertrouwde boot uit het programma, waarin het tweetal koers zet naar de Kagerplassen. Daar wordt geproost op een behouden vaart en na enkele pittoreske momenten eindigt de aflevering op het strand van Katwijk aan Zee. BBC 2, 22.00 uur Het documentaire drieluik Big Oil vs. the World liet in de eerste twee afleveringen zien hoe een succesvolle lobby van de oliemaatschappijen fnuikend was voor de strijd tegen de klimaatverandering in de VS. De laatste aflevering vertelt hoe er na twee verloren decennia ook in de jaren tien weinig terechtkwam van maatregelen om het gebruik van fossiele brandstoffen aan banden te leggen. Met fracking werden er nieuwe fossielebrandstofvoorraden aangeboord. Hierdoor werd de VS energieonafhankelijk, maar het milieu en klimaat betaalden een hoge prijs. NPO 2, 22.09 uur De tweeling Elin en Benthe werd te vroeg geboren. Terwijl Benthe zich normaal ontwikkelt, blijkt haar zusje een hersenbeschadiging te hebben. Door een meervoudige, ernstige handicap zit Elin in een rolstoel en heeft ze geen controle over haar ledematen. Omdat ze duidelijk graag wil communiceren, zoeken specialisten naar een manier om dat voor elkaar te krijgen. De documentaire Elin volgt het meisje en haar ouders tijdens dit lange en zware traject vol tegenslagen. Omdat haar man vaak op reis is, komt de grootste last op de schouders van moeder Marie-José. Canvas, 22.20 uur (Drama, John Carroll Lynch, 2017) In een fictief woestijndorpje in Arizona blikt de broze negentiger Lucky met een handvol dorpsgenoten terug op zijn leven, in een verrukkelijk kalm voortkabbelende film waarin rasacteur Harry Dean Stanton min of meer zichzelf speelt. Lucky volgt het titelpersonage tijdens zijn dagelijkse routine, van een glas melk en een sigaret na de ochtendyoga tot kruiswoordpuzzelen in de lokale diner. De grootste rimpeling in dit behaaglijke staartje van zijn leven betreft een kroegverhaal van zijn vriend Howard (gespeeld door regisseur David Lynch): diens schildpad blijkt ontsnapt. Stanton maakte de uitgelaten ontvangst van Lucky nog net mee: hij overleed een half jaar na de wereldpremière. Net 5, 00.25 uur (Drama, Scott Hicks, 2012) Na The Notebook weer een verfilming van een van de boeken van Nicholas Sparks, de zevende om precies te zijn. Dit keer gaat het om de ontmoeting tussen een oorlogs­veteraan en een blonde hondenkennelhouder. Dat betekent ook nu weer: romantiek en goudomrande levensvreugde. Zac Efron en Taylor Schilling zijn best leuk ­samen, maar het is jammer van die viooltjes, zachte schemer­tinten en idiote seks. Regisseur Scott Hicks maakte eerder de veelgeprezen biopic Shine, over pianist David Helfgott, indrukwekkend vertolkt door ­Geoffrey Rush.||https://www.volkskrant.nl/cultuur-media/de-volkskrant-tv-selectie-voor-donderdag-4-augustus~b72ecc39/
2022-08-03||Complotdenker Alex Jones krabbelt terug: Sandy Hook schietpartij ‘honderd procent waargebeurd’||‘Vooral sinds ik de ouders heb ontmoet… Het is honderd procent waargebeurd’, zei Alex Jones woensdag voor de rechtbank in Texas. Ook bood hij de nabestaanden zijn excuses aan. Die nemen daar echter geen genoegen mee en eisen minstens 150 miljoen dollar schadevergoeding voor het herhaaldelijk verspreiden van onwaarheden over de schietpartij. Neil Heslin en Scarlett Lewis verloren hun 6-jarige zoontje bij de schietpartij op de Sandy Hook Elementary School in Connecticut. Bij de dodelijkste schietpartij op een school in de Amerikaanse geschiedenis kwamen twintig kinderen en zes volwassenen om het leven. De schokkende beelden van het bloedbad gingen de hele wereld over. ‘Een hoax’ noemde Jones die beelden in zijn populaire talkshow InfoWars. Hij wijdde verscheidene afleveringen aan de schietpartij, waarin hij beweerde dat de antiwapenbeweging het bloedbad in scène had gezet. Er lagen geen echte dode kinderen op de grond, volgens Jones. Hij zei zelfs dat de ouders die in het nieuws verschenen ingehuurde acteurs waren. Het is opmerkelijk dat Alex Jones nu terug krabbelt. De ultrarechtse presentator heeft allerlei bekende complottheorieën de wereld in geslingerd via zijn internetplatform InfoWars, dat barst van video’s, artikelen en talkshows vol nepnieuws. Jones bazuinde ook het verhaal rond dat Hillary Clinton vanuit een pizzatent een kinderprostitutienetwerk runde – zonder een spoortje twijfel en zonder oog voor de gevolgen. Heslin en Lewis zijn niet de enige nabestaanden die Jones hebben aangeklaagd voor laster. De 48-jarige complotdenker schildert die rechtszaken graag af als een aanval op zijn vrijheid van meningsuiting. Dinsdag vertelde hij nog in zijn talkshow dat Heslin ‘traag’ is en zich laat manipuleren door slechte mensen. Ook klaagde hij tegen de jury dat hij door de media ‘is neergezet als iemand die geld verdient aan Sandy Hook en geobsedeerd is door Sandy Hook’. Het lijkt erop alsof Jones met zijn excuses vooral de financiële schade wil beperken. Vorige week vroeg hij uitstel van betaling aan voor zijn bedrijf Free Speech Systems, waar InfoWars onder valt. Tijdens de rechtszaak probeerde Jones de jury wijs te maken dat hij al failliet is en geen schadevergoeding boven de 2 miljoen dollar kan bekostigen. De rechter gaf hem daarop een uitbrander, omdat hij daarmee het oordeel van de jury en dus de hoogte van de schadevergoeding kon beïnvloeden. Ook bleek uit sms’jes van Jones, die door zijn verdediging per ongeluk naar de advocaten van de ouders waren gestuurd, dat de complotdenker met zijn website flink wat geld binnenharkt. Zijn shows zijn gratis te bekijken en te beluisteren, maar hij pusht naast complottheorieën ook allerlei dubieuze voedingssupplementen, die zijn volgers rechtstreeks van hem kunnen kopen. Dinsdag getuigden de ouders over de vele pesterijen en doodsbedreigingen die ze hebben moeten doorstaan als gevolg van de uitspraken van Jones. ‘Ik heb geen woorden voor de afgelopen negenenhalf jaar, voor de hel waarin andere nabestaanden en ik hebben geleefd door de roekeloosheid en nalatigheid van Alex Jones’, zei Heslin. Jones was er niet bij toen de moeder getuigde – in plaats daarvan presenteerde hij zijn show. Hij verscheen wel in de rechtszaal toen Lewis sprak. ‘Denk je dat ik een acteur ben?’, vroeg Lewis aan Jones. ‘Ik ben deep state niet, en ik weet dat je dat weet. En toch ga je dat straks weer zeggen in je show.’||https://www.volkskrant.nl/nieuws-achtergrond/complotdenker-alex-jones-krabbelt-terug-sandy-hook-schietpartij-honderd-procent-waargebeurd~baf98b6b/
2022-08-03||Wie de nieuwe Al Qaida-leider ook wordt, in Jemen, de Sahel of de Levant zal het weinig verschil maken||Een Amerikaanse drone maakte zondag een einde aan het leven van het 71-jarige Al Qaida-kopstuk Ayman al-Zawahiri. Na 21 jaar is er eindelijk gerechtigheid voor de slachtoffers van de aanslag op 11 september 2001 in New York, die het strategische meesterbrein Al-Zawahiri samen met Osama bin Laden had bekokstoofd. Zijn dood mag een klinkende overwinning zijn voor de kwakkelende regering van de Amerikaanse president Joe Biden, maar betekent zeker niet het einde voor Al Qaida. In de ruim tien jaar dat de weinig charismatische Al-Zawahiri aan het hoofd stond van Al Qaida als opvolger van de in 2011 vermoorde Osama Bin Laden, heeft de terreurbeweging een metamorfose ondergaan. Bij de oprichting in de jaren negentig stond de ‘jihad’ centraal: de moslimwereld bevrijden van westerse, imperialistische – lees: Amerikaanse – invloeden en leven naar de Islamitische shariawetten. Na de dood van Bin Laden in 2011 leek de salafistische jihad-ideologie even aan kracht in te boeten. In dat jaar brak ook de Arabische Lente uit, waarin burgers met een volksopstand hun autocratische, pro-westerse leiders van de troon wisten te wippen. Terreurorganisaties als Al Qaida die hetzelfde met een gewelddadige ideologie nastreefden, zagen zich in hun bestaansrecht bedreigd. Al snel wisten Islamitische terreurgroepen het vacuüm na de opstanden te benutten, met als ‘hoogtepunt’ het kortstondige kalifaat van Islamitische Staat (IS) in Syrië en Irak. Vanaf dat moment was de concurrentie tussen IS en Al Qaida een feit, evenals de ‘franchisering’ van mondiale islamitische terreur. ‘Zowel IS als Al Qaida kan niet meer anders dan leunen op het franchisemodel van terrorisme, waarbij een gedecentraliseerd netwerk van bondgenoten en splintergroepen aanslagen pleegt in naam van de ideologie van het salafistische jihadisme’, schrijft terreurexpert Colin Clarke, onderzoeker bij de inlichtingen- en beveiligingsdienst The Soufan Group op de Amerikaanse nieuwssite The Hill. Al Qaida heeft nu terreurcellen van de Filipijnen tot aan Ivoorkust, waardoor vooral de Sahel in slechts een paar jaar tijd volledig ontwricht is geraakt. Alleen al in 2021 werden meer dan tweeduizend aanslagen gepleegd in Mali, Niger, Burkina Faso en in de grensstreken van de buurlanden door terreurgroepen die zeggen namens de regionale afdelingen van IS of Al Qaida te handelen. ‘Terreur is nu minder gefocust op het Westen of het streven naar een kalifaat, en meer lokaal gericht’, zegt terreurexpert Christian Nellemann, directeur van het Norwegian Center for Global Analysis. ‘Ze gebruiken de jihad-ideologie en de anti-westerse en anti-koloniale sentimenten om strijders te rekruteren en lokale en regionale belangen na te jagen. In de Sahel bestrijden lokale groepen vooral elkaar.’ In Somalië heeft het aan Al-Qaida gelieerde Al Shabaab, ondanks alle militaire inzet en een 22 duizend-koppige VN-vredesmacht, het weer voor het zeggen in grote delen van het land, waar de groep aan gezag en aanzien wint door te zorgen voor stabiliteit en functionerende publieke diensten. Ook de Al Qaida-franchisers in de Sahel weten vaak met succes functionerende mini-kalifaatjes te runnen. Dat neemt niet weg dat deze terreurgroepen nog steeds aandacht zullen blijven vragen met aanslagen tegen westerse doelen en met ontvoeringen, denkt Nellemann. ‘Maar ze opereren meer lokaal, tegen vijanden van dichtbij; ik denk niet dat de kans groot is dat we weer grote aanslagen in de VS of Europa gaan zien.’ De grote zorg is dat Al Qaida zich onder de Taliban weer kan versterken in Afghanistan. Veel buitenlandse strijders zijn teruggekeerd uit Syrië en Irak, en volgens Amerikaanse inlichtingendiensten zouden er al nieuwe trainingskampen operationeel zijn. Onbekend is nog wie Al Qaida gaat aanwijzen als opvolger van Al-Zawahari. Diverse namen circuleren, waaronder die van Al Qaida-veteraan Said al-Adl en die van Zawahari’s schoonzoon Abdal Rahman al-Maghrebi. Maar wie het ook wordt, in de Sahel, Jemen of de Levant zal het weinig verschil maken, denken deskundigen. ‘De aard en de verspreiding van conflicten in het Midden-Oosten, Afrika en Zuid-Azië spelen nu eerder lokale jihadistische organisaties in de kaart dan die met een internationale focus’, stelt Syrië- en terreurexpert Charles Lister van het Middle East Institute in Washington. ‘Al Qaida’s nieuwe leider zal zijn relevantie moeten bewijzen aan zelfbewuste nevenorganisaties die geneigd blijken om zich te verzetten tegen centraal leiderschap, dat zij ervaren als losgezongen van de realiteit van hun conflicten duizenden kilometers ver weg.’||https://www.volkskrant.nl/nieuws-achtergrond/wie-de-nieuwe-al-qaida-leider-ook-wordt-in-jemen-de-sahel-of-de-levant-zal-het-weinig-verschil-maken~bc9d068b/
2022-08-03||Nancy Pelosi kwam, zag en vertrok na amper negentien uur weer van Taiwanese bodem||Wat velen vermoedden, maar niemand met zekerheid kon zeggen, blijkt dinsdag waar: aan boord van het Amerikaanse overheidsvliegtuig dat in de Taiwanese hoofdstad Taipei is geland, bevindt zich inderdaad Nancy Pelosi, voorzitter van het Amerikaanse Huis van Afgevaardigden. Op nieuwszenders van over de hele wereld is te zien hoe Pelosi laat op de Taiwanese avond uit de romp van het toestel tevoorschijn komt en de vliegtuigtrap afdaalt. Daar wordt Pelosi opgewacht door onder anderen de Taiwanese minister van Buitenlandse Zaken. Terwijl Pelosi voet op Taiwanese bodem zet, publiceert The Washington Post een opinieartikel van haar hand. Pelosi schrijft daarin dat de Verenigde Staten in haar ogen niet kunnen blijven toekijken terwijl China Taiwan ‘en de democratie zelf’ bedreigt. ‘Door naar Taiwan te reizen, eren we onze toewijding aan democratie’, aldus Pelosi. De volgende morgen brengt de 82-jarige Pelosi een bezoek aan het parlement van Taiwan. Ze wordt hartelijk ontvangen door plaatsvervangend voorzitter Tsai Chi-chang, die in haar een ‘echte vriend’ ziet. ‘Dat beschouw ik als een groot compliment’, reageert Pelosi. Een officiële toespraak houdt Pelosi niet, maar ze richt wel het woord tot de parlementariërs. ‘We prijzen Taiwan omdat het een van de meest vrije samenlevingen ter wereld is’, zegt Pelosi tegen de Taiwanese volksvertegenwoordiging. Later in de ochtend ontmoet Pelosi de Taiwanese president Tsai Ing-wen. De twee politici komen samen de perszaal van het presidentiële kantoor in Taipei binnen. Ze stellen elkaar voor aan ieders diplomatieke delegaties. Daarna verleent de president Pelosi de hoogste burgerlijke onderscheiding van haar land: Tsai hangt Pelosi een blauwe sjerp om en spelt een broche op haar colbert. In hun afzonderlijke verklaringen betuigen de politici elkaar vervolgens hun vriendschap. Pelosi zegt dat ze ‘ondubbelzinnig duidelijk’ wil maken dat de VS Taiwan zullen blijven steunen. De bijeenkomst wordt afgesloten met een groepsfoto voor de Taiwanese vlag. Later geeft het tweetal nog een persconferentie. Na hun ontmoeting gebruiken president Tsai en Pelosi de lunch met enkele prominenten uit de Taiwanese techsector, onder wie de oprichter en baas van de grootste chipfabrikant ter wereld, TSMC. Het wereldwijde chiptekort heeft het belang van dit bedrijf voor de VS doen toenemen. Onlangs voerde de regering-Biden een wet in die het voor TSMC aantrekkelijker maakt om daar een fabriek te openen. Na afloop van de lunch laat president Tsai op Facebook weten dat Pelosi’s favoriete toetje op het menu stond: ijs van pure chocolade. Bovendien krijgt Pelosi een bloempot met orchideeën, geverfd in de kleuren van de VS en Taiwan. Kort na haar ontmoeting met president Tsai brengt Pelosi een bezoek aan het Nationale Mensenrechten Museum in Taipei. Ook ontmoet Pelosi enkele belangrijke Taiwanese mensenrechtenactivisten, onder wie een uit Hongkong gevluchte voormalige boekhandelaar, die eerder door de Chinese autoriteiten werd vastgehouden. Pelosi noemt het museum ‘een eerbetoon aan helden die hebben geleden en gevochten hebben voor de Taiwanese democratie’. Amper negentien uur na haar aankomst verlaat Pelosi de eilandstaat. Ze vervolgt haar reis door Azië met een bezoek aan Zuid-Korea: het vliegtuig waarmee ze gekomen is, zet koers richting hoofdstad Seoul. In een verklaring zegt Pelosi dat China niet kan voorkomen dat ‘wereldleiders of wie dan ook’ naar Taiwan afreizen om ‘respect te betuigen aan zijn bloeiende democratie’.||https://www.volkskrant.nl/nieuws-achtergrond/nancy-pelosi-kwam-zag-en-vertrok-na-amper-negentien-uur-weer-van-taiwanese-bodem~b290fa2c/
2022-08-03||Duurder kopje koffie stuwt omzet Starbucks||Die hogere uitgaven aan kopjes koffie en gebak compenseerden problemen die de Amerikaanse koffieketen ondervond in China, waar strenge coronalockdowns de verkoop dwars zaten. Starbucks behaalde in het derde kwartaal van zijn gebroken boekjaar een omzet van 8,2 miljard dollar, bijna 9 procent meer dan een jaar eerder. Filialen die op de belangrijke Noord-Amerikaanse markt langer dan een jaar open waren, moesten het vooral van hogere prijzen hebben voor die hogere omzet. Het aantal aankopen daalde juist. Buiten de Verenigde Staten, Canada en Mexico vielen de opbrengsten juist 18 procent lager uit. Dat kwam vooral door strenge coronalockdowns in grote steden van China, waardoor bijvoorbeeld het openbaar leven in Shanghai zo goed als stil kwam te vallen. Koffietenten van de keten verkochten in het Aziatische land 44 procent minder. In juni maakte Starbucks bekend weer open te kunnen in Shanghai. Ondanks de prijsverhogingen kon Starbucks niet voorkomen dat de winst ruim eenvijfde lager uitviel: op 913 miljoen dollar. De marges stonden onder druk door hogere inkoopkosten en uitgaven aan coronamaatregelen in China. Daarnaast geeft het bedrijf meer uit aan salarissen voor personeel, om iets te doen aan het hoge verloop van barista’s en ander personeel in Starbucks-zaken.||https://www.volkskrant.nl/economie/duurder-kopje-koffie-stuwt-omzet-starbucks~b6039034/
2022-08-03||Nederlandse topvrouw Renate Nyborg blijkt toch geen match met Tinder||Haar vertrek werd aangekondigd bij de presentatie van tegenvallende kwartaalcijfers van de Match Group, het bedrijf achter datingapps als Tinder en OkCupid. Volgens Bernard Kim, bestuursvoorzitter van Match Group, is het bedrijf op zoek naar een permanente vervanging. Hij zegt optimistisch te zijn dat de veranderingen die inmiddels zijn doorgevoerd, de inkomsten en aantallen gebruikers van de app zullen verbeteren. Match leed een nettoverlies in het afgelopen kwartaal van 32,4 miljoen dollar, vergeleken met een winst van 140,5 miljoen dollar in dezelfde periode vorig jaar. De omzet steeg met 12 procent tot 795 miljoen dollar. Dit was echter beneden de verwachtingen van marktkenners. Match-baas Kim zegt dat hoewel mensen weer een normaal leven zijn gaan leiden na de lockdowns, de bereidheid om datingapps uit te proberen nog niet terug is op het niveau van voor de pandemie. Match heeft een turbulent jaar achter de rug met bestuurswisselingen, een juridisch gevecht met Google en tegenvallende inkomsten.||https://www.volkskrant.nl/economie/nederlandse-topvrouw-renate-nyborg-blijkt-toch-geen-match-met-tinder~b43fa4d5/
2022-08-03||Productieproblemen spelen Nintendo parten, net als het einde van de lockdowns||Dat komt onder meer doordat het bedrijf last heeft van productieproblemen bij de populaire console Switch door tekorten aan onderdelen zoals chips. Dat zorgt er samen met hogere inkoopkosten voor dat het Japanse spelcomputerbedrijf waarschijnlijk later in het boekjaar, waarvan het eerste kwartaal (april, mei, juni) net is geweest, slechtere resultaten zal behalen. Van de Switch werden afgelopen maanden 3,4 miljoen exemplaren verkocht, tegenover zo’n 4,5 miljoen in dezelfde periode vorig jaar. De productie ligt achter op schema door chiptekorten, maar die moet tegen het einde van de zomer weer beter gaan. Het bedrijf verkocht ook minder games, maar de verwachting is dat de verkoop daarvan eind dit jaar zal aantrekken. Dan worden grote releases verwacht van onder andere de reeksen Pokémon en Splatoon. Nintendo zei dat de nieuwe spellen Nintendo Switch Sports en Mario Strikers: Battle League goed verkopen, maar toch werden de afgelopen maanden de cijfers van vorig jaar niet gehaald. De softwareverkopen, waar games onder vallen, waren een kleine 9 procent lager. De totale verkopen van het laatste kwartaal waren 4,7 procent lager dan in dezelfde periode vorig jaar en kwamen uit op 2,3 miljard dollar. Ondanks de slechtere verkoopcijfers steeg de nettowinst toch met 28 procent tot 887 miljoen dollar, vanwege de zwakkere yen. De Switch was vooral populair toen mensen de afgelopen twee jaar meer tijd thuis doorbrachten door coronabeperkingen en vaker de spelcomputer gebruikten. Vorige week bracht concurrent Sony al naar buiten op mindere resultaten te rekenen voor de spelcomputer PlayStation, nu er wereldwijd veel minder beperkingen gelden en er minder wordt gegamed. Marktonderzoeker NPD berekende dat gamers in de Verenigde Staten de afgelopen maanden 13 procent minder tijd aan hun hobby besteedden dan een jaar eerder. Sony hield het voor PlayStation op zo’n 15 procent minder speeltijd in die periode.||https://www.volkskrant.nl/economie/productieproblemen-spelen-nintendo-parten-net-als-het-einde-van-de-lockdowns~b277cf6d/
2022-08-03||Directeur betaald voetbal Marianne van Leeuwen: ‘Het lijkt alsof voetbal iedereen persoonlijk raakt’ ||Praten over de vrouw als directeur betaald voetbal van de KNVB is niet haar favoriete onderwerp, om de simpele reden dat het voor Marianne van Leeuwen niet zo’n thema is. Alleen: voor de buitenwereld was het dat wel, zeker in het begin. Ingewijden stellen soms dat de KNVB in een andere ‘stand’ is gezet sinds haar komst. Tijdens vergaderingen zou een andere sfeer heersen. Van Leeuwen: ‘Voor mijzelf is dat moeilijk te beoordelen. Ik heb nooit gedacht: ik ben vrouw, dus ik doe het anders. Ik doe gewoon mijn ding. Zo heb ik dat altijd gedaan in het bedrijfsleven, met veel mannen om me heen. ‘Natuurlijk weet ik dat sommige mensen negatief waren toen ik kwam. Zo van: dat doen ze bij de KNVB alleen vanwege diversiteit. Ze kenden me helemaal niet. Daarbij is diversiteit sowieso beter voor een organisatie, en dan bedoel ik niet alleen man-vrouw-diversiteit.’ ‘Bij Reed Elsevier (vorige werkgever, uitgever, red.) werd ook weleens gezegd dat de sfeer veranderde door mijn aanwezigheid. Je weet zoiets zelf niet, want je weet niet hoe het was voordat je kwam. Ik heb geen methode. Ik houd van harmonie, van verbinding. Ik luister graag. Als er ruzie is, probeer ik mensen weer begrip voor elkaar te laten tonen. Of dat zo is omdat ik vrouw ben, weet ik niet.’ Ze was zeven jaar voorzitter van de veelkleurige amateurclub Zeeburgia in Amsterdam, waar ze leerde te besturen in de typische wereld van het voetbal. ‘In het voetbal heb je overal bemoeials. Dat is me het meest opgevallen.’ Ze bedoelt het positief. ‘Het lijkt alsof voetbal iedereen persoonlijk raakt. Meningen blijken soms gekleurd door een bepaalde clubliefde. De hele wereld vindt wat van Koeman, Van Gaal, welke persoon in het voetbal of welk thema ook. Ik krijg vanuit alle hoeken adviezen. Voetbal is van iedereen. Dat is anders dan in het bedrijfsleven.’ Ze heeft geen ‘apenrots’-gevoel, als ze het betaald voetbal overziet, al is het aantal vrouwen in de leiding van clubs nog marginaal. Ze is bij alle 34 clubs op bezoek geweest en maakt binnenkort weer een rondje langs de velden. Haar eerste jaar begon roerig. Op de dag van haar benoeming was er de voorgestelde vorming van de NL League buiten de KNVB om, er kwamen nieuwe beperkende maatregelen rond corona, en daarnaast was er de vervanging van bondscoach Frank de Boer door Louis van Gaal, al handelde haar voorganger Eric Gudde die zaak af. Wat de meeste indruk maakte? ‘Dat ik in deze rol zo vaak ben betrokken bij maatschappelijke problemen. Je bent een soort minister van voetbal. Wat vindt de KNVB van de oorlog in Oekraïne? Wat vindt de KNVB van racisme, grensoverschrijdend gedrag, ongelijke kansen? De mening van de voetbalbond over maatschappelijke thema’s wordt door media en publiek relevant gevonden, nog meer dan ik had gedacht. Ik snap dat overigens wel, want voetbal is overal, in alle haarvaten van de samenleving. Via voetbal kunnen we dus ook op een positieve manier maatschappelijke impact hebben.’ Hoe gaat dat dan in de praktijk, bijvoorbeeld als bondscoach Louis van Gaal stelt dat het ‘belachelijk’ is dat het WK wordt gehouden in Qatar en de KNVB vervolgens gedoe krijgt over zo’n uitspraak? Dan belt ze Van Gaal. ‘Hij zegt zelf altijd dat hij goed met vrouwen kan werken. Ik ben blij met hem, hoe hij het doet. Soms hebben we ook contact over communicatie. Op de inhoud zijn we het eigenlijk altijd eens, maar iedereen, zeker ook Louis, kiest natuurlijk zelf zijn eigen woorden. En toon, die is ook belangrijk.’ De KNVB heeft bij de toewijzing tegen Qatar gestemd en benadert het WK in Qatar sindsdien als kritische deelnemer. ‘We zullen trots zijn als we wereldkampioen worden, maar zullen ook alles op alles zetten om impact te hebben op een thema als de positie van arbeidsmigranten.’ Ze praat over de NL League en het competitiebestuur, de nieuwe constructie waarin de directeuren van eredivisie, eerste divisie en KNVB straks samen beslissen over grote kwesties als de opzet en invulling van professionele competities. Heeft ze daarbij macht uit handen gegeven aan de clubs? Zo ziet ze dat niet. ‘Op de dag van mijn benoeming vorig jaar besloten de eredivisie en eerste divisie eigenlijk weg te lopen bij de KNVB. Dat is nu niet gebeurd. We praten allemaal weer met elkaar. Er is harmonie. Daar ben ik trots op. We hebben een vorm gevonden waar de clubs tevreden mee zijn, en wij ook. ‘In plaats van ruziën over macht hebben we het nu samen geregeld. Ik heb een stukje van mijn zeggenschap gedeeld met de eredivisie en de Keuken Kampioen Divisie. We nemen voortaan samen besluiten, in plaats van dat ik het in mijn eentje doe. Nee, dat vind ik niet erg. Het gaat erom dat we het betaald voetbal naar een hoger niveau krijgen, het gaat niet om de macht. En de echte macht zit trouwens bij de clubs. Zij beslissen, en zij vormen de achterban van zowel de ere- en eerste divisie, als de KNVB. Ik geloof echt dat het goed gaat werken.’ Ze gelooft in harmonie, niet in door machismo gedreven machtsspelletjes. ‘Ik vind het belangrijk te vertellen wat mijn ervaring is, nu de KNVB soms wordt afgeschilderd als een organisatie van dertig jaar geleden. Het lijkt dan alsof de KNVB nog bestaat uit sigaren rokende mannen in pak die denigrerend doen naar vrouwen en bij wijze van spreken hun macht misbruiken voor van alles en nog wat. Dat is echt totaal in tegenstelling met wat ik aantrof en ervaar. Het lijkt er niet eens op.’ Twee van de directieleden zijn vrouw, eenderde van de medewerkers eveneens. ‘De mannen zijn modern en kunnen luisteren. Ze werken samen. De KNVB is echt mee veranderd met de tijd, al zijn er nog stappen te zetten als het gaat om mensen met een andere achtergrond en kleur. Maar qua mannen en vrouwen ervaar ik niets van een apenrots. Ik kom niet echt van die machomannen tegen, zeker niet bij de KNVB. En het vrouwenvoetbal bijvoorbeeld wordt super serieus genomen.’ Ook Van Leeuwen is van mening dat de nationale ploeg en de eredivisie voor vrouwen onder het betaald voetbal horen te vallen, in plaats van bij de amateurs. ‘Maar aan die overgang kleven ook nadelen, want dan worden de eisen ook veel strenger. We moeten opletten dat we dat voorzichtig doen. Vergeet niet dat vrouwenvoetbal pas vijftig jaar bestaat, tegenover de meer dan honderd jaar van het mannenvoetbal. De ontwikkeling verloopt al heel snel.’ De vrouw die verantwoordelijk was voor de grootste ontwikkeling, Vera Pauw, trad onlangs naar buiten met een verbitterd verhaal. Ze voelde zich genegeerd door de bond. Ze heeft niet de waardering gekregen die ze verdient. Ze deed aangifte van verkrachting door een KNVB-trainer, 36 jaar na dato. Over die laatste zaak kan Van Leeuwen niet oordelen. Wel zegt ze: ‘We kunnen soms alerter zijn. En we willen met Vera in gesprek, om te kijken of de relatie hersteld kan worden. Zij is de grondlegger van het vrouwenvoetbal in Nederland. Zij heeft gestreden in een tijd dat het lastig was, toen er denigrerend over werd gedaan. Dankzij haar strijd staat het vrouwenvoetbal nu stevig op de kaart. Het is alleen jammer dat er door sommigen wordt gedacht dat het bij de KNVB nog steeds zo gaat als in haar tijd en dat is echt niet waar. Dat kan ik met zekerheid zeggen.’ Volgens Van Leeuwen is het de taak van de KNVB om het voetbal in Nederland op een steeds hoger niveau te brengen. Het spel, de organisatie, de clubs, de dienstverlening aan die clubs.’ Eén ambitie? ‘Wereldkampioen worden. We leggen de lat hoog. Ik bedoel niet alleen letterlijk wereldkampioen worden, met de mannen en de vrouwen, ook op andere manieren wereldkampioen zijn. Top zijn in de opleiding van trainers en scheidsrechters, top in de dienstverlening aan de clubs, top in alles. ‘We hebben de afgelopen periode een nieuw strategisch plan gemaakt, met duidelijke en meetbare doelen voor de komende jaren. Denk aan: een groot toernooi winnen, betaald voetbal naar een hoger niveau, veiliger stadions, een trendbreuk forceren in supportersgedrag. En de maatschappelijke impact van het voetbal beter zichtbaar maken voor publiek en politiek. ‘Met de verbindende kracht van het voetbal hebben we een positieve impact op de samenleving. Dat mogen we politiek meer gebruiken, die verwevenheid. Als politicus met een plan kun je gebruikmaken van voetbal, in de strijd tegen racisme, of voor duurzaamheid, of voor gelijke kansen. We hebben nu gelukkig wel een goede minister (Conny Helder, red.) die dat zelf ook ziet. Ze heeft een hart voor sport en voetbal. Elke club speelt in zijn eigen stukje van de samenleving een enorm belangrijke rol. Voetbal is van iedereen, het is overal en het kleurrijke Nederlandse voetbal inspireert ook nog steeds de wereld. Laten we het op handen dragen en benutten. Dat zal ik in elk geval blijven stimuleren.’||https://www.volkskrant.nl/sport/directeur-betaald-voetbal-marianne-van-leeuwen-het-lijkt-alsof-voetbal-iedereen-persoonlijk-raakt~bd5de07c/
2022-08-03||China kondigt ‘gerichte militaire operaties’ aan uit woede over bezoek Pelosi aan Taiwan ||‘Iedereen die China beledigt wordt gestraft’, waarschuwde de Chinese minister van Buitenlandse Zaken Wang Yi terwijl Pelosi in Taipei rondliep. Ook zei hij dat het hoge bezoek uit Washington een ‘ernstig impact op het politieke fundament van de Chinees Amerikaanse betrekkingen’ heeft. De toorn van Xi Jinpin en zijn regering over Pelosi's symbolische steunbetuiging aan het eiland dat China beschouwt als deel van zichzelf beschouwt, was geen verrassing. Het verrassingspotentieel zit in de eventuele consequenties de komende dagen. Minister Wang Yi kondigde ‘gerichte militaire acties’ aan, waarschijnlijk doelend op militaire oefeningen rondom Taiwan. De oefeningen, de grootste sinds de jaren negentig, beginnen in de nacht van woensdag op donderdag Europese tijd, en zullen duren tot zondag. Het Taiwanese lucht- en zeeruim is tot die tijd onbereikbaar. De vraag is vooral of het Chinese Volksbevrijdingsleger met zijn schepen, vliegtuigen of raketten de territoriale wateren of het luchtruim van Taiwan zal binnendringen. China heeft rondom Taiwan zes oefenterreinen afgebakend, het zijn rood gekleurde vakken zee op de kaart die al een paar dagen rondgaat in internationale media. Drie van die vakken overschrijden de grens van de Taiwanese territoriale wateren, een op minder dan 10 mijl van de kust van het eiland. Omdat Taiwan door de meeste andere landen slechts officieus wordt erkend, heeft het naar de letter van de wet ook geen officiële territoriale wateren of een eigen luchtruim. Maar omdat andere landen in de praktijk met Taiwan omgaan als een autonoom land, hanteert Taiwan net als elk land de in een VN-zeerechtenverdrag vastgelegde 12 zeemijl voor zijn territoriale wateren. China ‘respecteert’ die grenzen. Ze vliegen of varen er tenminste tot nu toe nooit binnen. Zouden ze dat nu wel doen, dan zou dat een doelbewuste escalatie zijn, met een open einde. Hoe dreigend de situatie ook is, de kans dat het conflict nu escaleert, acht sinoloog Casper Wits van de universiteit Leiden niet zo groot. Hij sluit niet uit dat China zijn eeuwenoude aanspraak op Taiwan in de toekomst met militaire middelen zal proberen te verwezenlijken. Maar dit is voor de Chinese leider Xi Jinping om verschillende redenen niet het juiste moment. In de eerste plaats wil Xi geen risico’s nemen in de aanloop naar het partijcongres van de CCP dit najaar, waar hij zich wil laten herkiezen voor een derde termijn. Ook economisch zou een oorlog nu ongelegen komen. China’s economie kwakkelt, noteerde dit voorjaar zelfs de slechtste kwartaalcijfers ooit. De economie zou de klap van eventuele sancties nu slecht verdragen. ‘Xi zit in een lastig parket’, zegt Wits. Want het beeld van een sterke leider ten opzichte van Taiwan is belangrijk voor zijn machtspositie, in het bijzonder vlak voor een partijcongres. En omdat het bezoek van Pelosi in Chinese ogen de grootste Amerikaanse provocatie is in decennia tijd, moet Xi ‘historisch hard’ reageren. Maar zonder een oorlog te beginnen. ‘Hij zal hard willen blaffen, maar niet willen bijten.’ Maar een escalatie kan zich de komende dagen ook per ongeluk voordoen, door botsende boten of vliegtuigen, of te ver vliegende raketten.||https://www.volkskrant.nl/nieuws-achtergrond/china-kondigt-gerichte-militaire-operaties-aan-uit-woede-over-bezoek-pelosi-aan-taiwan~b7751a4a/
2022-08-03||Nederland heeft ‘feitelijk’ watertekort: crisisteam ziet toe op waterverdeling||Dat heeft de Landelijke Coördinatiecommissie Waterverdeling (LCW) woensdag besloten. De LCW maakt deel uit van het Watermanagementcentrum Nederland van Rijkswaterstaat en het ministerie van Infrastructuur en Waterstaat (I&W). De LCW houdt de actuele droogtesituatie in de gaten, onder meer door het uitbrengen van een ‘droogtemonitor’. De LCW is op 13 juli opgeschaald naar niveau 1 (‘dreigend watertekort’) vanwege toenemende risico’s op bovenregionale watertekorten en schaalt met onmiddellijke ingang verder op naar niveau 2 (‘feitelijk watertekort’). Bij niveau 3 is sprake van een nationale crisis door droogte. Dan wordt een ministeriële crisisstructuur opgetuigd. Zover is het nog niet. In het grootste deel van Nederland is de situatie rond de (zoet)wateraanvoer en waterkwaliteit nog beheersbaar, maar door verdamping en neerslagtekort wordt het volgens het LCW ‘elke week een grotere uitdaging om de negatieve effecten voor natuur, landbouw en scheepvaart te beperken’. Te grote droogte leidt tot schade aan natuurgebieden, doet oogsten mislukken en kan scheuren aanbrengen in dijken. Effecten van de droogte die nu al zichtbaar zijn, zijn verzilting van het water in West-Nederland. Doordat de rivierafvoer van met name de Rijn laag is, is minder water beschikbaar om het zeewater terug te dringen. De scheepvaart ondervindt hinder van afgenomen vaardiepten, vooral op de Waal en de IJssel, en van stremmingen bij sluizen door schutbeperkingen. In het oosten en zuiden zijn de grondwaterstanden lokaal zeer laag. De hoge watertemperaturen kunnen lokaal problemen opleveren voor de waterkwaliteit. Ook zijn er meldingen van blauwalg en vissterfte. Voor watertekorten geldt een ‘verdringingsreeks’. Die is in de Waterwet geregeld, was in sommige regio’s al van kracht en geldt nu landelijk. Waterkeringen en dijken krijgen als eerste voldoende water. Daarna hebben de drinkwatervoorziening en energielevering voorrang. Alle andere gebruikers (landbouw, industrie en recreatie) volgen als laatsten. In sommige regio’s is een beregeningsverbod van kracht. Michèle Blom, directeur-generaal Rijkswaterstaat en vanaf nu voorzitter van het crisisteam, zei woensdag tijdens een persconferentie: ‘We zien al enkele weken dat Nederland steeds droger wordt en inmiddels gortdroog is. Dat komt enerzijds door veel verdamping in ons eigen land en anderzijds door een zeer lage rivieraanvoer vanuit het buitenland. Met het crisisteam nemen we een zwaardere coördinerende rol om sneller en op maat te beslissen over hoe we watertekorten kunnen oplossen.’ Volgens Marco Nolet, meteoroloog van het KNMI, nadert 2022 de top-5 van droogste jaren. Ook in 1976, 2003, 2006, 2011 en 2018 was het heel droog. Een tekort van 100 millimeter regenwater is normaal in de zomer, maar nu is het gemiddeld 220 millimeter, oplopend tot 300 millimeter op sommige plaatsen in het zuiden. Daar komt bij dat droogte nooit opeens voorbij is. ‘In 2018 was het grondwaterpeil pas na de winter terug op het normale niveau.’ LCW-voorzitter Bart Vonk benadrukte dat veel lessen zijn getrokken uit 2018. Een van de maatregelen die preventief zijn genomen, is het goed vullen van het IJsselmeer, ‘de nationale waterton’. Maar water is niet maakbaar. ‘De Rijnaanvoer is de helft van wat we gewoon zijn en nog steeds dalend. Dat zal gevolgen hebben voor de scheepvaart en de natuur. Die proberen we uiteraard zoveel mogelijk tegen te gaan.’ Zo ligt tegen de verzilting van het Amsterdam-Rijnkanaal een ‘bellenscherm’ op de bodem, dat aan- en uitgezet kan worden. Met luchtbellen uit een buis wordt daarmee zout water terug richting de Noordzee geduwd. VVD-minister Mark Harbers van I&W waarschuwde woensdag in een schriftelijke reactie: ‘We proberen het watertekort beheersbaar te houden, maar iedereen kan een steentje bijdragen. Daarom vraag ik alle Nederlanders om goed na te denken of ze hun auto moeten wassen of hun opblaaszwembadje helemaal moeten vullen.’||https://www.volkskrant.nl/nieuws-achtergrond/nederland-heeft-feitelijk-watertekort-crisisteam-ziet-toe-op-waterverdeling~bbb77813/
2022-08-03||De situatie is inmiddels nijpend: hoe gaat Nederland het gevecht tegen de droogte voeren?||Het uitzicht van de beverfamilie is veranderd in omgeknakte dode stammen van schietwilgen. Zelf zitten de dieren al weken in een verbouwing om de ingang van hout gebouwde hol in het water te houden. Waarschijnlijk tevergeefs. Want de watergeul in de uiterwaard van de Gelderse Poort, een natuurgebied bij Nijmegen, staat nagenoeg droog. En vooralsnog is het einde niet in zicht. Hoe anders was dat vorig jaar, toen het water tijdens de overstromingen nog 6 meter hoog stond op de plek waar de beverfamilie huist. Het is exemplarisch voor het toenemen van de extremen in de waterstanden van smelt- en regenrivier de Rijn. Vanwege de droogte en hitte van de afgelopen maanden en de sneeuwloze winter in de Alpen, stroomt op dit moment de helft van de normale hoeveelheid water door de rivier. Een zogenoemde ‘lage afvoer’ komt vaker voor, maar dit jaar kwam het uitzonderlijk vroeg. En dat is problematisch nu zowel de natuur als landbouwgewassen volop water nodig hebben. De situatie is inmiddels nijpend. Sinds woensdag is er officieel sprake van een ‘feitelijk watertekort’. Een crisisteam moet er nu voor zorgen dat het water dat nog wel door Nederland stroomt schepen vervoert, de natuur en landbouw van water voorziet, de waterkeringen laten werken en voor drinkwater zorgt. De toenemende extremen vragen om een totale denkomslag in waterland Nederland, zegt Jaco van Heemskerk, hydroloog bij Natuurmonumenten. ‘De focus lag altijd bij het houden van droge voeten en het snel afvoeren van water. Maar nu moet er ook worden nagedacht over hoe we het water vasthouden voor als er weken geen regen valt.’ Die opdracht begint zodra de Rijn bij Lobith, in Gelderland, Nederland binnenstroomt. In de Gelderse Poort, het eerste natuurgebied dat de Rijn aandoet op zijn reis, is de droogte zichtbaar. De meidoorns hebben het zwaar en de sloten rondom de rivier liggen droog. De vissen die er dood op de bodem lagen, zijn afgelopen weken opgegeten door de vogels. Het rivierlandschap past zich aan natte en droge perioden aan, zegt Twan Teunissen van Staatsbosbeheer Rivierengebied Oost. Staand op de bodem van een opgedroogde kolk wijst hij zowel enthousiast als gefascineerd naar de rand waar paarse en witte bloemen volop in bloei staan: ‘Deze planten zijn hier opgekomen, omdat ze het juist heel goed doen bij droogte. Zo heb je winnaars en verliezers in deze tijd.’ Teunissen (48) heeft de Gelderse uiterwaarden tijdens zijn leven zien veranderen. Als kind liep hij hier nog tot ver in de zomer met laarzen aan, omdat de grond drassig was. Maar inmiddels hoeft dat vanaf maart al niet meer. Het water wordt in de Gelderse Poort nog maar mondjesmaat vastgehouden en stroomt snel door het gebied heen. Als gevolg kun je vanaf het uiterwaardengebied in de verte verschillende sproeiers zien, van boeren die hun gewassen proberen te redden. Nu de sloten leegstaan en het onttrekken van oppervlaktewater verboden is, zijn zij gedwongen om tegen hoge kosten grondwater op te pompen. Dat de droogte snel voelbaar is op sommige hooggelegen delen van Nederland komt doordat de bodem op veel plekken van zand is, een grondsoort die nauwelijks water vasthoudt, zegt rivierdeskundige Alphons van Winden. Bovendien kan het water niet gemakkelijk overal naartoe worden gebracht. Want het rivierpeil ligt hoger dan het land en niet overal is een netwerk van sloten waarmee je het water op het land krijgt. Ondertussen splitst het water van de Rijn zich in de Gelderse Poort in twee. De ene helft gaat naar de Waal. De andere helft gaat via Pannerdensch Kanaal richting de IJssel en de Nederrijn. Het gedeelte wat door de IJssel gaat, mondt uit in het IJsselmeer. Het meer doet dienst als de grootste zoetwatervoorraad van Nederland, waar waterschappen uit de omliggende provincies en drinkwaterbedrijven dankbaar gebruik van maken door er water uit op te pompen. In tijden van waterschaarste vraagt dat om afstemming. Want wie aan de ene ‘waterknop’ draait, benadeelt al gauw een andere partij, die van datzelfde water afhankelijk is. Zo kan uit het IJsselmeer bijvoorbeeld meer water worden gehaald om te gebruiken voor de landbouw of om de rivierstand voor de scheepvaart niet verder te laten zakken, vertelt Bart Vonk, waarnemend voorzitter van de Landelijke Coördinatiecommissie Waterverdeling (LCW) die er tot woensdag voor verantwoordelijk was. Maar vanwege de kwetsbare natuurgebieden die er liggen en de vogels die in het voorjaar broeden, doen ze er voorzichtig mee. Het Rijnwater dat via Nederrijn verder het land in trekt komt eerst door Gelderland, waar het inmiddels zo laag staat dat verschillende pontjes niet meer varen. Via Utrecht vervolgt het water zijn tocht richting de delen van Nederland die onder zeeniveau liggen en waar de kleiige bodem beter tegen de droogte bestand is. In het gebied waar het water zijn laatste kilometers tot de zee aflegt, wordt bij een lage waterafvoer een strijd gevoerd die typisch is voor het gebied aan de kust: de strijd tegen het zoute water. Dat borrelt als kwelwater uit de laaggelegen bodem op en komt vanuit de zee het land binnen gespoeld. Dat laatste is bij een lage waterstand van de Rijn nog dreigender, omdat het weinige rivierwater het zeewater dan nog maar nauwelijks kan terugduwen. Het hoogheemraadschap van Rijnland, dat grofweg het gebied van IJmuiden tot Gouda bestrijkt, is daarom continu bezig om zoet water door hun gebied te spoelen, vertelt waarnemend dijkgraaf Sjaak Langeslag. Want doen ze dat niet, dan sterven de landbouwgewassen en de planten in de natuurgebieden van het vele zout. Als er maar weinig zoet water uit de rivier komt en het nauwelijks regent zijn daar noodmaatregelen voor nodig. Zo zetten ze daar halverwege juli de sluizen open om meer water vanuit het Amsterdam-Rijnkanaal door het Groene Hart te kunnen laten stromen. Het trof de scheepvaart en omliggende drinkbedrijven die het kanaal ook gebruiken. Dat het moeilijke besluit toch werd genomen komt, naast het gevaar van het zoute water, ook door de laagveenbodem die in het gebied voorkomt, vertelt Langeslag. Laagveen is een zeldzame grondsoort die continu water nodig heeft. Zodra dat droog komt te staan gaat het roesten, breekt het af en komt het niet meer terug, legt Langeslag uit. Als gevolg daarvan daalt de bodem en dat is een probleem voor een gebied dat al onder zeeniveau ligt. Zeker omdat ook sommige dijken van laagveen zijn of erop staan. De natuur in de Gelderse Poort had het voor de droogte al moeilijker om voldoende water te krijgen vanwege een ander probleem: de zakkende rivierbodem. Doordat de rivier vastligt tussen de dijken en de kribben in het water, komt het water met hoge snelheid aangestroomd. Het sediment dat met het water meekomt, schraapt de rivierbodem uit, waardoor dezelfde hoeveelheid water ieder jaar 2,5 centimeter lager ligt. De rivier overstroomt er minder snel door en daar heeft de natuur eromheen last van. Om die reden is het des te belangrijker dat het water in het gebied wordt vastgehouden, zegt Teunissen. Ze proberen dat provisorisch te doen door bij een klein stukje rietland de sluizen te openen. Het werpt volgens Teunissen al zijn vruchten af. Het is al een paar jaar behoorlijk nat, waardoor zeldzame moerasvogels terugkeren naar het gebied. Nijmeegse vogelaars kunnen er hun lol op. ‘Ze stonden hier in de vroege zomer iedere avond op de dijk, te luisteren naar het geluid van de Roerdomp.’||https://www.volkskrant.nl/nieuws-achtergrond/de-situatie-is-inmiddels-nijpend-hoe-gaat-nederland-het-gevecht-tegen-de-droogte-voeren~b09cb1d4/
2022-08-03||Democraten krijgen weer wat goede hoop voor Congresverkiezingen in november ||Liefst 60 procent van de mensen die hun stem uitbrachten, stemde tegen het voorstel het recht op abortus uit de grondwet van Kansas te schrappen. Slechts 40 procent steunde het voorstel dat de deur zou hebben opengezet voor strengere beperkingen of zelfs een verbod op abortus in de staat. De uitslag kwam als een complete verrassing. Kansas is een traditioneel Republikeinse staat, waar Donald Trump de afgelopen twee presidentsverkiezingen met gemak won. Eerder deze week stonden de tegenstanders van abortus nog voor in de opiniepeilingen. Het was voor het eerst dat kiezers in een Amerikaanse staat over het abortusbeleid konden stemmen sinds het Hooggerechtshof eind juni Roe v Wade terugdraaide, het befaamde vonnis waarmee het landelijke recht op abortus werd vastgelegd. De uitslag wordt uitgelegd als een waarschuwing voor de Republikeinen, die op weg lijken bij de verkiezingen in november beide kamers van het Congres in handen te krijgen. Vooral de hoge opkomst – bijna twee keer zo hoog als bij de vorige voorverkiezingen – is een signaal voor de Republikeinen. Kennelijk zijn veel voorstanders van het recht op abortus naar de stembus gegaan om uiting te geven aan hun onvrede over het terugdraaien van Roe v Wade. Er was al voorspeld dat het omstreden vonnis van het Hooggerechtshof een rol zou gaan spelen in de verkiezingen, maar dit was voor het eerst dat de Democraten hoopvolle cijfers in handen kregen. Of die zich ook zullen vertalen in betere resultaten voor de Democraten in november valt uiteraard nog te bezien, zeker als de VS in een recessie raken. De Democraten putten ook een beetje hoop uit de uitslagen van de voorverkiezingen bij de Republikeinse partij die dinsdag werden gehouden in vijf Amerikaanse staten. Die duiden erop dat voormalig president Trump nog steeds een stevige greep heeft op zijn partij. De Democraten redeneren dat dat gunstig is. Dan zullen de bestorming van het Capitool en Trumps mislukte poging de macht te houden ondanks zijn verkiezingsnederlaag weer centraal komen te staan. In Arizona wonnen in ieder geval twee kandidaten die door Trump werden gesteund in de voorverkiezingen: Blake Masters die het nu tegen een Democraat moet opnemen voor een zetel in de Senaat en Mark Finchem, die de belangrijke post van ‘secretary of state’ van Arizona hoopt te krijgen. Beide staan bekend als aanhangers van de theorie dat Joe Biden in 2020 de verkiezingszege heeft gestolen. Finchem, die nauwe banden heeft met de ultrarechtse groep Oath Keepers, vindt zelfs dat de verkiezingszege van Biden in Arizona alsnog moet worden teruggedraaid. In zijn geval is dat wel zorgelijk: als hij de post krijgt, wordt hij verantwoordelijk voor de verkiezingen in de staat. Een derde fanatieke Trump-kandidaat in Arizona, Kari Lake (ook wel bekend als ‘Fake’ Lake) lijkt ook op weg de Republikeinse kandidaat voor het gouverneurschap te worden. In Michigan slaagde Trump erin af te rekenen met Peter Meijer, een van de tien Republikeinse Congresleden die vorig jaar voor zijn afzetting hebben gestemd. Meijer verloor van Ron Gibbs, een fervente Trump-aanhanger. Ironisch genoeg dankte Gibbs zijn overwinning deels aan de Democraten. Zij zonden tv-spotjes voor hem uit en stemden zelfs mee in de (open) voorverkiezingen bij de Republikeinen (Dat mag in sommige staten). De Democraten hopen erop dat Trump-fanaten als Gibbs in november maar weinig kans maken bij de gewone kiezers. Trump lijkt in de staat Washington ook op weg twee andere Republikeinen uit te schakelen die voor zijn impeachment stemden. Als zij het verliezen, zijn er nog maar twee van de ‘ongehoorzame’ tien over.||https://www.volkskrant.nl/nieuws-achtergrond/democraten-krijgen-weer-wat-goede-hoop-voor-congresverkiezingen-in-november~bf15ecec/
2022-08-03||Van ‘dreigend’ naar ‘feitelijk’ watertekort: mijn wichelroede sloeg erop aan||Er hing een weldadige loomte over het lommerrijke terras in de stad, toen woensdag om 14.15 uur de windstilte onder de platanen ruw werd verstoord door de schokgolf van een persalarm. Telefoontjes begonnen te kermen in de binnenzak. Een journalist veert dan op, als een junk in het zicht van de haven waar een tank vol adrenaline binnenvaart. Nieuws! Het ANP had een schokkende melding. ‘Persalarm: Officieel watertekort vanwege droogte, verdeelplan treedt in werking.’ Daar had je het dus al: wekenlang warm, nu zitten we met de gebakken peren. En met te weinig water, dat spoedig op de bon zal gaan – econoom Barbara Baarsma broedt nog op een plan waarmee vermogende grootgebruikers uit Bloemendaal en Blaricum de rechten op hun dagelijkse dosis zwembadwater kunnen inkopen bij arme sloeberboertjes op de hoge zandgronden. Ik keek om me heen op het terras: niemand sprong op om met emmers naar de grachten te rennen en er de laatste druppels uit te scheppen. Mogelijk zaten de meesten nog bij te komen van het andere luchtalarm dat het ANP een paar uur eerder had afgegeven: ‘Nick & Simon bevestigen soloplannen na geruchten over breuk.’ Het ergste moest toen dus nog komen. In de follow-up werd het laatste nieuws uitgelegd. Sinds halverwege vorige maand was er volgens het ministerie van Infrastructuur en Waterstaat al sprake van een ‘dreigend watertekort’, nu is er een ‘feitelijk watertekort’. Mijn wichelroede sloeg erop aan. We stonden boven op een verborgen moeras vol protocollen, procedures en beleidstaal. We zitten nu op ‘niveau 2’, ‘de verdringingsreeks wordt in werking gezet’, ‘niveau 3 dreigt’. In 1997 hebben we nog collectief gelachen om Willem-Alexander, die de leemte tussen zijn studie en het koningschap ging opvullen met ‘watermanagement’ – interviewer Paul Witteman gaf het startschot voor het lachsalvo met zijn even legendarische tegenvraag: ‘Párdon?’ Dat lachen was een beetje dom van ons. Het zou ons nog vergaan. Droogte is een serieus probleem, dat we (of ‘zullie in Den Haag’) veel te lang hebben veronachtzaamd – zoals zoveel problemen die je van mijlenver zag aankomen en die we voor ons uitschoven. Nu, 25 jaar later, is het watermanagement van WA uitgegroeid tot een bestuurlijk waterhoofd. Hoe krijg je zo ooit het lek boven? Twee jaar terug schetste ik dat waterhoofd al op deze plek, sindsdien zijn er alleen maar puisten bijgekomen. Minister Van Nieuwenhuizen van Infrastructuur en Waterstaat had toen 46 aanbevelingen gedaan in een rapport van de ‘Beleidstafel Droogte’. Die ‘beleidstafel’ bestaat uit vertegenwoordigers van vier ministeries, Rijkswaterstaat, het Managementteam Watertekorten, de Unie van Waterschappen, het Interprovinciaal Overleg, de Vereniging Nederlandse Gemeenten, het Bestuurlijk Platform Zoetwater, de Staf Deltacommissaris, de Vewin en het Overlegorgaan Fysieke Leefomgeving. Ook waren er nog het ‘Bestuurlijk Platform Zoetwater’ en de ‘Stuurgroep Ruimtelijke Adaptatie’, die opereerden ‘in samenwerking met de kennisinstellingen’. En nu is dus het Managementteam Watertekorten (MTW) bijeengeroepen, voor het eerst sinds 2018. Alsof de rayonhoofden vergaderen over een Elfstedentocht. Omdat ook ik dreigde te verzuipen in deze zee, nam ik mijn toevlucht tot Wikipedia: ‘Het MTW wordt geadviseerd door de waterbeheerders, verenigd in de Landelijke Coördinatiecommissie Waterverdeling (LCW). Deze commissie bestaat uit vertegenwoordigers van het ministerie van Infrastructuur en Milieu, de Unie van Waterschappen en het Interprovinciaal Overleg (IPO).’ Op het terras heb ik zachtjes zitten huilen. Het traanwater schonk ik aan de platanen, die het dankbaar opzogen.||https://www.volkskrant.nl/columns-opinie/van-dreigend-naar-feitelijk-watertekort-mijn-wichelroede-sloeg-erop-aan~b9432420/
2022-08-03||Jezus Leeft wint rechtszaak over demonstratie bij abortuskliniek||Van burgemeester Sharon Dijksma mochten activisten van Jezus Leeft alleen op een laad- en losplek protesteren, op 70 meter afstand van het Vrelinghuis. Volgens haar zou een demonstratie bij de kliniek de verkeersveiligheid in een drukke straat in gevaar brengen, en zou de regel om anderhalve meter afstand te houden worden geschonden. De bestuursrechter veegde die argumenten van tafel. De rechtbank zegt niet dat Jezus Leeft voortaan vlak bij de kliniek mag demonstreren. De burgemeester mag daar opnieuw over beslissen, en zal dat ook doen. Om te voorkomen dat Dijksma opnieuw op de vingers wordt getikt, zal ze hoogstwaarschijnlijk met betere argumenten moeten komen. De manager van de abortuskliniek, A.B.L. Querido, is teleurgesteld. ‘Het recht om te demonstreren en je mening te uiten is een groot goed’, zegt hij. ‘Dat bestrijden we natuurlijk niet. Maar we vinden dat het niet nodig is om voor onze deur actie te voeren, binnen gezichts- of gehoorafstand.’ Volgens Querido wordt wekelijks twee à drie keer gedemonstreerd bij het Vrelinghuis. ‘Vrouwen die bij ons komen voor een abortus worden aangesproken met teksten als: er is nog een weg terug, abortus is moord. Dat vinden ze heel vervelend, merken we. Zeker omdat de meesten toch al emotioneel zijn. Het recht van deze vrouwen op eerbiediging van hun persoonlijke levenssfeer zou zwaarder moeten wegen. ‘De rechtbank oordeelt helaas anders. De wet is nu eenmaal zo. Maar dat roept wel de vraag op of het toetsingskader niet moet worden veranderd.’ Dat zou een goed idee zijn, beaamt Jon Schilder, hoogleraar staats- en bestuursrecht van de Vrije Universiteit in Amsterdam. ‘In dit soort zaken zie je geregeld dat burgemeesters zich in allerlei bochten wringen om kwetsbare vrouwen bij klinieken te beschermen’, zegt hij. ‘Ze zitten in een lastig parket.’ Het recht op betoging weegt zwaar in Nederland, stelt de hoogleraar. ‘Burgemeesters hebben wettelijk maar drie redenen om demonstraties te weigeren: de verkeersveiligheid, bescherming van de gezondheid en ernstige wanordelijkheden. Dat kader is te beperkt, wat mij betreft.’ Volgens Schilder worstelen rechters ook met deze kwestie. ‘Dit is de tweede keer dat de rechtbank Midden-Nederland een burgemeester ongelijk geeft. Maar de rechtbank Noord-Holland oordeelde eerder in het voordeel van een burgemeester, met het argument dat het niet onder het demonstratierecht valt om vrouwen die een abortus willen lastig te vallen. Actie voeren mag, was het idee, zolang je niets tegen bezoekers zegt.’ Anti-abortusdemonstranten benadrukken steevast dat ze niet op een afstand willen staan, maar vrouwen willen aanspreken. Dat zou in alle rust gebeuren, in de hoop dat een enkeling op haar besluit terugkomt. ‘Sommige rechters denken daar anders over’, zegt Schilder. ‘Vrouwen die een abortus willen, ervaren dit soort gesprekken wel degelijk als intimiderend, blijkt uit onderzoek. Zelf ben ik het eens met de rechtbank in Limburg, die in 2019 oordeelde dat bij een abortuskliniek hogere eisen gelden: je mag vrouwen in zo’n emotionele situatie niet op deze manier lastigvallen.’ De grote vraag is: wat vindt de hoogste bestuursrechter, de Raad van State? ‘Het is wachten op de eerste principiële uitspraak over deze heikele kwestie. Als rechters burgemeesters gelijk willen geven, wat ik me kan voorstellen, zullen ze de wet creatief moeten interpreteren, zoals in Limburg is gebeurd. Of politici moeten de wet aanpassen.’ In een eerdere versie van dit artikel stond: ‘Dit is de tweede keer dat de rechtbank Midden-Nederland Dijksma ongelijk geeft’. Dat citaat is aangepast, want in de eerste zaak werd niet Dijksma maar de burgemeester van Almere op de vingers getikt.||https://www.volkskrant.nl/nieuws-achtergrond/jezus-leeft-wint-rechtszaak-over-demonstratie-bij-abortuskliniek~b8b4674f/
2022-08-03||PostNL biedt alle postbezorgers vast contract aan in strijd tegen personeelstekort||Het aanbod geldt voor bezorgers die al in tijdelijke dienst zijn, maar ook voor nieuwe rekruten. Daarmee hoopt PostNL in de aanloop naar de drukke decembermaand een antwoord te formuleren op het nijpende tekort aan personeel. Het voormalig staatsbedrijf komt structureel 1.300 tot 1.500 bezorgers tekort, op een personeelsbestand van 16.500 postbodes. De afgelopen maanden moesten bezorgers daarom overuren maken en liepen ook kantoorpersoneel en sorteerders wijken. Het vaste contract komt boven op de loonsverhoging van 8 procent die eerder dit jaar werd overeengekomen met de vakbonden. Dat gebeurde na moeizame cao-onderhandelingen, waarin de FNV eiste dat het salaris verhoogd zou worden naar 14 euro. Daar ging het post- en pakkettenbedrijf niet in mee. Wie nu voor PostNL gaat werken, verdient een uurloon van zo’n 10,71 euro bruto, daarnaast is er een aanmeldbonus van 250 euro. Volgens een woordvoerder moet post bezorgen na de genomen stappen ‘de beste bijbaan van Nederland worden’ voor onder meer jongeren en aow’ers. Of die over de streep worden getrokken met een vast contract, moet volgens arbeidseconoom Joop Schippers nog blijken. ‘De behoefte aan een vast contract is erg afhankelijk van de levensfase. Jongeren maakt het vaak niet uit, terwijl het voor jonge stellen die een huis willen kopen belangrijk kan zijn.’ Hij ziet nog geen andere werkgevers die dezelfde koers varen als PostNL. Het aandeel flexibele contracten nam in het eerste kwartaal van dit jaar ondanks de krapte juist sterker toe dan het aandeel vaste contracten. Volgens de Utrechtse hoogleraar had PostNL er ook voor kunnen kiezen ruimere contracten te bieden, zodat bezorgers er hun brood mee kunnen verdienen. ‘De postbode was vroeger echt iemand in de samenleving, een eerzame functie waarmee je je gezin kon onderhouden’, stelt hij. ‘Met de flexibilisering van het werk en het opknippen in kleine baantjes is dat verloren gegaan en zijn er mensen die niet eens meer weten wie hun postbode is.’ Volgens PostNL is het vrijwel onmogelijk om aanstellingen van meer dan 15 uur per week te bieden. De hoeveelheid brieven daalt jaarlijks met 8 tot 10 procent, maar het bedrijf heeft wel de wettelijk plicht om vijf dagen per week post te bezorgen. Dat betekent minder brieven per dag en dalende inkomsten. Dat het bedrijf zich daarbij moet houden aan een maximale postzegelprijs maakt het volgens de woordvoerder ‘altijd zoeken naar de juist balans tussen de bezorging betaalbaar houden en aansluiten bij een concurrerende arbeidsmarkt’. De veranderingen die PostNL doorvoert voor postbodes hebben geen gevolgen voor de pakkettendivisie. Daarvoor blijft het bedrijf werken met het model van uitbesteding, waarbij pakketbezorgers niet in loondienst zijn van PostNL maar bij een van de vele onderaannemers. Deze manier van werken kwam de afgelopen maanden onder vuur te liggen nadat de Belgische officier van justitie de Vlaamse topman van PostNL had laten arresteren vanwege misstanden bij die onderaannemers. En in Nederland legde de arbeidsinspectie het bedrijf 320 duizend euro boete op omdat illegalen en zwartwerkers pakketten voor het bedrijf bezorgden. PostNL hangen nog vier boetes boven het hoofd.||https://www.volkskrant.nl/nieuws-achtergrond/postnl-biedt-alle-postbezorgers-vast-contract-aan-in-strijd-tegen-personeelstekort~b9db73ba/
2022-08-03||Dankzij het overtuigende spel van liefdeskoppel Marco en Anna weet Supereroi af en toe te ontroeren  ★★★☆☆||Vergeet het vermogen om te vliegen, te tijdreizen of onzichtbaar te worden. De ware superhelden, stelt de succesvolle striptekenaar Anna (Jasmine Trinca) in het Italiaanse drama Supereroi, zijn de liefdeskoppels die langer dan twintig jaar samen blijven. Zij en docent natuurkunde Marco (Alessandro Borghi) lijken voor de kwalificatie in aanmerking te gaan komen en cineast Paolo Genovese toont hoe deze behoorlijk verschillende karakters dat voor elkaar hebben gekregen. Welke crises hebben of zullen ze moeten overwinnen? Welke rol speelden toeval en lot in hun samenzijn? Hoe eerlijk zijn ze in al die jaren tegen elkaar geweest? Bekende thema’s voor Genovese, de man die met Perfetti sconosciuti (2016) de vaakst geremakete film aller tijden afleverde. In Nederland werd de tragikomedie vorig jaar overgedaan als Alles op tafel, en speelden onder meer Linda de Mol, Lies Visschedijk en Ramsey Nasr de vriendengroep die tijdens een etentje alle mobieltjes ontgrendeld op tafel legt. Wie weet wat er zou gebeuren wanneer Anna en Marco hetzelfde deden, en zij bijvoorbeeld zou ontdekken dat hij nog geregeld contact heeft met ex Pilar (Greta Scarano). Genovese en zijn twee co-scenaristen schakelen voortdurend heen en weer in de tijd, om het publiek mee te voeren naar de diepere lagen van de relatie tussen Anna en Marco. Zo worden hun allereerste ontmoetingen afgewisseld met de huiselijke, ietwat ingeslapen maar innige momenten die ze nu delen. Verderop in Supereroi bezoeken ze dezelfde vakantiebestemming die ze als pril stel aandeden, waarbij die twee tijdpunten voortdurend met elkaar versmelten of juist botsen. In zekere zin geeft Genovese zijn helden extra superkracht: hij laat ze immers volop tijdreizen. Tegelijkertijd maakt de film je ervan bewust dat dit feitelijk een alledaagse gave is. Elk langdurig koppel staat met één been in het verleden, stuttend op herinneringen die reliëf geven aan het hier en nu. Een mooi inzicht, maar als toeschouwer moet je intussen goed bij de les blijven. Marco heeft als jongere versie een gladde kin, als veertiger een baardje, terwijl Anna nauwelijks zichtbaar ouder of jonger wordt. Cameraman Fabrizio Lucci giet de twee tijdsniveaus in contrasterende kleurpaletten – ‘vroeger’ oogt warm en film-achtig, ‘nu’ blauwig en digitaal – en toch kun je in de vele tijdssprongen soms het spoor bijster raken. Gelukkig maar dat Marco en Anna een overtuigend en heerlijk stel vormen dat al dat gejongleer eigenlijk niet nodig heeft. Het is vooral aan hun innemende spel te danken dat Supereroi sporadisch ontroert – en dan ontroering van de allersentimenteelste soort.||https://www.volkskrant.nl/cultuur-media/dankzij-het-overtuigende-spel-van-liefdeskoppel-marco-en-anna-weet-supereroi-af-en-toe-te-ontroeren~b06d7795a/
2022-08-03||Het integere White Berry kiest soms voor wat lompe middelen om je in de positie van de hoofdpersoon te plaatsen ★★★☆☆||Als de 17-jarige Grace danst, valt wie ze persoonlijk en lichamelijk wil zijn helemaal samen. Tenminste, zolang ze dat voor de spiegel in de slaapkamer mag doen. Buiten is het vooral een kwestie van overleven: terwijl Grace overal opvalt, is er niemand die haar ziet zoals ze gezien wil worden. De heldin van Sia Hermanides’ White Berry kampt met de manier waarop haar omgeving op haar albinisme reageert. Als kind werd Grace (Latifa Mwazi) in thuisland Burundi achternagezeten door albino hunters. Met haar moeder (Diane Kagisye) en broertje vluchtte ze naar Nederland. Opgroeiend in Rotterdam Zuid voelt ze zich nog steeds vervloekt door haar pigmentloze huid: ze is te Afrikaans om op te gaan in de witte gemeenschap, te wit om zomaar geaccepteerd te worden door de zwarte gemeenschap. Op de momenten dat ze niet wordt uitgejoeld of genegeerd, moet ze uitleggen waarom ze is zoals ze is. ‘I’ve got the colours, she’s got the brains’, grapt broer Samuel (Emmanuel Ohene Boafo) tegen iemand die niet snapt dat zij familie zijn. Regisseur Sia Hermanides maakte eerder de serie Voetbalmeisjes (2016) en de middellange televisiefilm Afua (2019). Met haar speelfilmdebuut brengt ze Grace’s isolement treffend over. Vaak bevindt Grace zich letterlijk aan de rand van een groepsgesprek waaraan ze niet deelneemt, of wordt ze ingeperkt in haar eigen eenzame shot, los van de anderen. Op de spaarzame momenten dat Grace werkelijk kan zijn wie ze wil zijn, krijgt ze meer bewegingsruimte: dan verandert de beeldverhouding van 1.85:1 in 2.35:1. Hermanides en cameraman Aziz Al-Dilaimi maken mooi gebruik van urbane Rotterdamse locaties, met veel nadruk op felle kleuren die Grace’s witte huid soms extra sterk laten uitkomen. Kleur en waarneming zijn sowieso terugkerende motieven in White Berry: neem bijvoorbeeld Grace’s oogaandoening, die zorgt dat ze alles min of meer dubbel ziet. Alsof ze door het constante onbegrip van buitenaf zelf een verstoorde perceptie van de wereld en haar eigen identiteit heeft gekregen. White Berry werd in samenwerking met hoofdrolspeelster Latifa Mwazi geschreven. Mwazi’s persoonlijke ervaringen en passie voor dans vormden een directe inspiratiebron voor het script. Ze verleent Grace kwetsbaarheid en schaamte, maar ook een overtuigende trots en levensdrang. Wanneer Grace danseres Kya (Joyeuse Musabimana) en haar vriendinnen ontmoet, maakt Mwazi het helemaal aannemelijk dat Grace steeds radicalere stappen zet om erbij te kunnen horen. Eindexamenjaar of niet. Jammer dat White Berry gaandeweg voor nogal lompe middelen kiest om je in de positie van Grace te plaatsen, of om te verduidelijken dat ze de trauma’s van haar vroege jeugd niet van zich kan afschudden. Wat minder drama en effectbejag, en de impact van dit integere, meeslepende coming-of-agedrama was nog groter geweest.||https://www.volkskrant.nl/cultuur-media/het-integere-white-berry-kiest-soms-voor-wat-lompe-middelen-om-je-in-de-positie-van-de-hoofdpersoon-te-plaatsen~b2b76fec/
2022-08-03||Op de Triënnale van Milaan zwepen kunst, design en wetenschap elkaar op ★★★★☆||In een 12 meter lange donkere kamer brandt één strakke lichtbundel. Even schitteren ontelbare stofjes in deze lichtstraal, waarna ze weer in de duisternis verdwijnen. Sommige stofdeeltjes zijn amper een honderdste millimeter groot. Zie ze dansen op je eigen adem in de installatie van kunstenaar Tomás Saraceno en je ervaart de kosmische nietigheid van de mensheid. Een ervaring die dieper gaat dan weetjes als de afstand tot zon (150 miljoen kilometer) of naar de volgende ster (4,2 lichtjaar). Als kunst, design en wetenschap elkaar opzwepen, wordt het onzichtbare alsnog zichtbaar, het ondenkbare invoelbaar. Dat is het uitgangspunt van de 23ste Triënnale van Milaan. Het thema van deze driejaarlijkse designmanifestatie is Unknown Unknowns. An introduction to mysteries. Wat zich vrij laat vertalen als: de verbeelding van de grote raadselen die ons gezamenlijke levenslot bepalen. Van het leven op andere planeten tot dat op de diepste zeebodem. Van de werking van ons brein tot die van schimmels. Met deze aanpak is de Triënnale voor design wat de Documenta in Kassel voor beeldende kunst of het Edinburgh Fringe Festival voor theater is: een verkenning van de grenzen van het vakgebied. Curator van de hoofdexpositie is wetenschapper Ersilia Vaudo van de Europese ruimtevaartorganisatie ESA. De meer dan honderd getoonde projecten zijn soms concreet, zoals fraai gestileerde ruimtekaarten, en dan weer poëtisch, zoals de lichtinstallatie van Saraceno. Naast grote namen als architect Bjarke Ingels en kunstenaar Anish Kapoor zijn er ook werken van de onbekende wetenschappers als Walter Tschinkel. Deze myrmecoloog (mierendeskundige) gebruikt ondergrondse verlaten mierennesten als mal voor gesmolten aluminium. Eenmaal gestold oogt het resultaat als een intrigerende sculptuur. Hoe kunnen honderdmiljoenen van die nietige diertjes in het donker zo’n complexe ondergrondse stad creëren? Het noopt tot bescheidenheid over onze eigen prestaties. Indruk maken vooral werken waarin er ruimte blijft voor twijfel. Alicja Kwade maakte een zelfportret aan de hand van de scheikundige elementen waaruit het menselijk lichaam is opgebouwd. Glazen capsules met de elementen in hun pure vorm zijn in een sierlijke kring gerangschikt. Het werkt bevreemdend om de kunstenaar en daarmee onszelf gereduceerd te zien tot gitzwart koolstof, zilverachtig magnesium of geel zwavel. Hoe zit het dan met onze ziel? Is de kern van het menselijk bestaan niet meer dan kosmisch toeval? Geen toeval is de onberispelijke timing van Unknown Unknowns. Zo viel de opening samen met de presentatie van de spectaculaire kleurenfoto’s van de diepe kosmos door de ruimtetelescoop James Webb. Weer een mysterie dat werd onthuld. Tegelijkertijd neemt een rotsvast geloof in complotten en andere mysteries sterk toe. De wetenschap kan wel een steuntje in de rug gebruiken dus. Al is het maar om nog beter te weten wat we niet weten. Dat wij uiteindelijk een machteloze levenssoort zijn, blijkt ook uit de Arkenian Mirror van Luca Pozzi. Terwijl je naar je eigen beeltenis kijkt in deze ogenschijnlijke doodnormale handspiegel lichten voortdurend blauwe puntjes op in het glas. Elke lichtflits staat voor een energetisch ruimtedeeltje dat dwars door alles heen schiet, inclusief ons eigen lichaam. Geoccupeerd door ons zelfbeeld zou ons bijna ontgaan dat de mensheid letterlijk onderdeel is van de kosmos. Ook al is de aarde nauwelijks meer dan een stofdeeltje dat dwarrelt in het zonlicht.||https://www.volkskrant.nl/cultuur-media/op-de-triennale-van-milaan-zwepen-kunst-design-en-wetenschap-elkaar-op~b20bd583/
2022-08-03||Peter van Vught begon een muzieklabel voor queer artiesten. Is dat anno nu nog nodig?||Peter van Vught (39) loopt al lang mee in de entertainment- en muziekindustrie. Hij weet dat platenmaatschappijen nog steeds dingen tegen queer artiesten zeggen als: misschien kun je je geaardheid beter voor je houden. Of: leuk dat een liedje hebt geschreven over een andere man, maar zullen we dat veranderen? Of: misschien moet je iets minder vrouwelijk bewegen. Om al die redenen heeft de dj en organisator van evenementen in het uitgaansleven Darling Records in het leven geroepen. Het komt goed uit dat hij waarschijnlijk de man is met de meeste connecties in de queer scene van Amsterdam. Darling Records wil specifiek queer of queer verwante artiesten tekenen en valt onder het wereldwijd opererende Sony Music. De eerste release is een cover van het gay lijflied It’s Raining Men. ‘Die cover bestond al. Ik wilde die bij Sony uitbrengen omdat ik daar goede contacten heb, maar ze hadden geen platform waar het muzikaal bij paste. Er leefde binnen de geledingen van Sony Music in Nederland al wel het verlangen om op lokaal niveau de queer community te steunen. Ze vonden het nu tijd voor een nieuw label.’ Bij de platenmaatschappij was er ruimte om in niet eerder bezochte creatieve niches op zoek te gaan naar talent. Maar de oprichting van Darling Records roept een aantal vragen op. Is er anno 2022 wel behoefte aan een dergelijk specialistisch label? Vooral als je bedenkt dat we de laatste jaren steeds meer succesvolle queer artiesten zien. Wordt identiteit op deze manier niet voor genre of kwaliteit geplaatst? En wat voor soort artiesten passen er bij Nederlands eerste queer platenlabel? We leggen Van Vught een vijftal acts voor uit de brede waaier van popmuziek. Darling Peter featuring Envy Peru & Vula – It’s Raining Men! Them! Femme! Een cover van de gay klassieker die nu alle genders en seksuele identiteiten viert. In de nieuwe versie regent het niet alleen ‘men’ maar ook ‘femme’ en ‘them’. ‘Onze eerste en nog enige release. We hebben het een kleine veertig jaar na dato een tekstuele update gegeven. De woorden ‘woman’ en ‘guy’ zijn onder andere veranderd. De beroemde zinsnede in de bridge is nu: ‘So that each and every person could find a perfect match.’ Dat maakt het inclusiever. Ik vind het belangrijk dat allerlei geaardheden een plek krijgen. Benoemen is belangrijk. Toen ik voor het eerst het woord ‘homo’ hoorde dacht ik: ‘O, bij die groep hoor ik thuis.’ Pas als iets gezien wordt, gaan mensen het normaal vinden, krijgt het een naam en wordt het geaccepteerd.’ Lil Nas X – Montero (Call me By Your Name) Lil Nax X is een uitgesproken queer hiphopartiest die met Old Town Road in Amerika de langstlopende nummer-1-hit op zijn naam had staan. In de video voor Montero simuleert Lil Nas seks met de duivel. ‘Hij heeft de afgelopen jaren veel betekend voor lhbti-rechten, queer visibility en de Black Lives Matter-beweging. En dat allemaal in dat mannelijke bolwerk van hiphop. Daarbij maakt hij fijne toegankelijke popmuziek. Ja, natuurlijk, hij zit bij een grote platenmaatschappij (Sony Music) en kan als artiest blijkbaar wél zijn queerness vieren bij een groot label. Maar vergeet niet dat Lil Nas zijn eerste nummer-1-hit had voordat hij publiekelijk uit de kast kwam. Daarmee was hij natuurlijk meteen van grote commerciële waarde voor Sony Music. Wij willen er ook zijn voor nieuw talent. Echt, als je geen grote hit op zak hebt, is het een stuk moeilijker om als queer artiest jezelf te zijn.’ George Michael – Outside Britse zanger die gedurende het grootste deel van zijn carrière in de kast bleef. Michael beleefde een gedwongen publiek coming-out nadat hij was gearresteerd voor seks in de publieke ruimte. Hij revancheerde zichzelf met de hit Outside, een pleidooi voor seks in het openbaar. ‘Één van de beste mannelijke zangers ooit. Schoolvoorbeeld van een artiest die bang was dat zijn homoseksualiteit zijn carrière zou schaden. Outside was een dikke middelvinger naar alle homofoben. Dus ja, die George Michael zouden we met open armen ontvangen. Maar een jongere George die zegt: ik wil mijn geaardheid even stilhouden want ik voel me er een beetje ongemakkelijk bij? Nee! Ik zou geen druk uitoefenen maar wel het gesprek aangaan met de boodschap dat hij er zelf klaar voor moet zijn. Ik weet hoe beangstigend het is om uit de kast te komen. Maar Darling Records is toch niet voor zo’n artiest. Het is net als in de liefde. Je gaat ook geen relatie aan met iemand die je alleen in het geheim wil ontmoeten.’ Judas Priest – Raw Deal De grondleggers van het heavymetalgenre en actief sinds 1969. Zanger Rob Halford beleefde pas in 1998 zijn coming-out op MTV. Met een verwijzing naar Fire Island, het New Yorkse eiland dat bekendstaat als gay resort, lijkt Raw Deal (1977) over een gangbang in een gaybar te gaan. ‘Een nummer als dit zou ook op Darling Records kunnen. Misschien is dit niet het soort muziek dat je associeert met een queer label. Maar we pinnen ons niet op genres vast. Ik draag ook niet elke dag roze. Zolang er maar een verwantschap met de queer community wordt uitgedragen. Trouwens, in deze tijd worden clichés over seksuele identiteit en muziek vaker overboord gegooid. Rock is niet meer per definitie een masculien heteronormatief muziekgenre. Kijk naar Måneskin, die Italiaanse rockband die vorig jaar het Eurovisie Songfestival won. Twee personen in de band identificeren zich die niet als hetero. Maar het waren juist de twee hetero bandleden die elkaar tijdens een liveconcert in Polen kusten om een statement te maken. Een steunbetuiging van jewelste.’ Harry Styles – Boyfriends De meest succesvolle popster van het moment en een voorvechter van gelijke rechten. Styles zwaait tijdens zijn shows met de regenboogvlag en draagt jurken, maar laat zich nooit uit over zijn seksuele geaardheid. Ook Boyfriends laat ruimte voor vaagheid. ‘We hebben meer mensen als Harry Styles nodig. Iemand die volmondig zijn steun uitspreekt voor onze gemeenschap. Ik zou een artiest als hem zo tekenen. Want geen uitspraak doen over je geaardheid is iets anders dan niet uit de kast willen komen. Styles omarmt ons doel. Artiesten die in de kast zitten houden zich daar uit schaamte verre van. Styles is daarmee een bondgenoot, een ally. Ik vind wat Styles doet eigenlijk heel mooi. Hij zegt in feite dat zijn eigen seksuele identiteit er niet toe doet om mee te voelen en op te komen voor de rechten van anderen. Dat is de situatie waarnaar we toe moeten.’ Darling Peter featuring Envy Peru & Vula – It’s Raining Men! Them! Femme! (Darling Records)||https://www.volkskrant.nl/cultuur-media/peter-van-vught-begon-een-muzieklabel-voor-queer-artiesten-is-dat-anno-nu-nog-nodig~b5a40677/
2022-08-03||In het weekend dienen de opwindingen te worden overgoten met die verrukkelijke saus van morele verontwaardiging||Ten tijde van de oorlogen in Irak en Afghanistan hield The New York Times nauwkeurig bij hoeveel Amerikaanse soldaten waren gesneuveld. Naam en rank werden gepubliceerd in een zwart omrand kader. Zelfs de burgerslachtoffers van de vijand kwamen aan bod. Vrijwel altijd naamloos uiteraard, maar toch. Het door George W. Bush geïnitieerde concept winning hearts and minds was nog niet geheel betekenisloos geworden, althans niet in theorie. Nieuwsconsument en nieuwsproducent zijn Irak vergeten, zo gaat dat. Dat begon al vroeg. Toen ik op een zomerse dag in 2007 in Bagdad arriveerde zei een oorlogsfotograaf tegen me: ‘Je komt te laat, wij gaan nu naar Iran, daar vindt de volgende oorlog plaats.’ Hij zei het met een zekere tevredenheid, misschien was hij gewoon te blij dat iemand te laat kwam en dat hij dat niet was. De volgende oorlog bleek niet in Iran plaats te vinden, maar wie weet, misschien binnenkort. Even moest ik aan die oorlogsfotograaf denken toen ik op een avond in New York tegenover een vrouw zat die mij vertelde dat de journalistiek veranderd was. De nieuwe journalist deed niet alleen verslag, hij vroeg zich voortdurend af wat de nieuwsconsument wilde en dat was tegenwoordig goed te meten. Ik vermoedde dat de nieuwsconsument van opwinding naar opwinding wil banjeren zoals de hoerenloper van hoer naar hoer slentert. In het weekend dienen de opwindingen te worden overgoten met die verrukkelijke saus van morele verontwaardiging die te vergelijken is met een romige saus van truffels, gevonden in de heuvels rondom Florence. Daarna herinnerde ik me dat de CIA onlangs schatte dat circa 70.000 Russische soldaten gedood waren of gewond waren geraakt in Oekraïne. Over Oekraïense verliezen werd discreet gezwegen. Zelfs in theorie heeft de vijand geen hart meer dat veroverd kan worden. De vijand heeft een hart dat vernietigd moet worden.||https://www.volkskrant.nl/mensen/in-het-weekend-dienen-de-opwindingen-te-worden-overgoten-met-die-verrukkelijke-saus-van-morele-verontwaardiging~b37e6643/
2022-08-03||De Volkskrant-huisdichter In de campert (2)||In de campertZie ik hoe Een stekkerpiepelEen stekker zoekt Hij heeft een stekkerMet een lang snoer Net als zijn autoEn zijn Urban Arrow Hij denkt dat allesEen stekker heeft Zelfs het varken Van de boerencamping.||https://www.volkskrant.nl/mensen/de-volkskrant-huisdichter-in-de-campert-2~b3238526/
2022-08-03||Het Trotskieteam is trots op de politie, die stiekem ook een beetje trots is op de boeren||Het Trotskieteam is heel trots op iedereen die trots is. Wij geloven dat trots de brandstof zal zijn van de wereldrevolutie. Daarom zijn we trots op de boeren die trots zijn op zichzelf en op het asbest op de snelweg, trots op de Nederlandse driekleur, hoe die ook wappert. Trots op de politieagenten die stiekem ook een beetje trots zijn op de boeren. Trots op de familie de Heus die met hun veevoer-miljoenen de trotste boeren subsidiëren om nog trotser te zijn. Trots op de Nederlandse musea die zo trots zijn op de familie de Heus dat ze die de Museumpenning omhingen. Trots op het Stedelijk museum dat niet vies is van een beetje geld uit de bio-industrie. Trots op het Stedelijk Museum dat zo trots is op zijn eigen morele kompas dat het voor esthetiek nauwelijks nog interesse heeft. Trots op de vastgoedbedrijven die het Stedelijk door dik en dun steunen. Trots op onze langstzittende minister-president die de vastgoedbedrijven de laatste jaren lekker de vrije hand gaf waardoor ze een paar grijpstuivers aan het museum konden geven. Trots op Deloitte en PwC die grote bedrijven leren hoe je genoeg belasting ontduikt om wat centjes over te houden voor het goede doel. Trots op Pride Amsterdam dat zich door Deloitte, PwC, Amazon, Uber en Booking laat sponsoren om hun feest net iets gezelliger te maken. Trots op Pride Amsterdam waar ze trots zijn op hun bekendste Ambassadeur Ellie Lust, die trots is op het programma dat ze voor de NPO maakte waarin ze gezellig meeging op patrouille met de politie in de Filipijnen. Waar ze trots zijn dat de politie zonder vorm van proces burgers mag executeren. Trots op de NPO, die behalve Ellie ook Mathijs genoeg betaalt om tijd over te houden om wat te schnabbelen in de Ziggo Dome waar hij alleen maar hoeft te roepen hoe trots hij is op alle Nederlandse bandjes die veel minder geld krijgen en bij hem op audiëntie mogen. Trots op Mathijs die stiekem vooral trots is op zijn vriendschap met Snollebollekes. Trots op Snollebollekes die trots is op zijn reclame voor Jumbo. Trots op Jumbo waar ze trots zijn op Max, die toch maar weer gewonnen heeft in Hongarije, waar ze trots zijn op Orbán die trots is op zijn eigen zuivere heteroseksuele bevolking. Maar voor alles is het Trotskieteam trots op alle trotse supporters!||https://www.volkskrant.nl/cultuur-media/het-trotskieteam-is-trots-op-de-politie-die-stiekem-ook-een-beetje-trots-is-op-de-boeren~b7419506/
2022-08-03||Kan een speelfilm over het drama in de Thaise grot de geweldige documentaire uit 2021 overtreffen? ||Wereldnieuws kent zo zijn eigen wetten. In de vorige eeuw – de epoche waarin de kranten het voor het zeggen hadden – bestond er een (vrij cynische) journalistieke vuistregel: aantal doden gedeeld door afstand. Vanuit het Westen bezien, dan. Kort gezegd: duizend kilometer verderop twee doden? Geen stukje in de krant. Duizend kilometer verderop tweehonderd doden? Dat komt al aardig in de buurt. Zo kon het gebeuren dat lang niet elke mijnramp in Chili, omgeslagen veerboot in Bangladesh of bomaanslag in Beiroet het wereldnieuws haalde. Sinds de opkomst van nieuwszenders als CNN en de sociale media is daar een nieuwe factor bij gekomen: emotie. Met gebruikmaking van dramaturgische wetten – spanningsopbouw, cliffhangers, reacties – worden gebeurtenissen gepresenteerd als realitysoap. Daar kunnen we ons een stuk beter mee identificeren dan met een kil getal. Reality-tv gaat makkelijk de wereld rond. De afstand doet er niet meer toe, het wordt BREAKING NEWS. Een voorbeeld is de sage van het Thaise jeugdvoetbalteam De Wilde Zwijnen dat op 23 juni 2018 kwam vast te zitten in het ondergrondse stelsel Tham Luang (‘de Grote Grot’) in Noord-Thailand. Ze hadden eerst nog lekker getraind met hun coach Ekapol ‘Aek’ Chanthawong, zelf ook nog maar 25. Omdat Chai, de kleinste van het stel, jarig was volgde een vrolijk teamuitje: ravotten in de grot, een toeristische trekpleister in de regio. Maar de moesson viel onverwacht vroeg dat jaar. In een oogwenk liep het kilometerslange grottencomplex onder, en de jongens – in de leeftijd van 11 tot 16, kinderen nog – zaten als ratten in de val. Hun mountainbikes stonden keurig geparkeerd bij de ingang, maar het was de vraag of ze ooit nog zouden worden opgehaald. In de stromende regen werd een omvangrijke internationale reddingsoperatie met duizenden vrijwilligers opgezet. Die zou liefst achttien dagen duren en door de te snijden spanning verschenen cameraploegen uit alle windstreken op de plek van de wassende wateren des onheils. De complete planeet leefde mee. Emo-tv in haar puurste vorm, die loeihard de huiskamer binnenkwam. En helemaal mooi was dat alles wonderwel goed afliep. Al snel werd er over de reddingsactie gesproken als een symbool van hoop in een onrustige wereld. Spijtig was het wel dat uiteindelijk twee van de Thaise duikers het leven lieten. Ook achteraf blijft het een heroïsch verhaal. Dat begrepen de documentairemakers Elizabeth Chai Vasarhelyi en Jimmy Chin, die voor zender National Geographic in 2021 de reconstructie The Rescue maakten. Een documentaire van 107 minuten, bekroond op vele festivals en goed voor vier sterren in de Volkskrant. Met als voornaamste conclusie: wat zou een speelfilm nog kunnen toevoegen aan dit doortimmerde verhaal, zoals het door de betrokkenen wordt verteld? Op die vraag krijgen we nu het antwoord. Hollywoodregisseur Ron Howard nam de handschoen op en presenteert deze week zijn speelfilm Thirteen Lives op Amazon Prime Video. Dat uitgerekend hij dit onderwerp koos, kan bijna geen verrassing heten. Ron Howard (68) hakte al vroeg in zijn carrière met dit bijltje. In 1991 kwam hij met het verdienstelijke Backdraft, een actiethriller over brandweermannen. En een hoogtepunt binnen zijn werk is Apollo 13 (1995), de gedramatiseerde versie van de ruimtevlucht die net niet in een ramp eindigde. Survival in outer space. De film met Tom Hanks, Kevin Bacon en Bill Paxton als de gedoemde Apollo-crew pakte twee Oscars en geldt onder filmfans nog steeds als Howards beste werkstuk. Dankzij zijn reputatie kon Howard voor zijn nieuwe survivalavontuur Thirteen Lives opnieuw een beroep doen op acteurs van de A-lijst, met Viggo Mortensen en Colin Farrell als de (ook in werkelijkheid) ingevlogen Britse kikvorsmannen Richard Stanton en John Volanthen. Joel Edgerton speelt de Australische duiker en anesthesist Richard Harris, die met een even riskant als vermetel plan de sleutel tot de redding vond. Zijn opmerkelijke aanpak: ‘Zet die jongens een duikbril met zuurstofslang op en breng ze met een spuitje voor korte tijd buiten bewustzijn.’ Zo zou het voor de duikers eenvoudiger worden ze door al die spelonken terug naar de buitenwereld te voeren. Vooropgesteld: je voelt dat Thirteen Lives met liefde is gemaakt. Het is een claustrofobische ervaring voor de kijker, in die benauwde, ondergelopen grotten met de hulpeloze voetballertjes op hun ondergrondse klif. Om ze niet in paniek te laten raken heeft coach en voormalig boeddhistisch monnik Aek (Teeradon Supapunpynio) ze de technieken van meditatie geleerd: ‘Sluit je ogen. Adem in, adem uit’ – en dat werkt, blijkbaar. Als de kikvorsen na negen dagen voor het eerst fysiek contact met het voetbalteam leggen, mag je stellen dat zij het naar omstandigheden verbluffend goed maken. Ondertussen hangen de filmsterren niet de held uit, integendeel, het hele reddingsplan hangt van houtje-touwtje aan elkaar. Wat de spanning verder opvoert is het feit de zachtaardige gouverneur Narongsak die de operatie moet begeleiden eigenlijk al was ontslagen door het militair gezag. Dat zijn geen fijne jongens: ‘Generaals nemen geen orders aan van burgers’, klinkt het meermalen tegen de verzamelde reddingswerkers. De ravage die de massaal opgetrommelde tv-ploegen en drommen bezorgde familieleden onbedoeld op de rampplek aanrichten, komt ook goed uit de verf – je denkt daarbij even terug aan Billy Wilders mediasatire Ace in the Hole (1951). In interviews heeft Howard benadrukt dat hij geen reddingsfilm volgens het bekende Hollywoodrecept heeft willen maken (‘witte mannen komen even de klus klaren in een ver vreemd land'). Ook dat is gelukt. In zijn beelden heeft Howard aandacht voor de couleur locale, de taal, de rol van het boeddhisme. Maar hoe nauwgezet en menselijk het resultaat ook is, de gedramatiseerde speelfilmversie van 2 uur 17 minuten voegt helaas weinig toe aan de documentaire The Rescue van 107 minuten. Soms valt non-fictie gewoon niet te kloppen.||https://www.volkskrant.nl/cultuur-media/kan-een-speelfilm-over-het-drama-in-de-thaise-grot-de-geweldige-documentaire-uit-2021-overtreffen~b1f09e1e/
2022-08-03||Het loopt storm voor een plekje in het gewraakte ASC: ‘Het corps, dat laat je niet zomaar schieten’||In de Amsterdamse Warmoesstraat, waar iedereen die warmloopt voor ambachtelijk gebakken brood, psychedelische parafernalia of ruige homoseks zijn hart kan ophalen, staat op woensdagochtend om 8 uur al een rij van 150 meter voor het pand op nummer 153. Tientallen studenten in spe, onder wie overwegend meisjes met lang blond haar en jongens met strak gekamde lokken, hebben zich hier verzameld voor de tweede aanmelddag van het Amsterdamse studentencorps ASC/AVSV. Over een uur gaan de poorten open van de statige sociëteit, waar het adagium Nos Iungit Amicitia (‘Vriendschap verbindt ons’) de gevel siert. Helemaal vooraan in de rij staan acht meiden uit de regio Haarlem. ‘Ik was hier al om half 6’, zegt de 19-jarige Anna, haar aanmeldformulier in haar handen geklemd. ‘Ik wilde zeker weten dat ik lid kan worden. Het lijkt me echt geweldig.’ Wie de jonge menigte gadeslaat, zou bijna denken dat het h-woord nooit gevallen is bij het Amsterdamsch Studenten Corps. Alsof er niet een week geleden een filmpje uitlekte waarop mannelijke bestuursleden van de vereniging tijdens toespraken bij een lustrumdiner verkondigden dat vrouwen niks meer zijn dan ‘hoeren’ en ‘sperma-emmers’, dat ‘de heren de nekken van vrouwen zullen breken om hun lul erin te steken’ en dat de beloofde cultuurverandering bij ASC/AVSV slechts een ‘façade’ is. Alsof het halve land geen schande had gesproken over die uitlatingen en de rector van het corps zich niet gedwongen had gezien haar functie neer te leggen. Alsof dat allemaal niet is gebeurd. ‘Natuurlijk ben ik geschrokken van die uitspraken’, zegt Anna. ‘Maar van vriendinnen die al bij het corps zitten, weet ik dat het er lang niet altijd zo aan toegaat. Dit waren gewoon een paar idioten.’ Dat 270 vrouwelijke leden van het ASC/AVSV na het lustrumdiner een woedende brief stuurden aan het bestuur (‘Wij horen de mannen al denken ‘het is maar een grap’. Volgens ons is de grap voorbij’), stelt haar gerust. ‘Het laat zien dat zulk gedrag niet meer wordt gepikt.’ Als ze al twijfels had over haar aanmelding, dan heeft haar vader haar het laatste duwtje gegeven. ‘Hij is ook lid geweest van het corps. Volgens hem moest ik deze kans gewoon grijpen.’ Zo denken veel jongeren in de rij erover: natuurlijk, die uitspraken konden niet, maar uiteindelijk biedt het corps wel zicht op levenslange vriendschappen en een gloedvolle carrière. Vraag maar aan Frits Bolkestein, Kajsa Ollongren, Philippe Remarque, Edwin Rutten en al die andere prominente alumni van ASC/AVSV. ‘Dat laat je niet zomaar schieten’, zegt Anna. Het verklaart mede waarom incidenten bij studentencorpora bijna nooit leiden tot teruglopende ledenaantallen. Toen ASC/AVSV in 2021 ook al in opspraak kwam omdat er tijdens de ontgroeningen buitensporig geweld was gebruikt, bleef het ledenbestand op peil. En toen in 2016 bekend werd dat er bij het Groningse Vindicat een almanak rondging met daarin de ‘23 mooiste mokkels’ en hun telefoonnummers, en later ook een aspirant-lid ernstig gewond raakte toen er een ontgroener op zijn hoofd was gaan staan, meldden zich het jaar erna meer studenten bij het corps aan dan ooit. Toch lijken de jongeren in de Warmoesstraat enig ongemak te voelen over hun aanwezigheid in de rij. Bijna niemand wil de Volkskrant te woord staan. Wie dat wel doet, zoals Anna, krijgt al snel een reprimande van de anderen: ‘Ophouden met praten nu!’ Sommigen bedekken hun gezicht als ze worden gefotografeerd. ‘Heel Nederland heeft een mening over ons’, verklaart een meisje dat ook Anna heet, of in elk geval zegt te heten. ‘Dan wil je niet met je naam in de krant.’ Nu stonden corpsleden nooit bekend om hun openheid, maar dit keer valt de huiver te begrijpen. De massale kritiek die ASC/AVSV afgelopen week te verduren kreeg, was vergelijkbaar met die van 1962, toen tijdens een ontgroening tweehonderd Amsterdamse novieten op een zolder werden opgesloten onder het motto ‘Dachautje spelen’. Burgemeester Femke Halsema liet weten dat ze de kreet over het ‘nekken breken’ beschouwde als een ‘oproep tot geweld tegen vrouwen’. De Amsterdamse universiteiten, die sinds de incidenten van vorig jaar geen bestuursbeurzen meer aan ASC/AVSV verstrekten, draaiden de geldkraan nog iets steviger dicht. Ook actiegroep Amsterdamse Sperma Containers kwam in het geweer en bekladde de sociëteit met leuzen als ‘pro-hoeren, anti-ballen’. Nadat de inschrijvingsprocedure voor ASC/AVSV al een week was opgeschort, maakte het bestuur van het corps dinsdag bekend dat er dit jaar geen ontgroening ‘met beproevingen’ zal plaatsvinden. Jammer, vindt Anna nummer twee. ‘Daardoor missen we toch de full experience. Het is ook een manier om saamhorigheid te kweken.’ Wie deze ochtend in de rij ontbreekt is de bekendste aankomend student van Nederland. Of prinses Amalia haar eerder aangekondigde aanmelding bij ASC/AVSV heroverweegt vanwege het seksisme bij het corps, wil de Rijksvoorlichtingsdienst niet kwijt: ‘Het is een privékwestie tot ze zelf besluit om daar meer over te zeggen.’ Wel komt er een gebruinde gestalte in een poloshirt de Warmoesstraat ingesloft, om zich helemaal achteraan in de rij aan te sluiten. Nee, ook hij wil niet met de krant praten. ‘Jullie zijn alleen maar uit op sensatie.’ Of hij het h-woord ooit in de mond zou nemen? ‘Ach, hou toch op, gast,’ zegt de jongen. ‘Dat was gewoon een grap.’||https://www.volkskrant.nl/nieuws-achtergrond/het-loopt-storm-voor-een-plekje-in-het-gewraakte-asc-het-corps-dat-laat-je-niet-zomaar-schieten~b9930a27/
2022-08-03||Het weerbericht voor donderdag 4 augustus: iets minder warm||Het is donderdag overwegend zonnig en tot de avond droog. Met veel zon warmt het snel op naar 23 tot 32 graden. Tropische waarden zijn alleen weggelegd voor het zuidoosten van het land. Door een naar noordwest draaiende en toenemende wind wordt in de loop van de dag minder warme lucht over ons land geblazen. In de avond brengen buien met kans op onweer in het zuidoosten van het land afkoeling. Op veel plaatsen houdt de droogte echter nog aan, want een hogedrukgebied boven de Britse Eilanden bouwt vrijdag op. Zeer lokaal is vrijdagochtend een enkele bui mogelijk, maar op veruit de meeste plaatsen valt geen regen te verwachten. Door een noordenwind wordt het vrij gematigd zomerweer, met 20 tot 24 graden is het beduidend minder warm dan donderdag. De minimumtemperatuur is in het weekend merkbaar lager dan de voorgaande dagen. Verder landinwaarts is het rond zonsopkomst vrij koel met 9 of 10 graden. De as van het hogedrukgebied ligt boven ons land en doordat de wind vooral in de zuidelijke delen van het land naar het noordoosten draait, wordt het zondagmiddag een graadje warmer. Na het weekend stijgt de temperatuur opnieuw naar zomerse waarden.||https://www.volkskrant.nl/nieuws-achtergrond/het-weerbericht-voor-donderdag-4-augustus-iets-minder-warm~bec6023a/
2022-08-03||Waarom draagt Shell de extra winst niet af aan de samenleving, om burgers in nood enigszins te helpen?||Precies twee jaar geleden leed Shell een recordverlies van ruim 18 miljard euro in een kwartaal. De coronapandemie had de wereld stilgelegd en het toen nog deels Nederlandse olieconcern kon zijn fossiele handelswaar aan de straatstenen niet kwijt. Hoe anders is de situatie nu. Shell boekte het afgelopen kwartaal een recordwinst van ruim 11 miljard euro. Belangrijkste reden: de oorlog in Oekraïne. Doordat Poetin de gaskraan sluit, beleeft ’s werelds grootste handelaar in lng (vloeibaar aardgas, momenteel het enige serieuze alternatief) gouden tijden. Hoewel Shell zich als een van de eerste multinationals terugtrok uit Rusland, spint het onbedoeld ook garen bij de oorlog. Vraag is wat het doet met het geld dat het in de schoot geworpen kreeg. Shell besloot personeel en aandeelhouders te trakteren. Beleggers kregen in het eerste halfjaar ruim 14 miljard van de winst. Ook andere oliereuzen fêteren beleggers. Dat wekt wrevel, omdat miljoenen burgers wereldwijd de rekening betalen. Waarom draagt Shell de extra winst niet af aan de samenleving, zodat de nood voor burgers enigszins gelenigd kan worden? Waarom wordt het concern niet gedwongen veel meer te investeren in duurzame energieopwekking? Terechte vragen, die ook in de Tweede Kamer werden gesteld. Deels gebeurt dit al. In het Verenigd Koninkrijk (Shell is niet langer deels Nederlands) moet het concern eenmalig een kwart van de winst inleveren. Het Nederlandse kabinet wil de fossiele sector geen mazzel-taks opleggen. Enkele van de argumenten zijn: invoering kost te veel tijd (hoewel andere landen het wel deden); we bemoeien ons niet met de bedrijfsvoering; we weten niet waar de winst ‘neerslaat’ en een taks bemoeilijkt de exploratie van nieuwe gasvelden in de Noordzee. Vooral dat laatste is pijnlijk. Deze week werd duidelijk dat er veel meer gas in de Noordzeebodem zit dan gedacht. Hiermee kan een deel van het Russisch gas worden vervangen en wordt de politieke druk op ‘Groningen’ verlaagd. En dit gas vertegenwoordigt tegen de huidige prijzen een waarde van 160 miljard euro. Waar nog geen jaar geleden het klimaat (na diverse rechtszaken) de hoogste prioriteit had en energiezekerheid nauwelijks aandacht kreeg, zijn de rollen nu omgedraaid. Alles draait om het veiligstellen van fossiele brandstoffen, daarna gaan we wel weer met het klimaat aan de slag. Als het kabinet fossiele overwinsten niet wil afromen, laat het dan in elk geval de aanstaande Noordzeemiljarden gebruiken om extra te investeren in duurzame opwekking van energie en om burgers te steunen die nu de zwaarste klappen krijgen.||https://www.volkskrant.nl/columns-opinie/waarom-draagt-shell-de-extra-winst-niet-af-aan-de-samenleving-om-burgers-in-nood-enigszins-te-helpen~baee72b6/
2022-08-03||In ‘Football meets Dance’ laten professionele dansers, acteurs en buurtkinderen de energie bruisen||De tweelingbroers Mustafa en Muaad (8) hangen de hele ochtend al rond op het Belaveldje in Tilburg-Noord. ‘Zullen we lekker neuken?’, bluffen ze tegen Heleen Volman (59), zakelijk leider van de Corpo Máquina Society. Het Brabantse collectief is als vaste bewoner neergestreken in de gymzaal van basisschool De Vlashof, aan dit plein in de Sibeliusbuurt. Volman lacht om hun brutale blikken en zegt dat ze vanaf drie uur met al hun vrienden welkom zijn. Elke middag zetten Volman en artistiek leider Guilherme Miotto (42) hier de deuren open voor buurtkinderen om mee te doen aan repetities van hun nieuwe project It takes a Child to Raise a Village – Football meets Dance. Daarin geeft Miotto vijf dansers, vier voetballers, acteurs en muzikanten de opdracht al hun talent en creativiteit in het teken te stellen van de levenslust en energie van deelnemende kinderen. Hoeveel dat er zijn, verschilt per dag. De ene keer komen er vijf opdagen, de andere keer staat een legertje van dertig te trappelen om mee te doen met de professionele performers, die eerst ’s ochtends zelf met Miotto spel- en dansscènes hebben voorbereid. Die scènes vormen de kern van de voorstelling. In september treden ze op in Breda en Tilburg. Later toert de voorstelling langs nog tien steden, telkens met lokale deelnemers. De komende week verhuist het project van thuisbasis Tilburg-Noord naar Den Bosch-West. Tijdens Theaterfestival Boulevard neemt Corpo Máquina Society tijdelijk bezit van een school in De Kruiskamp, door de gemeente eerder aangemerkt als ‘boefjeswijk’. In 2018 trok een wethouder aan de bel omdat jongeren in de Kruiskampse straatcultuur zouden worden klaargestoomd voor criminaliteit. Hetzelfde oordeel treft vaak de Sibeliuswijk in Tilburg-Noord. Het is precies waarom Corpus Máquina Society, met steun van onder meer Europese subsidie, juist hier is neergestreken. Volman: ‘Het eerste wat bewoners ons vroegen was: goh, willen jullie echt blijven? Ze zijn te vaak geconfronteerd met goedbedoelde initiatieven die alleen iets brengen. Wij willen deel worden van de buurt en komen ook iets halen: de onbevangen energie die hier volop gist bij kinderen.’ Miotto, een beer van een vent, herkent dit ongebruikte talent bij kinderen als geen ander. Zelf groeide hij op in de gewelddadige straatcultuur van de Braziliaanse stad Uberaba. Als er daar niet toevallig een circusproject was neergestreken, dat zijn energieke bewegingsstijl op waarde had geschat, was hij waarschijnlijk net zo geëindigd als bijna al zijn straatvrienden: bij een bende of onder de grond. Een tattoo op zijn arm herinnert nog aan dat verleden, dat hij zwijgend wegwimpelt. Wel benadrukt de choreograaf dat hij dankzij een beurs van een mecenas naar een Russisch balletgezelschap kon en toen via Duitsland in Nederland belandde. Hier viel Miotto op als eigenzinnig danser in choreografieën van onder anderen Krisztina de Châtel en het duo Emio Greco & Pieter C. Scholten. Sinds hij zelf voorstellingen maakt, werkt hij samen met dansers, skaters, basketballers en voetballers. In Tilburg-Noord raakte Miotto bevriend met baltovenaar Nasser Lhajoui, tweevoudig wereldkampioen ground moves. Deze koning van de panna’s, opgegroeid in de Sibeliusstraat en inmiddels zelf vader van een zoon, trapte zijn eerste balletje in de kooi op het Belaveld. Met Nasser maakte Miotto in 2018 de voorstelling Ball. Aan It takes a Child doet Nassers 17-jarige zus Iman mee, een van de vrouwelijke leden van Nassers beroemde straatvoetbalcrew El Jacksons. Deze bloedhete donderdagmiddag dribbelen naast Mustafa, Muaad, Yusuf en Sedef ook drie tienermeiden met kleurige voetballen door de gymzaal. ‘Waar is Iman?’, roepen Amina, Aya en Sidra in koor. Ze zijn fan van de 17-jarige voetbalster en gaan los op de live gespeelde muziek: ballen rollen over ruggen, kleven aan voeten, vormen een rupsband of belanden in of naast de basket. Bob Ott (21), dit jaar afgestudeerd aan de Toneelacademie, vindt het heerlijk. Zelf voetbalde hij jarenlang bij FC Hekelingen in Spijkenisse. Maar, benadrukt hij, dit is geen kindervakantiewerk. Het gaat om de versmelting van kunst en maatschappij. ‘Alleen wel zonder hiërarchie tussen profs en amateurs’, voegt Miotto toe. Een van de vier straatvoetballers kan sinds twee maanden weer in korte broek meedoen. Op 8 juni is gezamenlijk gevierd dat zijn enkelband door de reclassering werd verwijderd. Waarvoor hij in België tweeënhalf jaar vast heeft gezeten, wil Volman niet weten. Een keer, in het begin, ging het bijna mis. De freestyle voetballer kwam bij een breakdance battle ronde na ronde verder. Voor de beslissende finale moest Volman hem met pijn in het hart uit de strijd halen, om een piepende enkelband buiten de toegestane uren te voorkomen. Miotto: ‘Ik wil laten zien dat in iemand altijd ergens de energie ligt opgesloten om vrij met zijn identiteit om te gaan. Dat je je niet hoeft vast te laten pinnen op je verleden. Kinderen kunnen dat van nature. Ik zet dat met voetbal en dans in beweging.’ Op de terugweg schiet een posterspreuk van Loesje door het hoofd: ‘Wat er ook speelt in een land, laat het vooral de kinderen zijn.’||https://www.volkskrant.nl/cultuur-media/in-football-meets-dance-laten-professionele-dansers-acteurs-en-buurtkinderen-de-energie-bruisen~b76fcec3/
2022-08-03||Heeft zo’n vierde of vijfde prik tegen corona wel zin?||Vooropgesteld: het effect van de vorige prikken is niet plotseling verdwenen. Uit cijfers van het Britse gezondheidsagentschap blijkt dat ook een jaar na dato de twee eerste vaccins nog voor zo’n 35 en 82 procent beschermen tegen respectievelijk ziekenhuisopname en ic-opname. Bij mensen die ook nog een booster haalden, is dat effect nog groter. Uit cijfers van het RIVM blijkt dat zij na verloop van tijd nog voor zo’n 65 procent beschermd zijn tegen ziekenhuisopname. Voor ouderen die al een vierde prik hebben gehad, is de bescherming volgens het instituut zelfs opgekrikt naar 77 procent. Met elke nieuwe prik gaat de bescherming dus weer wat omhoog. Dat lijkt de belangrijkste reden voor minister Kuipers van Volksgezondheid om aan een nieuwe vaccinatieronde te beginnen. In een brief aan de Tweede Kamer bericht hij de ‘bescherming tegen ernstige ziekte en sterfte’ op peil te willen houden. Om het maximale eruit te halen wil Kuipers bovendien prikken met aangepaste, zogenoemde bivalente, vaccins. Bivalente vaccins zijn zo aangepast dat ze bescherming bieden tegen een scala aan coronavarianten, zegt Ben van der Zeijst, vaccinoloog aan het LUMC. ‘De huidige vaccins beschermen ook bij nieuwe varianten nog steeds goed tegen ernstige ziekte, maar tegen een infectie doen ze het heel slecht. Uit eerste onderzoeken blijkt dat bivalente vaccins daar beter in slagen’. Fabrikanten als Moderna en Pfizer-Biontech hebben inmiddels een dergelijk vaccin ontwikkeld. De verwachting is dat dat in september zal worden goedgekeurd door het Europees Geneesmiddelenbureau EMA. In principe moet dat op tijd zijn voor de vaccinatieronde die vanaf 12 september begint, al moeten de vaccins dan wel ook op tijd geleverd worden. Dat kan nog weleens meevallen, denkt Van der Zeijst. ‘Het is nog niet onomstotelijk bewezen, maar er zijn signalen dat de bivalente vaccins ook beter beschermen tegen nieuwe varianten.’ Dit komt doordat varianten, en hun mutaties, tot nu toe veel op elkaar lijken. ‘Het is dan bemoedigend dat het bivalente vaccin tot nu toe op vrijwel alle varianten aanslaat.’ En dat laatste kan volgens hem voor twijfelaars weleens het doorslaggevende argument zijn om de herhaalprik toch te laten zetten. ‘Sommige mensen hebben al twee prikken gehad, daarna een booster gekregen én een besmetting doorgemaakt. Onderzoek laat zien dat je dan erg goed beschermd bent. Je hebt eigenlijk een vierde prik gehad. Maar een prik met een bivalent vaccin biedt dus hoogstwaarschijnlijk een betere bescherming tegen nieuwe varianten: en ook dat kun je meewegen.’ Het zou goed kunnen dat in de komende jaren meer coronaprikken volgen, bijvoorbeeld voor kwetsbaren of ouderen, en in combinatie met de griepprik. Maar de kans op nóg een grootschalige vaccinatieronde na de ronde die er in september aankomt acht Van der Zeijst klein. ‘We zien dat veel mensen goed beschermd zijn door vaccins en besmettingen. Een besmettingsgolf leidt niet noodzakelijk tot volle ziekenhuizen.’ Voor de herhaalprik zijn er in september 13.300 mensen nodig bij de GGD, zegt een woordvoerder. Het is volgens hem een ‘flinke uitdaging’ om al die mensen op tijd te werven in een krappe arbeidsmarkt. De wervingscampagne zou op schema liggen om straks 700 duizend prikken per week te kunnen zetten bij de 25 GGD’s door het hele land. De GGD’s proberen op verschillende manieren de nieuwe prikronde zo efficiënt mogelijk te laten verlopen. In plaats van in aparte hokjes kunnen op sommige locaties straks mensen in rijen worden geprikt, wat de afhandeling versnelt. Ook voert de GGD barcodes in op afspraakbevestigingen, die medewerkers op locatie scannen voor alle benodigde gegevens. Of de campagne in de huidige vorm doorgaat is sterk afhankelijk van de beschikbaarheid van de nieuwe aangepaste vaccins, zegt de GGD-woordvoerder. ‘De opkomst hangt daarmee samen. We hebben onze logistieke operatie daarop ingesteld.’ In totaal komen zo’n 13 miljoen mensen in aanmerking voor de herhaalprik. De GGD verwacht 3,9 miljoen 60-plussers en nog eens tussen de 2 en de 5 miljoen mensen in de leeftijd van 12 tot 59 jaar.||https://www.volkskrant.nl/nieuws-achtergrond/heeft-zo-n-vierde-of-vijfde-prik-tegen-corona-wel-zin~b45f0bd8/
2022-08-03||Wat kan Guyana wel met de olie wat Suriname niet kan?||Terwijl Suriname in de zoveelste economische en politieke crisis is geraakt, gaat bij de buren in Guyana de vlag uit. Het land aan de andere kant van de Corantijnrivier is met straatlengte voorsprong de snelst groeiende economie in de wereld. Dit jaar stijgt het bbp naar verwacht met een duizelingwekkende 57,8 procent. En dat is nog hoger dan de 47,9 procent die eerder dit jaar door de Wereldbank was voorspeld. Voor 2023 wordt gerekend op een groei van ruim 30 procent. Hierdoor zou het bbp van het land in drie jaar tijd zijn verdubbeld. Het Zuid-Amerikaanse land, vroeger bekend als Brits-Guyana, dankt dit aan de olie-industrie. Het land wint elke dag voor de kust 350 duizend vaten olie, die dankzij de stijging van de olieprijs vanwege de oorlog in het verre Europa de economie een ongekende oppepper geven. Nog voor 2030 moet de olieproductie zijn opgevoerd tot een miljoen vaten per dag. Guyana (750 duizend inwoners) beschikt over een bewezen oliereserve van elf miljard vaten, in wat het Suriname-Guyana Basin wordt genoemd – het water voor de kust van beide landen. Deze bronnen werden in 2015 door Exxon ontdekt en zijn nu in exploitatie. Dankzij deze inkomsten is Guyana het favoriete jongetje in de klas van IMF en Wereldbank geworden, die jubelend het succes onderstrepen en vooral het beleid van de regering toejuichen om de oliebaten in andere economische activiteiten te steken. Ook in het deel van het bassin van buurland Suriname (600 duizend inwoners) zitten grote hoeveelheden olie. Maar daar zijn de oliebronnen nauwelijks tot ontwikkeling gebracht. Alleen op land wint het Suriname zo’n zes miljoen vaten per jaar, net genoeg om zelfvoorzienend te zijn. Maar het duurt zeker nog tien jaar voordat Suriname de oliereserves offshore in klinkende munt kan omzetten. Het land verkeert intussen in een soort van continue economische crisis. In 2020 kromp de economie met 15,9 procent en vorig jaar met 3,5 procent. En ook dit jaar dreigt krimp. Het volk is in opstand gekomen tegen president Chan Santokhi, die twee jaar geleden als de redder van de natie gold toen hij een einde maakte aan het presidentschap van Desi Bouterse. Het betekende het einde van de internationale isolatie van het land. Er kon een beroep worden gedaan op IMF-kredieten. Maar de liefde is bekoeld. Santokhi wordt nu beschuldigd van vriendjespolitiek en corruptie. In het land eist het actiecomité Organic Movement dat de verhoging van de prijzen in de winkels wordt teruggedraaid en er weer subsidies komen voor elektriciteit en benzine. Maar het IMF dat Suriname nog tot voor kort vertroetelde, weigert nu al verdere monetaire steun, omdat het land de financiële huishouding niet op orde wil brengen met een verhoging van de btw – laat staan dat het IMF de subsidiëring van brandstof zou tolereren. Heel lang was Suriname rijker dan Guyana. Die tijd is voorbij. Zelfs bij het vinden van het zwarte goud is het adagium: wie het eerste komt, wie het eerste maalt.||https://www.volkskrant.nl/economie/wat-kan-guyana-wel-met-de-olie-wat-suriname-niet-kan~b4abbad2/
2022-08-03||‘Verkracht of niet’ is misschien wat schools, maar daar is niets op tegen||Na een drankovergoten feestje belandt Max – laatste trein ‘gemist’ – bij zijn ex-vriendin Tessa. Hij belt aan bij haar studentenhuis, een huisgenoot doet open en brengt hem naar Tessa, die na het feestje al in slaap was gevallen. Oké, je mag blijven, zegt zij: op de bank slapen. Rillend ligt de natgeregende Max op de krappe tweezitter en vraagt om een dekentje. Lachend bekijkt Tessa zijn gestuntel en zegt: ‘Kom maar hier dan. Maar geen gedoe, hè, gewoon slapen.’ Dat belooft Max. Even later kruipt hij tegen haar aan, begint haar te betasten, en heeft, hoewel ze even tegenstribbelt, seks met haar. Zij ligt onder hem, hij steunt op haar handen, zodat ze zich niet kan verweren. Ze lijkt te bevriezen en zegt na afloop niets. De volgende ochtend maakt ze, zwijgzaam, een ontbijtje voor Max. Het zijn sleutelmomenten in het dinsdag voor het eerst uitgezonden, op jongeren gerichte BNNVara-programma Verkracht of niet, waarin presentatoren Geraldine Kemper en Tim Hofman met een groep twintigers, vrouwen en mannen, seksuele grenzen verkennen. Wanneer is sprake van wederzijdse instemming en wanneer van onvrijwillige seks – van verkrachting, aanranding? Bestaat er tussen instemming en dwang een schemerzone, en welke factoren maken daar dat zaken niet zo zwart-wit liggen als gedacht? Had Tessa Max wel bij haar in bed moeten laten kruipen, dat is toch vragen om moeilijkheden? Is hun beider dronkenschap geen excuus voor Max? Had de dronkelap wel in de gaten dat Tessa geen seks met hem wilde? Het gedramatiseerde voorval van Max en Tessa, ontleend aan een werkelijk voor de rechter gebrachte verkrachtingszaak, wordt in Verkracht of niet onderbroken voor groepsgesprekken waarin de jongeren hun standpunten verduidelijken, aanscherpen, wijzigen naarmate meer details bekend worden over het vermeende misdrijf. Onderwijl vertellen sommigen over hun eigen ervaringen: zo is er een 25-jarige vrouw die ooit een jongen naar huis had meegetroond en seksuele avances had gemaakt terwijl hij duidelijk had gezegd dat hij niet wilde. Verkracht of niet pelt de kwestie af tot aan de kern. Een officier van justitie vertelt dat ze zich in de strafzaak laat leiden door wat Max heeft misdaan: dat bepaalt of hij schuldig wordt verklaard. Pas bij de bepaling van de strafmaat komen verzachtende omstandigheden – het schemergebied – aan de orde. In de nagespeelde strafzaak legt Max’ advocaat Tessa het vuur aan de schenen. Enkele slachtoffers van seksuele overschrijding vertellen dat zij (veel voorkomende) victim blaming, de schuld leggen bij het slachtoffer, als bijna nog vernederender hebben ervaren dan hun aanranding zelf. Misschien is Verkracht of niet wat schools, een hedendaagse variant op een groepsgesprek met lichtbeelden uit de seventies. Maar ik zou, gezien de nuances, het prima acteerwerk en de openhartigheid van de deelnemers niet weten wat daarop tegen is. Ander ouderwets woord: taboedoorbrekend. Nog steeds nodig.||https://www.volkskrant.nl/columns-opinie/verkracht-of-niet-is-misschien-wat-schools-maar-daar-is-niets-op-tegen~b6149624d/
2022-08-03||Hier kun je je bij elke bocht volgieten met huisgemaakte armagnac en ongans vreten aan confit de canard||Bij elke stap die ik zet knispert het grind onder mijn sandalen. Zelfs de geluiden hier zijn Frans. Mijn ogen gaan over de grafstenen. Ik heb hier niets te zoeken, maar wel iets te vinden. Van sommige graven zijn de zerken onleesbaar verweerd door een eeuw van regen en wind en zon. We zijn hier alleen, de enige beweging komt van midden op de begraafplaats, waar een Franse vlag traag wappert in een zachte wind. Ik kom bij een viertal graven van jonge jongens die tijdens de Eerste Wereldoorlog zijn gestorven en bij elkaar liggen. ‘Voor de kinderen van Le Houga’, staat er op een gedenkplaat. Le Houga is een kruimel van een dorp in Gers, een naam die ik jarenlang vooral associeerde met Pardoel en niet zozeer met het departement waar mijn vaders kant van de familie vandaan komt. Mijn overgrootvader vertrok in de jaren twintig uit Friesland en vestigde zich in deze doodstille regio waar je bijna geen toerist ziet en je je bij elke bocht kan volgieten met huisgemaakte armagnac en ongans kan vreten aan confit de canard. Ergens op deze begraafplaats moet hij liggen. De weg hier naartoe was lang en broeierig en slingerde langs glooiende heuvels vol velden met zonnebloemen en druiven, verlaten boerderijen waar de klimop door de ramen naar buiten groeit, langs statige cipressen en verbleekte graffiti die de schuld van alles bij Macron legt. Volgens mij zie ik iets. Daar, een paar rijen vervlogen levens verder, staan twee witte identieke grafzerken met de naam Althuisius. Ik loop erheen en terwijl ik probeer niet op andere graven te stappen, gebaar ik naar mijn vriendin dat ze mijn kant moet opkomen. Het zijn eenvoudige graven, iets verzakt, maar omdat ze spierwit zijn doen ze nieuw aan. Althuisius, Elcke staat er op de ene steen. Mijn overgrootvader heette eigenlijk Eelke, maar dat vonden de Fransen lastig. Zijn zoon Gerben, de oom van mijn vader, ligt naast hem. Die hebben ze Germain genoemd. Ik had me voorgenomen het niet te doen, maar nu ik hier daadwerkelijk sta gebeurt het toch. Deze onbekende levens op deze onbekende plek hebben er uiteindelijk toe geleid dat ik hier nu ben. Ik schrik een beetje als ik de tranen achter mijn ogen voel prikken. Ze komen plots en zijn alweer verdwenen als mijn vriendin en mijn kinderen bij me zijn. We nemen ons voor later terug te komen met een bosje bloemen. Terwijl we teruglopen naar de auto vertelt mijn vriendin dat ze vroeger een clown wilde worden. Een clown. Dat geeft toch ook te denken.||https://www.volkskrant.nl/mensen/hier-kun-je-je-bij-elke-bocht-volgieten-met-huisgemaakte-armagnac-en-ongans-vreten-aan-confit-de-canard~b61ff3d1/
2022-08-03||Schip met Oekraïens graan is Istanbul voorbij, maar weg naar herstel export is nog lang||De Razoni is het eerste schip dat is uitgevaren uit de haven van Odesa sinds de Russische invasie. Rusland en Oekraïne spraken eind juli af dat graanschepen veilig de Zwarte Zee over mogen steken. Oekraïne is doorgaans een van de belangrijkste graanleveranciers ter wereld, maar zonder scheepvaart is de uitvoer moeilijk. Een vrachtschip als de Razoni kan ruim 300 keer zoveel vervoeren als een vrachtwagen met oplegger. Afgelopen maanden werd slechts 3,5 miljoen ton aan tarwe, maïs en gerst geëxporteerd, voornamelijk via de nabij gelegen Roemeense havenstad Constanta. In dezelfde periode in 2021 exporteerde Oekraïne 10 miljoen ton. De Oekraïense president Zelensky zegt dat de 26 duizend ton maïs in de Razoni slechts een fractie is van de hoeveelheid voedsel die nodig is om de economie te redden. In de havens van Oekraïne ligt volgens de overheid nog 20 miljoen ton graan. Afgelopen jaren bedroeg de export zo’n 50 miljoen ton per jaar. Volgens Oekraïne liggen er nog zestien schepen klaar in de havens, met zo’n 575 duizend ton aan boord. Intussen heersen er zorgen over de graanproductie. Veel wordt verbouwd in het oosten en zuiden van het land, waar zware gevechten plaatsvinden. Zo heeft de provincie Charkov het grootste aandeel in de Oekraïense graanproductie. Tussen 2016 en 2020 produceerde de regio gemiddeld 8 procent van het landelijke totaal.||https://www.volkskrant.nl/nieuws-achtergrond/schip-met-oekraiens-graan-is-istanbul-voorbij-maar-weg-naar-herstel-export-is-nog-lang~bea6daaa/
2022-08-03||Lucien Kroll (1927-2022), voorvechter van een antiautoritaire architectuur ||In 1988 belde de fotograaf van het Japans architectuurtijdschrift SD, dat een editie maakte over de Belgische architect Lucien Kroll, vanuit Parijs naar Krolls bureau: hij kon het project dat hij moest fotograferen niet vinden. Toen Kroll begreep dat de fotograaf midden in de wijk stond die hij – samen met bewoners – had ontworpen, verscheen een glimlach op zijn gezicht: zijn architectuur werd niet als zodanig herkend. Een groter compliment kon je Kroll niet geven. Op 95-jarige leeftijd is Kroll overleden, een architect die ‘niet zozeer architectonische opvattingen als wel sociologische standpunten [had] omtrent de rol van de architect’, zoals de Belgische architectuurcriticus Christophe van Gerrewey in 2016 schreef. De autoritaire en autonome positie van de architect als creatief genie en schepper van de leefomgeving vond Kroll achterhaald en onwenselijk; met vooropgestelde plannen dwing je bewoners in een vorm waarvoor ze niet gekozen hebben. Na zijn studie aan de Brusselse hogeschool voor de kunsten La Cambre nam Kroll resoluut afstand van de op productie en economie gerichte massawoningbouw; hij koos voor participatie. In plaats van een stadsplan te tekenen en dat uit te werken, ontwierp hij schema’s om ‘bottom up’, zoals dat tegenwoordig heet, sociale structuren en behoeften van bewoners tot uitdrukking brengen. Een van zijn bekendste gebouwen is La Maison Médicale, de medische faculteit van de Katholieke Universiteit van Leuven, dat hij tussen 1969 en 1972 samen met studenten ontwierp. Een multifunctioneel complex als een enorme 3D-collage, met vrij indeelbare vloeren en binnenwanden die gebruikers naar wens kunnen verplaatsen – wat veelvuldig gebeurde. De Belgische architectuurcriticus Geert Beckaert vond dat Kroll met ‘La MéMé’ aan de stoelpoten van de architect(uur) zaagde; hij sprak over ‘an-architectuur’, en wees Krolls aanpak resoluut af. Kroll kreeg daarna geen werk meer in België, maar werd wel gevraagd in Duitsland, Frankrijk en Nederland. Begin jaren negentig bouwde hij het experimentele woonerf Ecolonia in Alphen aan den Rijn, een duurzame wijk waarin de voetganger voorop staat. Dat Kroll niet naar de opening door koningin Beatrix kwam, omdat het plan niet was uitgevoerd zoals bedacht, zegt veel over de manier waarop hij vasthield aan zijn principes. Eind jaren negentig realiseerde Kroll een markante flat met huisjes op het dak in Haarlem Zuid, en het woon-winkelcomplex De Zilvervloot in Dordrecht. ‘Het is momenteel zo dat de technologie, als ze gecombineerd wordt met het militaire en het financiële, de burgermaatschappij, de beschaving verstikt. Een stad moet lijken op een levende groepering van mensen, met variëteit, wanorde, tegenspraken, zin voor relaties tussen buren; met context, keuzes om zich te positioneren’, schreef Kroll in 2013. Tegen die tijd was zijn werk in een nieuw licht komen te staan. De bekende Nederlandse architect Rem Koolhaas hield in 2012 een interview met Kroll, waarin hij opbiechtte dat hij toen hij Krolls werk in de jaren zeventig leerde kennen, het ‘volstrekt afschuwelijk’ vond. Maar nu was hij ‘in staat om de schoonheid ervan te begrijpen’. Participatie, duurzaamheid, het computertekenprogramma dat hij ontwierp om bewonerswensen in plannen te verwerken: de thema’s zijn inmiddels alomtegenwoordig. Kroll was zijn tijd ver vooruit.||https://www.volkskrant.nl/cultuur-media/lucien-kroll-1927-2022-voorvechter-van-een-antiautoritaire-architectuur~b8ff7ca7/
2022-08-03||Pijnlijke taferelen op de filmset: van Rainer Werner Fassbinder tot Alfred Hitchcock||Rainer Werner Fassbinder, het Duitse genie verstrikt in zelfdestructie, overleed op 10 juni 1982, slechts 37 jaar oud. Maar niet voordat hij veertig speelfilms, twee tv-series, drie korte films en 24 toneelstukken had gemaakt. Hij werd dood aangetroffen achter zijn schrijfmachine in zijn appartement in München, na een fatale cocktail van drank, drugs en slaappillen. En er was niemand die het niet had zien aankomen, want wildeman Fassbinder was in alles wat hij deed excessief: op de set en privé. De laatste jaren hoorde je niet zo gek veel meer over zijn omvangrijke oeuvre. Maar zie: nu is daar de speelfilm Peter von Kant van de Franse regisseur François Ozon. Een biopic mag je het niet noemen, maar het is wel duidelijk dat de protagonist gebaseerd is op de geëxalteerde Fassbinder, en zo speelt acteur Denis Ménochet hem ook. Daarmee krijgen we dan in deze remake het spiegelbeeld van Fassbinders film Die bitteren Tränen der Petra von Kant (1972) te zien. Geestige surprise: hoofdrolspeler Hanna Schygulla zit ook in de nieuwe versie. En wel als moeder van de getourmenteerde regisseur – ze zingt zelfs nog een troostend slaapliedje voor hem. Hanna Schygulla (1943) heeft weleens teruggeblikt op haar turbulente samenwerking met Fassbinder. Ze vertelde hoe hij haar in 1967 uitnodigde voor zijn Münchener Action-Theater. Nadat dit anarchistische experiment uit elkaar was geploft verlegde hij zijn werkterrein naar de speelfilm, en hij nam Schygulla als vanzelfsprekend mee. ‘Ik wilde wel graag in zijn films spelen’, zei ze, ‘maar geen deel uitmaken van zijn coterie, of zeg maar gerust: zijn commune. Ik behoorde tot zijn vaste groep, maar ik was ook te gast. Ik moest weg kunnen wanneer ik wilde. Dat nam hij mij vaak kwalijk.’ Ze debuteerde in zijn immigrantendrama Katzelmacher (1969), er volgden nog twaalf producties samen. ‘Hij vertelde altijd over hoe hij met zijn films een huis wilde bouwen. Een huis met een zolder, een kelder, een dak en verborgen kamers. Soms als een levend geschiedenisboek, dan weer verbonden met de actualiteit.’ Na het zwart-witkostuumdrama Effi Briest (1974) leek hun professionele relatie als bij toverslag voorbij. Totdat hij vier jaar later weer doodleuk belde: ‘Ja hallo, hier Rainer.’‘Welke Rainer?’‘Nah, dumme Frage. Ik heb een film voor je’ Hij bedoelde het oorlogsdrama Die Ehe der Maria Braun (1979), een van zijn beste. Vervolgens kenden ze samen succes met de tv-serie Berlin Alexanderplatz (1980) en de film Lili Marleen (1981). Daar bleef het bij. Schygulla: ‘Nostalgie interesseert mij niet. Ik mis hem als ik werk. Hij bracht je naar de toppen van je kunnen, maar hij was ook de meester van de irritatie. Zijn frontale aanval op alles wat Duits was koppelde hij aan een passie voor Bratwurst, bier en Bayern München.’ Dat komt toch aardig overeen met de Fassbinder-creatie die François Ozon ons voorschotelt. Zeker als de hoofdpersoon weer eens achteloos opduikt in lederhose. Je ziet het ook in de documentaire Fassbinder (2015) van Annekatrin Hendel. Steekwoorden van zijn voormalige medewerkers: zeer getalenteerd, maar ook intens, obsessief, bezitterig, manipulatief en zo verder. Mooi tijdsbeeld, dat wel. En je denkt: zou zo veel gebullebak vandaag nog kunnen? In het tijdperk van woke, #MeToo en met een intimiteitscoördinator op de set? Dacht de filmkenner Fassbinder dat het gewoon zo hoorde? Daar geeft het verleden namelijk alle aanleiding toe. We maakten een lijstje van pijnlijke, ongemakkelijke situaties op de set. Geen regisseur (ook Fassbinder niet) zal ontkennen dat hij soms gebruikmaakt van psychologische spelletjes om zijn cast te prikkelen. Stanley Kubrick (1928-1999) maakte het bij The Shining (1980) wel heel bont. Voornaamste slachtoffer: Shelley Duvall. Zij speelt Wendy, de vrouw van de door demonen geplaagde Jack Nicholson. Ze ging er bijna aan onderdoor. Dat weten we omdat dochter Vivian Kubrick er met een handycam rondliep. Ze was net 17, zat nog op school en huppelde overal vrolijk naar binnen. Dat werd Making ‘The Shining’ – op dvd vind je deze minidocu van 35 minuten terug bij de extra’s. Achteraf schijnt papa Kubrick er nog wat belastende beelden uit te hebben geknipt, maar het eindresultaat blijft inzichtelijk. Snel wordt duidelijk dat Duvall constant op de rand van hysterie moet verkeren. Heel anders dan de evenwichtigere Wendy in het boek van Stephen King, maar beter voor de film, oordeelde Kubrick. Hij laat haar vaak en veel huilen, ook in het echt. Kubrick: ‘Ik ga geen medelijden met je hebben, hoor. Daar schiet je niets mee op.’Zij: ‘Toch wel. Toch wel.’ Ze snikt dat het te vaak over moet. Zoals die scène op de trap van het verlaten Overlook Hotel waarin ze Nicholson met een honkbalknuppel van het lijf probeert te houden: 127 takes. Even later zien we haar uitgeput op een matras, onder een dekentje, liggen trillen op de set: zenuwinzinking. Openhartig zegt ze tegen Vivian: ‘Ik begrijp wel dat een regisseur je geagiteerd wil krijgen. Zo haal je als acteur meer emoties uit jezelf. Ik heb bij The Shining meer over acteren geleerd dan in al mijn vorige films. Maar er waren ook momenten waarop ik dacht: waarom doet hij mij dit aan? Hoe kun je dit nu doen?’ Op zeker moment waren haar tranen op. Dat moest dan met gloss worden opgevangen in de schmink. Toen de film uitkwam werd in de recensies nogal lacherig gedaan over Shelley Duvall, maar met het verstrijken van de tijd sloeg dat in positieve zin om. Vergeleken met de maniakale acteur Klaus Kinski (1926-1991) was Fassbinder maar een beschaafde jongen. Ze hebben op film ook nooit samengewerkt. De Duitse regisseur Werner Herzog (1942) durfde het wel aan. Hoe dat er in de praktijk uitzag, zie je in zijn documentaire Mein liebster Feind (1999), ‘Mijn favoriete vijand’. Het is 1972. We zijn op de set van Aguirre, der Zorn Gottes, midden in de regenwouden van Peru. Kinski speelt Don Lope de Aguirre, een Spaanse conquistador die op zoek gaat naar El Dorado. Met elke bocht in de rivier wordt zijn waanzin een tikkeltje erger. Ook als de scène erop zit, trouwens. De camera loopt gewoon door, en dan gaat de cholerische acteur weer eens uit zijn bol. Als de koffie te lauw is. Als het eten naar zijn smaak niet deugt. Als hij zich stoort aan de Peruaanse figuranten. Dan gaat het twintig minuten lang van: Arschloch dit, Arschloch dat, tegen de stoïcijnse regisseur die doet alsof het gevloek van hem afglijdt als water van een eend. En deelt Herzog een complimentje uit, dan is het weer: ‘Goed gespeeld? Ik was niet goed, ik was geniaal! Ik was episch!’ Niet te doen, die Klaus. Na een volgend dieptepunt biedt de stamoudste aan om Kinski dan maar om te leggen. Maar dat gaat Herzog net iets te ver. Herr Kinski en hij moeten samen nog films maken als Nosferatu: Phantom der Nacht (1979) en Fitzcarraldo (1982). ‘Iedere grijze haar’, verzucht Herzog, ‘heb ik aan de egomaniak Klaus Kinski te danken in zijn door Yves Saint Laurent ontworpen militaire camouflagepak. Maar het enige wat voor mij telde was wat je uiteindelijk op het scherm zag. Ik mis hem.’ William Friedkin (1935) is regisseur van klassiekers als The French Connection (1971), The Exorcist (1973) en To Live and Die in L.A. (1985). Controversieel is hij zeker, want tijdens het draaien schuwde hij fysiek geweld niet – lees zijn memoires The Friedkin Connection (2013). Op zoek naar een schokeffect bij zijn acteurs kon hij die zomaar een pets in het gezicht geven, of akeliger nog: bespuwen. Alles voor een verrassend shot. Een ander idee was om bij The Exorcist de temperatuur in de kamer van het door de duivel bezeten meisje Regan (Linda Blair) tot het vriespunt te brengen. En zij zat daar in haar nachtjapon, rillend. Wat je noemt een heftige regisseur, opgegroeid in de gewelddadige straten van Chicago. Met typerende stoere praat: ‘Was ik geen filmregisseur geworden, dan was ik nu seriemoordenaar.’ Niemand was veilig, zelfs de grote acteur Gene Hackman niet. Tijdens een nachtelijke opname voor The French Connection moest hij in een kil New York als inspecteur Jimmy ‘Popeye’ Doyle posten om een drugsdeal te onderscheppen. Gevangen in een longshot met grofkorrelig beeld krijgt hij een beker koffie aangereikt, die hij na een slok onmiddellijk wegsmijt. Niet gespeeld. Wat zat daar in die koffie? Een schep zout? Hackman stond bekend om zijn humeurige temperament. Daar gaan we eens even gebruik van maken, zo plande Friedkin vooraf. Wat ook nog kan: een regisseur te veel willen plezieren. Het overkwam Uma Thurman (1970) bij Kill Bill (2003). Ze werd door regisseur Quentin Tarantino (1963) gevraagd om in een grote, oude cabriolet over een landweg te scheuren, want dat zag er zo goed uit. Of een stuntman dat niet kon fiksen, vroeg ze aanvankelijk; ze vertrouwde die wagen niet helemaal. Tarantino zag het probleem niet zo en spoorde Thurman aan om gas te geven. Het was een rechte weg, er kon niets gebeuren. Maar toen bleek er toch een bocht in te zitten: pats, boem, macht over het stuur verloren, crash, halve whiplash. De beelden van het ongeluk circuleren nog op internet, door Thurman zelf gepost. In Vanity Fair bekende Tarantino later schuld: ‘Een van de spijtigste gebeurtenissen uit mijn carrière, en een van de domste dingen uit mijn leven. De volgende twee, drie jaar was onze vriendschap danig bekoeld. Niet dat we niet meer met elkaar spraken, maar het vertrouwen bij Uma was volledig weg.’ Met Miramax-producer Harvey Weinstein (1952) en zijn 23 jaar gevangenisstraf hoeven we verder geen medelijden te hebben. De onthullingen uit 2017 over zijn gedrag als seksueel roofdier brachten de #MeToo-beweging terecht op gang. Het neveneffect was een bijna ongrijpbaar grijs gebied. Zo kwam actrice Tippi Hedren met haar memoires waarin ze Alfred Hitchcock beschuldigde van seksuele intimidatie. Dat zou gebeurd zijn op de set van The Birds (1963) en Marnie (1964), de twee films die zij samen draaiden. Nu kennen we Hitchcock (1899-1980) als een imponerende verschijning die behalve zenuwslopende films ook met veel aplomb sardonische quotes kon leveren: ‘Als een acteur of actrice mij vraagt: wat is de motivatie van mijn personage?, zeg ik: dat is je bankrekening.’ Maar hier is het probleem dat we Hitchcock de beschuldigingen niet meer kunnen voorleggen. Wel brachten ze het nodige teweeg. Actrice Jamie Lee Curtis, dochter van Janet Leigh, heeft haar moeder nooit horen klagen over Hitchcock, en die speelde de meest uitgesproken seksueel geladen rol in zijn filmografie: Psycho (1960). Aan de andere kant heb je Donald Spoto’s biografische standaardwerk The Dark Side of Genius – The Life of Alfred Hitchcock (1983). Daarin is sprake van een zekere obsessie van Hitchcock voor Hedren, maar ja: die hebben meer regisseurs voor hun vrouwelijke hoofdrol, als ze aan het draaien zijn. Lastige zaak. En Fassbinder zelf dan? Die deed het precies andersom. Hij was openlijk biseksueel en kende daar geen enkele schaamte over. Nieuwe vrienden, minnaars, minnaressen die hij opduikelde in het nachtleven van München kregen doorgaans prompt een rol, en niet eens als figurant. Zijn levensstijl kostte hem zijn huwelijk met actrice Ingrid Caven – te zien in vele Fassbinder-films, ook na de scheiding – maar zijn laatste vriendin Juliane Lorenz hield het tot zijn dood vier jaar monter met hem uit.||https://www.volkskrant.nl/cultuur-media/pijnlijke-taferelen-op-de-filmset-van-rainer-werner-fassbinder-tot-alfred-hitchcock~b9720b9d/
2022-08-03||‘Ik wilde niet dezelfde film maken – die van Fassbinder is perfect, dus waarom zou je?’||Voor de Franse regisseur François Ozon geldt Rainer Werner Fassbinder als een van zijn voorbeelden. De twee hebben hun hoge werktempo gemeen: ze maakten en maken de ene film na de andere (of zelfs meerdere films tegelijkertijd). Al houdt de 54-jarige Fransman er wel een gezondere levensstijl op na dan Fassbinder, de mateloze vorst van de Neuer Deutscher Film, die in 1982 op 37-jarige leeftijd overleed aan een overdosis. ‘Ik ontdekte hem toen ik film studeerde en met allerlei vragen rondliep over mijn eigen manier van filmen’, zegt Ozon. ‘Een beetje verloren was ik, en toen vond ik antwoorden in Fassbinders werk. In zijn vrijheid en kracht als cineast, maar ook in zijn radicale kijk op relaties en liefde, of op de hypocrisie van de westerse samenleving, en dan in het bijzonder het Duitsland van na de Tweede Wereldoorlog. Ook zijn veelzijdigheid was inspirerend. Ik geloof dat mensen soms wat geschokt zijn als ik weer eens van genre wissel, of dat niet begrijpen, maar Fassbinder deed hetzelfde. Hij vond dat je alle kanten op kon. Hij heeft zelfs nog een western gemaakt.’ Ozon staat bekend om zijn satirische en ambigue scenario’s. Hij danst graag tussen de filmgenres, van komedies (8 femmes, Potiche) en erotische thrillers (Swimming Pool, L’Amant double) tot historisch drama (Frantz). Hij bewerkte al eens een stuk van Fassbinder, Tropfen auf heisse Steine (Gouttes d’eau sur pierres brûlantes), uit 2000. En met Peter von Kant, vanaf deze week in de Nederlandse bioscoop, geeft hij een draai aan Die bitteren Tränen der Petra von Kant, Fassbinders beklemmende Schlafkammerspiel uit 1972 over de machtsrelatie tussen de egocentrische modeontwerper Petra en haar jonge liefdesobject, mannequin Karin. De Franse regisseur zit tegenover een klein groepje journalisten in een hotel in Berlijn, waar Peter von Kant eerder dit jaar het filmfestival opende. ‘Tijdens de lockdown vroeg ik me af, zoals zo veel regisseurs, of het ooit weer mogelijk zou zijn om onder normale omstandigheden een film te maken. Met Petra von Kant wilde ik al veel langer eens iets doen, maar nu voelde het als het juiste moment: een film die je op één locatie kunt maken, met een kleine crew. ‘Ik wilde niet dezelfde film maken – die van Fassbinder is perfect, dus waarom zou je? Ik heb het toneelstuk herlezen en de film weer eens gekeken. Ik besloot het gender van de hoofdpersonages te veranderen. Dat het een zelfportret van Fassbinder was, voelde ik altijd al aan, intuïtief, maar Juliane Lorentz, de editor en weduwe van Fassbinder, bevestigde dat ook toen ik ernaar vroeg. Het stuk en de film, zei ze, gaan over zijn affaire met de acteur Günther Kaufmann. Fassbinder projecteerde zijn eigen liefdesgeschiedenis op het personage Petra von Kant. Dat was de sleutel voor mijn bewerking. Ik zie geen verschil met een toneelregisseur die een nieuwe versie maakt van een stuk van Shakespeare, Tsjechov of Molière. Ik heb een ander perspectief gekozen en gespeeld met gender.’ De Karin in zijn film heet Amir, een jonge knul (gespeeld door Khalil Gharbia) die wel even liefdesobject, muze en acteur wil zijn voor de dictatoriale stercineast Peter von Kant (Denis Ménochet), het naar Fassbinder gemodelleerde hoofdpersonage. Maar zodra Amir in de filmwereld is gelanceerd verlaat hij Peter ook weer vlot. ‘Ik wilde de machtsdynamiek laten zien van een regisseur, want uiteraard heb je als regisseur veel macht. Je kunt iemand helpen een ster te worden. Wat me bevalt aan Fassbinders werk, is dat die machtsbalans in de tweede akte verschuift. Dan oefent de acteur macht uit op de regisseur. Die complexiteit interesseerde me, het is niet zwart-wit.’ Of iemand als Fassbinder ook vandaag de dag nog geaccepteerd zou worden? ‘Er bestaan verhalen over hem die in de jaren zeventig óók al niet acceptabel waren’, zegt Ozon. ‘Ik bedoel: twee van zijn geliefden pleegden zelfmoord. Hij wás een moeilijk figuur. Hij kon in relaties sadistisch zijn. Een belangrijke opmerking in de film komt van Peters vriendin Sidonie, gespeeld door Isabelle Adjani. Zij zegt: in je films pretendeer je aan de kant van de zwakken te staan, maar in je echte leven sta je aan de andere kant. Maar dat is ook iets menselijks: het een zeggen, het andere doen. ‘Het is een cliché dat de kunstenaar sadistisch moet zijn, een monster. En lange tijd accepteerden mensen dat idee: de regisseur móést dat zelfs zijn. En uiteraard zit er in iedere regisseur wel iets van een dictator. Ik zou soms ook het liefst een god zijn die mensen – acteurs – als poppen kan gebruiken. Maar goed, dan is er de realiteit. Ik geloof dat we inmiddels wel hebben geleerd dat je ook op een andere manier kunt werken, op basis van gelijkwaardigheid. Dat je mensen niet kapot hoeft te maken voor wat goeie opnamen.’||https://www.volkskrant.nl/cultuur-media/ik-wilde-niet-dezelfde-film-maken-die-van-fassbinder-is-perfect-dus-waarom-zou-je~be75eb74/
2022-08-03||Soms moet een kind gewoon door een lastige fase heen – en daarna plooit het leven zich vanzelf weer||Eind 19de eeuw telde Nederland steeds meer zenuwlijders. Dat was toen nog geen scheldwoord, maar een term voor patiënten met neurasthenie of zenuwzwakte. De mannen die er last van hadden, konden de druk van hun werk niet aan, de vrouwen leden aan somberheid en depressies. De diagnose werd gesteld door artsen, maar ook door de betrokkenen zelf. Naar verluidt kwam de aandoening tevens binnen het Koninklijk Huis voor, wat er een zekere chic aan gaf. Na enige tijd vonden wetenschappers het etiket niet meer bruikbaar en verdween de diagnose voor volwassenen. Voor kinderen bleef die nog een paar decennia bestaan. Vooral voor drukke kinderen die niet wilden of konden leren, bleek neurasthenie een handig etiket. Tot dan toe werd meestal aangenomen dat lastig gedrag aan henzelf of aan de opvoeding lag. Maar een medische verklaring was voor iedereen prettiger, want op die manier hoefde niemand de schuld te krijgen. De ouders niet en het kind evenmin. Dat was nu eenmaal zo. Sindsdien zijn er talloze nieuwe etiketten opgedoken. Die leerde ik vooral kennen in de jaren dat ik op het schoolplein op mijn kinderen stond te wachten. Als gesprekken met andere ouders vertrouwelijker werden, volgden meestal bekentenissen over de strijd die opvoeden is. We bleken allemaal hopeloze zoons te hebben. Ze hadden geen belangstelling voor taal, ze hadden geen zin in rekenen, als je ze een stuk klei gaf probeerden ze dat met hun voorhoofd plat te slaan, ze voetbalden met ieder rondslingerend voorwerp, ze tekenden nooit eens een stemmig landschap, maar uitsluitend monsters en piemels, en ze wilden voortdurend zo wild mogelijk met elkaar stoeien, waardoor ze zich steeds pijn deden of het huisraad beschadigden. En gehoorzamen deden ze al helemaal niet. Het regende dan ook etiketten: add, adhd, dyslexie en natuurlijk ‘iets in het spectrum’. De allerstoutste was hoogbegaafd, wat voor zijn ouders toch een soort genoegdoening was. Ze hadden het zwaar, maar vanonder hun vleugels zou een nieuwe Bill Gates of Mark Zuckerberg tevoorschijn kruipen. Inmiddels vijftien jaar later, kom ik de ouders van toen nog wel eens tegen. De verhalen zijn altijd hetzelfde. Hun zoon heeft minstens één studie succesvol doorlopen, heeft een vaste vriendin en is aan de slag in zijn eerste serieuze baan. Geen woord meer over de etiketten, die lijken opgelost. Zelfs de hoogbegaafde kan tegenwoordig normaal doen. Achteraf heb ik me vaak afgevraagd waarom geen kinderarts of leerkracht ons tegensprak bij de etikettenplakkerij. Want jongetjes van 10 zijn nu eenmaal ongeleide projectielen die, nadat ze vele malen over de kop zijn geslagen, uiteindelijk gewone mannen worden. De natuur heeft dat zo bedacht. Al is dat misschien niet handig voor juffen die een rustige klas willen, of ouders die na hun werk geen energie hebben een wildebras die bommen van K’nex maakt in toom te houden. Bovendien zijn veel etiketten aanvechtbaar en verschuiven ze steeds. Zo kan dyslexie ook het gevolg zijn van slecht leesonderwijs en zijn er verschillende definities van hoogbegaafdheid. Toch gaat het maar door. Laatst was er een dag van de neurodiversiteit voor mensen met een ‘bijzonder brein’. Nu is er niets tegen meer begrip voor de echte neurodiverse gevallen. Maar etikettering is een industrie geworden, die zingevings- en opvoedvragen smoort onder al dan niet zelfbedachte diagnosen. Testbureaus kunnen een kind net zolang door de molen halen tot er een etiket uitrolt. Het gevolg is dat kinderen over zichzelf in eenduidige termen leren denken. ‘Als adhd’er ben ik nu eenmaal zo’ – en iedereen moet daar rekening mee houden. En is het echt wel verstandig om tegen kinderen te zeggen dat ze hoogbegaafd zijn? Want wat moet hun latere bestaan op een teleurstelling uitlopen als ze zich toch niet tot de nieuwe Elon Musk ontpoppen. Eigenlijk zijn we in ruim een eeuw diagnosticeren weinig opgeschoten. Het ongenoegen en het onvermogen hebben vooral andere namen gekregen. Maar soms moet een kind gewoon door een lastige fase heen – en daarna plooit het leven zich vanzelf weer. Mirjam Janssen is historicus en journalist. Ze vervangt Danka Stuijver, die op vakantie is.||https://www.volkskrant.nl/columns-opinie/soms-moet-een-kind-gewoon-door-een-lastige-fase-heen-en-daarna-plooit-het-leven-zich-vanzelf-weer~bcefb2a2/
2022-08-03||Peter von Kant, een film over obsessieve liefde, biedt een reflectie op #MeToo zonder dat er slachtoffers vallen ★★★☆☆||‘Telefoon!’, blaft de regisseur naar zijn slaafse assistent als hij een telefoontje wil plegen. Het titelpersonage van Peter von Kant pendelt een film lang tussen bullebakkerig en labiel. Zo kan hij ineens huilen om zijn grote liefde Amir, die het bed deelde met een ander. De grote attractie van François Ozons Peter von Kant, een bewerking van Die bitteren Tränen der Petra von Kant (1972) van Rainer Werner Fassbinder, is zonder twijfel Denis Ménochet. Als Peter gaat hij zich met speels gevoel voor pathos te buiten aan zijn vertolking van de bandeloos levende regiemastodont. Ménochets Von Kant is daarmee een onmiskenbare variant op Fassbinder zelf, de veelfilmer die leefde voor tien en in 1982 op 37-jarige leeftijd overleed. De vrouwelijke cast van Fassbinders originele theaterstuk en film, waarin een modeontwerpster een obsessieve liefde ontwikkelt voor een jongere vrouw, is ditmaal grotendeels vervangen door mannen. Petra werd Peter, een egomaniakale man levend op een dieet van gin-tonics en cocaïne. Hij is beduidend minder in evenwicht dan zijn vrouwelijke voorganger. Het verhaal is eenvoudig: de bevriende actrice Sidonie (geestige rol van Isabelle Adjani, in haar leukste scène snuift ze opgewekt met Peter mee) stelt hem voor aan de jongere, knappe aspirant-acteur Amir (Khalil Ben Gharbia). De daaropvolgende maanden passeren in een roes. Veel meer dan een film over de tomeloze creatiedrang van een van Duitslands grootste filmers is Peter von Kant een film over de obsessieve liefde, waarin de machtige regisseur eerst gretig de jonge ambitieuze acteur gebruikt om zich vervolgens te realiseren dat de rollen gaandeweg zijn omgedraaid. Een reflectie op het MeToo-tijdperk zonder echte slachtoffers: doe ermee wat u wil. Ozon lijkt zich even te wagen aan een kritiek op het egomaniakale type man dat Peter vertegenwoordigt. Maar zijn intenties zijn al snel minder eenduidig. Waar hij zijn eerdere Fassbinder-verfilming Gouttes d’eau sur pierres brûlantes (2000) destijds een eerbetoon aan de Duitser noemde, beziet ook deze film Fassbinder met empathische blik. Zie hem eenzaam dansen in zijn woonkamer, bedwelmd door drank en drugs. Vraagt Ozon ons nou om mee te leven met de lul in een inmiddels geijkte machtsdynamiek? De meer dan levensgrote posters aan de muur van Von Kants appartement – eerst van Sidonie, later van Amir – plaatsen uitroeptekens achter zijn obsessie. Die oogt gaandeweg steeds pathetischer en uiteindelijk kolderiek, zonder dat Ozon de pijn van zijn hoofdpersonage uit het oog verliest.||https://www.volkskrant.nl/cultuur-media/peter-von-kant-een-film-over-obsessieve-liefde-biedt-een-reflectie-op-metoo-zonder-dat-er-slachtoffers-vallen~bf3375af/
2022-08-03||Maternal buit het contrast tussen de normen en waarden van nonnen en alleenstaande jonge moeders maximaal uit ★★★☆☆||Páts – en dan prikt tienermoeder Lu, voluit Luciana, met haar brandende sigaret de ballon van dochter Nina door. Het is een fraai staaltje achteloos-vilein spel van debutant Agustina Malale, in het Argentijns-Italiaanse Maternal. En de zoveelste uiting van dat het voor haar personage niet werkt: het ongewenste moederschap in een restrictieve omgeving. De Argentijnse titel van dit aardige drama is Hogar, de naam voor een door nonnen geregeerd opvangtehuis waar de levens van jonge alleenstaande moeders zo veel mogelijk in de juiste – christelijke – banen worden geleid. In zo’n veredeld klooster te Buenos Aires volgt Maternal Fati (Denise Carrizo), bevriend met Luciana en voor de tweede keer zwanger, de kersverse jonge zuster Paola (Lidiya Liberman), min of meer leeftijdsgenoot van de hulpbehoevende vrouwen, en opperrebel van dienst Luciana. Het zijn specifieke personages in een specifieke situatie waarover zichtbaar is nagedacht: het contrast tussen de normen en waarden van de nonnen in het tehuis en de alleenstaande jonge moeders die er onderdak vonden wordt maximaal uitgebuit. In de ene scène epileert Lu haar schaamhaar omdat ze weer stiekem uitgaat met de man die haar sloeg, in de volgende scène spreekt de moeder-overste plechtig over het waarachtige levenspad dat hier dient te worden bewandeld. Wanneer de tienermoeders een avondje worden losgelaten in een bijzaaltje van het tehuis om in sexy outfits samen te dansen, delen ze chips rond alsof het hosties zijn. Zuster Paola ontwikkelt ondertussen moedergevoelens voor Lu’s dochter Nina, die bewonderend over haar praat. Paola ziet er helemaal niet uit als non: ze is mooi! Later toont regisseur-scenarist Maura Delpero, een documentairemaker die hier debuteert als speelfilmregisseur, hoe de kinderen van al die moeders in een klasje christelijke familiewaarden krijgen bijgespijkerd – bedoeld om het grut klaar te stomen voor adoptie. Maria en Jozef dienen hier als blauwdruk van het modelgezin. Zie daar de ultieme tegenstelling in Maternal: de alleenstaande moeder staat lijnrecht tegenover haar heilige variant. Dat is leuk bedacht, en de ingetogen kritiek op zo’n tehuis schemert best aardig tussen de regels door, maar het ontbreekt Maternal hierdoor wel wat aan spontaniteit, aan een meer naturel verhaalverloop. De drie hoofdrolspelers acteren voortreffelijk, maar de scenariovondsten van Delpero vallen dermate op dat ze óók een soort hoofdrol claimen. Het open einde van Maternal past de film daarentegen een stuk beter. En met haar spelregie bewijst Delpero dat ze voor filmdrama wel degelijk over talent beschikt.||https://www.volkskrant.nl/cultuur-media/maternal-buit-het-contrast-tussen-de-normen-en-waarden-van-nonnen-en-alleenstaande-jonge-moeders-maximaal-uit~bb4f20b3/
2022-08-03||Tegenover elke spitsvondigheid staat een veelvoud aan melig gedoe in Bullet Train ★★☆☆☆||Het lot is huurmoordenaar Ladybug (Brad Pitt met vissershoedje) aan boord van de Shinkansen tussen Tokio en Kyoto voor de zoveelste keer slecht gezind. De Japanse hogesnelheidstrein bevat in deze dolgedraaide actiefilm nauwelijks passagiers die elkaar níét naar het leven staan. Vrijwel iedereen wil, zeker niet voor het eerst in de filmgeschiedenis, het koffertje met geld. Bullet Train is zo’n film die je veel zag rond de eeuwwisseling, in de slipstream van Guy Ritchies Lock, Stock and Two Smoking Barrels en consorten. Ingewikkeld verhaal, gangsters orerend in ironische tegeltjeswijsheden, popculturele verwijzingen, groteske actie. Zo’n film waarin ieder ter zake doend personage met een bijnaam in beeld wordt geïntroduceerd, óók de gifslang die zijn slachtoffers uit alle lichaamsopeningen laat bloeden. Een speelduur van ruim twee uur blijkt dan erg veel. Tegenover elke geslaagde spitsvondigheid (de hele film wordt op een gegeven moment razendsnel herverteld vanuit het perspectief van een waterflesje) staat een veelvoud aan karikaturaal en melig gedoe.||https://www.volkskrant.nl/cultuur-media/tegenover-elke-spitsvondigheid-staat-een-veelvoud-aan-melig-gedoe-in-bullet-train~b097615f/
2022-08-03||Een quarantaine-achtige aanpak zuigt alle lucht uit Forest - I See You Everywhere ★★☆☆☆||Eerlijk is eerlijk. De acteurs van Forest - I See You Everywhere zijn voortreffelijk, de thema’s zijn actueel, en vrijwel elk van de zeven episodes stipt een intrigerend verhaal aan vol dubbele bodems en onvermoede perspectieven. Hoe zit het bijvoorbeeld tussen de jongvolwassen dochter (Zilveren Beer-winnares Lilla Kizlinger) en haar vader, die zij verantwoordelijk houdt voor haar moeders dood? Wat doet die triest ogende jongen daar, in zijn eentje dralend op een stationsbank? Maar hoe prikkelend de vragen ook mogen zijn die de Hongaarse cineast Benedek Fliegauf opwerpt, het vervolg op zijn debuut Forest (2003) blijft een tergende kijkervaring. Als toeschouwer krijg je bijzonder weinig ademruimte: steeds zit je met de personages (meestal twee per fragment) opgehokt in hun woning, terwijl hun giftige, om de waarheid heen cirkelende dialogen vooral in grofkorrelige close-ups zijn vastgelegd. Die quarantaine-achtige aanpak zuigt alle lucht uit het geheel, zodat je uitgeput en lethargisch achterblijft. Uitgebracht in de zomerreeks Previously Unreleased van filmmuseum Eye.||https://www.volkskrant.nl/cultuur-media/een-quarantaine-achtige-aanpak-zuigt-alle-lucht-uit-forest-i-see-you-everywhere~b8c477e60/
2022-08-03||Pelosi's bezoek aan Taiwan: ‘Het zijn de Taiwanese burgers die de prijs zullen betalen als de zaken uit de hand lopen’||Na dagen vol speculaties heeft Nancy Pelosi dan toch Taiwan bezocht en de inwoners en politici van het Oost-Aziatische land een hart onder de riem gestoken. De Chinese overheid, dat Taiwan als een afvallige provincie beschouwt, heeft furieus gereageerd. De Verenigde Staten zullen worden ‘gestraft’, liet de Chinese minister van Buitenlandse Zaken Wang Yi weten. Is daarmee de angst uitgekomen die veel politici en commentatoren voorafgaand aan Pelosi’s bezoek aan Taiwan al hadden? Volgt hierop een langdurig diplomatiek steekspel tussen China en de VS en de sombere dreiging van een militaire escalatie? Had de 82-jarige Pelosi naar de waarschuwingen van onder meer de Amerikaanse president Joe Biden - en de dreigementen uit Beijing - moeten luisteren en de Taiwanese hoofdstad Taipei moeten mijden? Mark Gongloff merkt in een opiniestuk voor Bloomberg op dat Pelosi weliswaar de hoogste Amerikaanse regeringsfunctionaris is die Taiwan heeft bezocht sinds Newt Gingrich in 1997, maar ze zeker niet de enige is. ‘Politici van beide partijen zijn het afgelopen jaar op het eiland geweest zonder zoveel ophef te veroorzaken. En Pelosi (lid van de Democratische Parij) heeft zelfs lof van Republikeinse senatoren en zelfs Fox News gekregen.’ ‘Pelosi had weinig te verliezen met haar gespierde taal richting China, waardoor zij en haar mede-Democraten aan de goede kant van de publieke opinie zijn komen te staan, vlak voor de tussentijdse verkiezingen in november waarin ze haar baan zou kunnen verliezen. Bovendien heeft zij met haar bezoek het bewustzijn over de tekortkomingen in de Amerikaanse strategie voor Taiwan benadrukt. In dat opzicht heeft Pelosi het land misschien een dienst bewezen.’ Ook Brian P. Klein, oprichter van RidgePoint Global, een strategisch adviesbureau, en een voormalig Amerikaans diplomaat, wijst in een opiniestuk in het Amerikaanse blad Barron's op de jarenlange ‘strategische ambiguïteit’ in de betrekkingen met China en Taiwan. ‘Washington erkent één Chinese regering gevestigd in Beijing en steunt de Taiwanese onafhankelijkheid niet, maar is het ook niet eens met de claim van China over Taiwan. Dit is al tientallen jaren de status quo. Zolang alles hetzelfde blijft, is het niet nodig geweest om duidelijk te maken wat er gebeurt als deze broze vrede breekt. ‘Het bezoek van Pelosi verandert daar niets aan. De de facto Amerikaanse diplomatieke missie die bekend staat als het American Institute in Taiwan wordt niet opgewaardeerd tot een ambassade. De verkoop van wapens blijft strikt defensief van aard. De reactie van China op de reis van Pelosi kan echter een einde maken aan deze dubbelzinnigheid. ‘Dat betekent niet dat van China een vijand moet worden gemaakt, zoals sommigen menen, of eenzijdige Taiwanese onafhankelijkheid moet worden gesteund, wat de meerderheid van de Taiwanezen niet ondersteunt. Maar het zou als een broodnodig afschrikmiddel dienen om te verduidelijken waar de Amerikaanse rode lijnen nu liggen. Ze moeten een heldere boodschap bevatten dat onmiddellijke defensieve steun voor het Taiwanese leger, evenals belangrijke economische acties, het gevolg zullen zijn van het gebruik van geweld door China om Taiwan in te nemen. ‘Een gecoördineerde reactie op elke Chinese agressie tegen Taiwan moet ook Japan, Zuid-Korea, Australië, Zuidoost-Aziatische landen en India omvatten. Dit is niet de VS tegen China, maar de grotere Indo-Pacific die samenkomt tegen acties die de regio destabiliseren. Zonder duidelijke gevolgen zal China waarschijnlijk de kosten van agressie verkeerd inschatten en zijn militaire activiteiten uitbreiden tot ver buiten de Straat van Taiwan. Pelosi’s bezoek heeft alleen maar de urgentie vergroot om een ​​verouderd beleid, dat te lang dubbelzinnig is gebleven, te verhelderen.’ Maar de Amerikaanse krant The Washington Post is in een hoofdredactioneel commentaar een stuk minder positief. ‘Succesvol buitenlands beleid combineert hoge principes met slimme uitvoering op het juiste moment. Het bezoek van Pelosi om solidariteit met Taiwan te tonen toonde het eerste aan, maar niet het laatste.’ Volgens de krant is de topprioriteit voor de VS nu de Russische oorlog in Oekraïne en de daarmee gepaard gaande gevolgen op de wereldwijde voedsel- en energiemarkten. ‘De regering-Biden kan zich geen afleiding veroorloven, laat staan ​​een herhaling van de crisis in de Straat van Taiwan van 1995-1996, die veel Amerikanen zijn vergeten, maar die acht maanden en twee dagen duurde (...). China trok zich uiteindelijk terug. De regering-Biden verkeert nu in de positie dat ze moet hopen dat ze op dezelfde manier zowel de vrede als de territoriale integriteit van Taiwan kan handhaven tegen een China dat veel sterker is dan een kwart eeuw geleden en niet geleid wordt door de voorzichtige Jiang Zemin maar door de agressieve heer Xi.’ ‘De Verenigde Staten mogen nooit hun principes opofferen of toegeven aan Chinese bedreigingen. Reden te meer om je goed voor te bereiden waar en wanneer je de confrontatie met China aangaat. Nee, dankzij mevrouw Pelosi, ziet de regering-Biden zich gedwongen te reageren en te improviseren.’ Clarissa Wei, een Amerikaans-Taiwanese journalist in Taipei, is in een opiniestuk voor de Amerikaanse zender CNN minder somber: ‘Er is een schokkende discrepantie tussen hoe de buitenwereld Taiwan waarneemt (als een potentieel brandpunt voor een wereldoorlog), en hoe wij in Taiwan Taiwan zien (ons dierbare huis waar we wonen). En een deel van die contradictie is omdat het internationale gesprek over Taiwan wordt gefilterd door een geopolitieke lens en bijna altijd in de context van China. ‘Maar het meest frustrerende aan de reacties op Pelosi’s bezoek is niet de profetische verklaring van naderend onheil, maar de verwachting van angst en de verrassing die volgt wanneer mensen beseffen dat we in Taiwan niet allemaal in paniek raken. (...) Dreigingen uit China zijn niets nieuws. Ze maken al deel uit van mijn leven, het leven van mijn ouders en dat van hun ouders zo lang als bijna iedereen in mijn familie zich kan herinneren. Taiwan wordt al bijna 70 jaar bedreigd door de Volksrepubliek China. De diverse crises in de Straat van Taiwan zijn daar het bewijs van.’ Volgens Minxin Pei, een Chinees-Amerikaanse politicoloog en expert op het gebied van bestuur in China en de betrekkingen tussen de VS en Azië aan het Claremont McKenna College, is Pelosi ‘nauwelijks verantwoordelijk voor de huidige verhoogde spanningen’ rond Taiwan. ‘Zelfs als ze had besloten Taipei tijdens haar reis door Azië over te slaan, zou China’s oorlogszucht jegens Taiwan zijn blijven toenemen, wat in de nabije toekomst mogelijk een nieuwe crisis in de Straat van Taiwan zou kunnen veroorzaken’, schrijft hij in een opiniestuk in de Amerikaanse krant LA Times. ‘In tegenstelling tot het heersende verhaal, is dit niet in de eerste plaats omdat Xi zich inzet voor de hereniging van Taiwan tijdens zijn bewind. Hoewel hereniging inderdaad een van zijn langetermijndoelstellingen is (het zou een bekroning zijn voor zowel hem als de Communistische Partij van China in het algemeen), zou elke poging om dit met geweld te bereiken buitengewoon kostbaar zijn. Het zou zelfs existentiële risico’s met zich mee kunnen brengen voor het regime van de Communistische Partij, waarvan het voortbestaan ​​in gevaar zou komen door een mislukte militaire campagne (...).’ ‘De belangrijkste redenen voor China’s huidig sabelgekletter over Taiwan zijn meer direct. Chinese autoriteiten maken zo duidelijk aan Taiwanese leiders en hun aanhangers in het Westen dat hun betrekkingen met elkaar en met China zich op een onaanvaardbaar traject bevinden. De implicatie is dat als ze niet van koers veranderen, China geen andere keuze heeft dan te escaleren.’ Echter, zo stelt Yuan-Ming Chiao, universitair hoofddocent internationale betrekkingen aan de Wenzao Ursuline University in Taipei, uiteindelijk is het aan de Taiwanezen en niet aan Amerikaanse politici om de koers met China uit te stippelen. In een opiniestuk voor de Amerikaanse zender NBC schrijft hij: ‘Pelosi’s oproep tot solidariteit kan het beste worden gerealiseerd in de VS, door het aannemen van wetgeving door het Congres die Taiwan in staat stelt te gedijen met behoud van de vrede in de Indo-Pacific-regio. Hierdoor blijft het goed bewapend met geloofwaardige afschrikmiddelen, maar heeft het land de flexibiliteit om met Beijing om te gaan. Wat ook nuttig is: ondersteuning die de reputatie van Taiwan vergroot, door het land toe te laten als onafhankelijk lid van internationale fora, en zijn economische, technologische en bestuurlijke capaciteiten verder helpen. ‘Maar het zijn Taiwanese burgers die de prijs zullen betalen als de zaken uit de hand lopen door berekening of misrekening. De delegatie van Pelosi is vertrokken, het autoritaire regime van de Chinese president Xi Jinping blijft bestaan. ‘Wij in Taiwan hebben ervoor gekozen om China te confronteren met ons standpunt: het handhaven van onze democratie, waarmee we op slechts enkele kilometers van het Chinese vasteland het autoritarisme trotseren en het communistische regime in Beijing dagelijkse herinneren dat we ons niet zullen laten intimideren.’||https://www.volkskrant.nl/columns-opinie/pelosi-s-bezoek-aan-taiwan-het-zijn-de-taiwanese-burgers-die-de-prijs-zullen-betalen-als-de-zaken-uit-de-hand-lopen~bddc77e2/
2022-08-03||Bij Koen Verweij was de levenslust altijd groter dan de ernst op het ijs ||De grillige schaatsloopbaan van Koen Verweij laat zich opsommen in twee woorden: gemiste kans. Ook al veroverde de 31-jarige Noord-Hollander olympische medailles in alle kleuren, plus een wereldtitel allround, te vaak zat zijn levenslust uitzonderlijke prestaties in de weg. Verweij maakte vooral naam door zijn Amerikaans aandoende branie. Op sociale media liet hij zichzelf graag zien met zijn lange blonde lokken op een Harley Davidson, al dan niet vergezeld door een vriendin. Zijn afscheid was typerend: het nieuws van een afgebroken liefdesrelatie (door schaatsster Jutta Leerdam) kwam een dag eerder dan zijn afscheid als sportman (officieel wegens rugklachten). Dat einde leek al onvermijdelijk toen Verweij zich afgelopen december niet wist te plaatsen voor de Winterspelen van Beijing. Die mislukte kwalificatie, na jaren waarin hij niet als topsporter leefde, maakte voorgoed een einde aan zijn steeds onwaarschijnlijker klinkende wens om af te rekenen met het sportieve trauma van Sotsji, in 2014. Bij die Winterspelen, met achtmaal goud en 24 medailles de meeste succesvolle aller tijden voor Nederland, overheerste bij Verweij de teleurstelling. Hij greep net naast het goud op de 1.500 meter. De marge was in tijd uitgedrukt miniem: 0,003 seconde. De Pool Zbigniew Brodka finishte in 1.45,006, Verweij in 1.45,009. Vertaald naar afstand was het gat tussen hem en de introverte Poolse brandweerman: 4 centimeter. Die nipte nederlaag kwam hard aan bij Verweij, die als een goudhaantje te boek stond sinds hij als junior snellere tijden reed dan Sven Kramer. Anders dan de meeste concurrenten van Kramer, die schuchter in zijn schaduw rondreden, daagde hij de allroundkoning uit Friesland luidruchtig uit. ‘Als hij iets doet, denk ik: dat kan ik ook. En dat zeg ik ook. Hij vindt dat wel grappig. Ik denk dat hij dat bij zichzelf herkent en dat het nieuw voor hem is. Er zijn geen andere jongens die dat doen’, zei Verweij als 17-jarig lid van Jong Oranje tegen de Volkskrant. Aanvankelijk vond de gevestigde orde die branie geinig. Een ‘toyboy’ werd Verweij genoemd door schaatssters, een lekker knaapje, met genoeg lef en zelfvertrouwen om rond te rijden op witte schaatsen met zachte kleurtjes. ‘Volgend jaar krijg ik witte met babyblauw. Of misschien met babyroze. Dat is heel vies.’ Maar zijn gebrek aan beroepsernst brak hem al snel op. Na een jaar bij TVM, destijds de toonaangevende schaatsploeg rondom Kramer en Ireen Wüst, kon hij vertrekken. Het bleek de opmaat tot een zwerftocht langs zeker tien trainers en ploegen, tot in Rusland aan toe. Dankzij zijn uitstraling en bekendheid bleef Verweij jarenlang interessant voor sponsors en andere geldschieters. Veel trainers raakten geïnspireerd door zijn natuurlijke aanleg en werklust. Toch maakte hij de verwachtingen zelden waar. Zijn naam werd synoniem voor gedoe, het gat tussen zijn ambities en ijver te groot. ‘Koen, die moet gewoon een schop onder z’n kont hebben’, sneerde Sven Kramer in 2016 in NRC. ‘Dat weet hij zelf ook wel. Het blijft zonde. De commerciële waarde wordt bepaald door de continuïteit van je prestaties. En die laat bij sommigen te wensen over. Daar kan ik niets anders van maken.’ Dat Verweij zijn talent verspilde, realiseerde Kramer zich als geen ander. Met het oog op de olympische ploegenachtervolging was de Noord-Hollander een jaar voor de Winterspelen van Sotsji teruggehaald naar TVM, onder meer om Kramer aan goud te helpen op de ploegenachtervolging. Verweij greep zijn kans en draaide het beste seizoen uit zijn loopbaan. Hoewel hij net naast het goud op de 1.500 meter greep, werkt het plan voor de landenwedstrijd. Kramer, Verweij en Jan Blokhuijsen wonnen de hoofdprijs. Een maand later won Verweij ook de wereldtitel allround, al deed zesvoudig kampioen Kramer vanwege een operatie niet mee. Daar bleef het bij. De TVM-ploeg werd opgeheven en Kramer verkaste naar de ploeg van Jac Orie. Hij deed geen poging om Verweij ook onder dak te brengen: zijn gouden ploeggenoot op de olympische achtervolging was nu immers zijn voornaamste concurrent. Die sluwe zet bleek, achteraf, de nekslag voor Verweij. Terwijl Kramer zich in volle ernst op het schaatsen bleef richten, en na 2014 nog drie wereldtitels allround aan zijn erelijst toevoegde, leefde Verweij zich uit in het schnabbelcircuit. In het programma Sterren Springen dook hij onbekommerd van de tienmeterplank. Hij tekende een reclamecontract bij ondergoedfabrikant Björn Borg. Het lichtvoetige en lucratieve leven als BN’er lokte hem weg van het ijs. Ondanks diverse pogingen tot een comeback werd Verweij van lieverlee een figuur in de marge van het topschaatsen, het schrikbeeld van een sportman die zijn talent verkwanselt. Zijn bekendheid en ervaringen stelde hij de afgelopen jaren in dienst van Jutta Leerdam, de wereldkampioene sprint die een verlangen naar roem wel weet te verenigen met beroepsernst. Zij is 23 jaar, even oud als Verweij was op zijn hoogtepunt. Zij kiest voor topsport.||https://www.volkskrant.nl/sport/bij-koen-verweij-was-de-levenslust-altijd-groter-dan-de-ernst-op-het-ijs~bcd4d3e2/
2022-08-03||Dankzij Poetins optreden hoeven Russen niet te eindigen in westerse kolonies||Het was wel erg toevallig. Schijnbaar onafhankelijk van elkaar zagen Russische media de afgelopen dagen ineens parallellen tussen ‘de speciale operatie’ in Oekraïne en een gebeurtenis uit het jaar 988, namelijk de invoering van het christendom in het grootvorstendom waaruit Rusland zou voortkomen. Net als toen, zo concluderen verschillende media in precies dezelfde bewoordingen, ‘komt Rusland ook nu weer op voor de zwakken en onderdrukten’. De auteurs bleken niet toevallig tot dezelfde inzichten te zijn gekomen. Ze citeren letterlijk uit geheime handleidingen die het Kremlin heeft verspreid onder Russische media. De handleidingen zetten nauwkeurig uiteen hoe propagandakanalen (kritische nieuwsmedia zijn verjaagd en verboden) Ruslands invasie van Oekraïne dienen te presenteren aan de Russische bevolking. Meduza, een van de verboden kritische media, wist de hand te leggen op recente instructies. Die verstuurde het Kremlin niet alleen naar redacties, maar ook naar parlementariërs, zodat ook zij weten hoe zij zich de komende tijd mogen uitdrukken over de oorlog. Dat het Kremlin staatsmedia en andere Poetin-gezinde redacties aanstuurt, is weinig verrassend. Maar het was niet bekend dat het Kremlin uitgebreide handleidingen opstelt voor de berichtgeving over de oorlog. Nu een snelle inname van Oekraïne is mislukt, er al duizenden Russische militairen zijn omgekomen en er na bijna een halfjaar geen uitzicht is op het einde van de oorlog, verzint Poetins presidentiële administratie nieuwe rechtvaardigingen voor de operatie om de bevolking te overtuigen van het nut ervan. Het Kremlin komt allereerst met ‘een aanbeveling’ aan redacties om ‘de oorzaken’ van de oorlog niet uit het oog te verliezen: ‘Het conflict in Oekraïne is uitgelokt door westerse landen, die wapens naar Oekraïne stuurden. Oekraïne moest een springplank worden voor een aanval op Rusland. Het strategische doel van het collectieve Westen met betrekking tot Rusland is in de afgelopen eeuwen niet veranderd: beheersing, verzwakking, verbrokkeling en volledige vernietiging van Rusland.’ Propagandisten krijgen tal van suggesties die Russen ervan moeten overtuigen dat de operatie haar steeds hogere prijs dubbel en dwars waard is. Zo kunnen ze de parallel trekken met de invoering van het oosters christendom in 988, bijvoorbeeld door te stellen dat de operatie in Oekraïne een gebeurtenis van dezelfde proporties is: ook deze operatie zal immers ‘de fundamenten leggen voor de ontwikkeling van Rusland in de komende eeuwen’. Maar ze kunnen ook kiezen voor een parallel met de Slag aan de Neva van 1240, waar Zweedse legers werden verslagen door de Republiek Novgorod, een middeleeuwse voorloper van het Russische tsarenrijk. De Russische strijders van toen ‘verdedigden hun huis en daarom konden we niet verliezen’. De Russische soldaten van nu ‘zijn ook zeker van hun gelijk, want ze zetten het werk van hun grootvaders en overgrootvaders voort: de vernietiging van het nazisme’. Veel van de voorstellen lijken bedoeld om Russen bang te maken. Zo zouden ze in een westerse kolonie belanden als president Poetin hen niet zou beschermen via de operatie in Oekraïne. Het Westen heeft namelijk niet genoeg middelen om de westerse consumptiemaatschappij in stand te houden, aldus de handleiding. ‘Het Westen zegt dat Rusland te veel middelen heeft voor één land en daarom opgedeeld moet worden.’ Een bron van Meduza verwacht dat er nog meer handleidingen volgen met verwijzingen naar andere historische gebeurtenissen: ‘De slinkse streken van het collectieve Westen zijn overal te vinden.’ Tom Vennink is Rusland-redacteur.||https://www.volkskrant.nl/nieuws-achtergrond/dankzij-poetins-optreden-hoeven-russen-niet-te-eindigen-in-westerse-kolonies~b3cd4c72/
2022-08-03||Opinie: Gebruik regionale rivaliteit om het best saaie voetbal een opkikker te geven ||Het betaalde voetbal is tegenwoordig altijd en overal, met niet alleen steeds meer wedstrijden, maar ook met steeds meer aandacht van de (sociale) media, vooral ook voor al het gedoe eromheen. En soms is dat nog leuker en interessanter dan het voetbal zelf, want dat wordt door de steeds grotere verschillen in budgetten steeds voorspelbaarder. En dat gat tussen de top en de rest wordt alleen maar groter, zowel internationaal als nationaal. Dus beginnen komend weekend voor velen midden in de vakantie, weer achttien ploegen in de eredivisie voetbal aan een reeks van vierendertig wedstrijden (34!), met als vrijwel zekere uitkomst een kampioenschap van Ajax of PSV. Ook het linker en rechter rijtje is voorspelbaar, een enkele verrassing daargelaten. Dus zullen dit seizoen weer veel profs het veld ingaan met het idee dat ze op het eind van de competitie, tien maanden later, moeten strijden om een 8ste of 14de plaats, waarna de voorzitter en de trainer tevreden zullen vaststellen dat de doelstelling dit jaar is behaald. Dit moet toch een stuk spannender en aantrekkelijker kunnen, met meer prijzen. Ik geef een voorzet: de 38 betaald-voetbalorganisaties worden verdeeld in vier competities, divisies A t/m D, ingedeeld op basis van de stand van het laatste jaar. De top acht speelt een volledige competitie. De andere drie competities/divisies bestaan uit tien clubs en spelen ook een volledige competitie. In december kan dan het winterkampioenschap van de hoogste divisie worden gevierd en kunnen de promoties en degradaties worden betreurd, twee of drie per divisie. In januari of februari wordt er dan begonnen aan een nieuwe competitie. Aan het einde daarvan is er in de hoogste divisie een lentekampioen. Als dat een andere is dan de winterkampioen volgt er een tweekamp om het algehele kampioenschap, anders gaat die gewoon naar de winnaar van beide competities. En ook na deze tweede competitie zijn er meerdere clubs die promoveren, met een extra prijs voor de winnaars. Voor de clubs die degraderen, zal dat minder ingrijpend zijn. En wat de Johan Cruijff Schaal betreft: die gaat in het vervolg naar de winnaar van de Klassieker: vier of vijf wedstrijden tussen Ajax en Feyenoord (en dan wordt de huidige wedstrijd om de JC Schaal weer gewoon de Super Cup). Ook in deze opzet zal het kampioenschap vaak gaan naar de clubs met het grootste budget. Maar toch zal er iets meer kans zijn op een verrassing en voor de topclubs zal er sowieso meer tegenstand zijn. Voor de rest is er vaker gelijkwaardiger tegenstand en is er meer om voor te spelen. Dus is er meer spanning en is het interessanter voor het publiek en de media. Een voordeel is ook dat tussentijdse transfers minder competitievervalsend zullen zijn. Een nadeel van deze opzet is dat niet iedere club meer tegen Ajax speelt (tenzij ze elkaar loten voor de KNVB-beker). Maar dat doet een club uit de eerste divisie ook niet, zoals bijvoorbeeld Willem II komend seizoen. En hoe vaak loopt zo’n wedstrijd niet uit op een makkelijke overwinning voor Ajax? Maar ik zou zeggen: geef elk seizoen twee of meer clubs de rechten om in de voorbereiding en vlak voor de start van de competitie thuis tegen Ajax, Feyenoord of PSV te spelen en maak daar een happening van. En misschien is het op den duur onvermijdelijk dat deze clubs zich afscheiden en gaan meedoen aan een Europese supercompetitie. Dan zouden de tweede elftallen (Jong Ajax/PSV) hun plaats in kunnen nemen. Daarnaast stel ik de invoering van diverse regionale cups voor. Hoe vaak hoor je niet dat een seizoen voor een supporter al is geslaagd als er van de concurrent uit dezelfde regio is gewonnen? De rivaliteit is er al, maak er dan ook echt iets van, met een kleine competitie en een echte prijs. De regionale media zullen hier ook garen bij spinnen. Dus waar blijft de IJssel Cup, de Gelderland Cup of de Cup van het (Hoge) Noorden? Overigens hoorde ik laatst voor het eerst over de Lichtstadtrofee. Niet geheel verrassend gewonnen door PSV en het was niet meer dan een veredelde oefenwedstrijd (5-0 tegen Eindhoven) maar zoals PSV-watcher Rik Elfrink op Twitter zei: een prijs is een prijs. En met een Brabant Cup valt er nog een provincie te winnen!||https://www.volkskrant.nl/columns-opinie/opinie-gebruik-regionale-rivaliteit-om-het-best-saaie-voetbal-een-opkikker-te-geven~b054840a/
2022-08-03||Met deze bizarre mengtechniek roer je je koffie het meest efficiënt||Echt praktisch is het niet. En tóch is melk door je koffie roeren met twee lepeltjes beter dan met een. Lepeltjes die er bovendien voor het perfecte resultaat eigenlijk totaal bizar uit zouden moeten zien: als een soort gekromde zeshoek. Alsof dat nog niet genoeg is, moet je ze vervolgens ook nog eens hortend en stotend tegen elkaar in bewegen. Maar dan heb je ook wat: het meest efficiënt geroerde kopje koffie dat je ooit hebt gedronken. Dat blijkt althans uit vloeistofsimulaties die een groep natuurkundigen onlangs beschreven in het vakblad Physical Review Fluids. En nee, voordat je begint te vermoeden dat fysici zich in wel héél opzichtige bochten wringen om maar geen maatschappelijk relevante experimenten te hoeven doen: dat deden ze heus niet om zichzelf bezig te houden met frivole, voor een mens schier onmogelijk uit te voeren technieken om melk door je koffie te roeren. Nee, zo schrijven ze in de inleiding op hun vakartikel: ‘Het mengen van twee vloeistoffen door roerders is een alledaagse procedure in veel industriële en natuurlijke settings. Efficiënter mengen vertaalt zich direct in een meer homogeen eindproduct [...] en levert vaak behoorlijke economische besparingen op qua energie en benodigde ingrediënten.’ In de chemische industrie kun je met slimmer roeren, met andere woorden, een flinke duit besparen. Maar waarom dan die malle soort-van-zeshoeken en opmerkelijke mengbeweging? Omdat de vloeistof het na zo’n simpele aanzet zelf verder wel regelt, zo blijkt uit de simulaties. In hun berekening gingen de onderzoekers uit van vloeistoffen met grofweg de consistentie van water in een cilindervormig vat. Het kan dus best dat voor meer stroperige stoffen in een vierkant vat een heel andere roerstaafvorm en bijbehorende beweging het meest efficiënt is. In de simulaties gebruikten de onderzoekers twee roerstaven, eentje in het midden van het vat, en eentje meer aan de buitenkant. Die combinatie is volgens de onderzoekers gangbaar in de chemische industrie. Vervolgens bleek dat met hun roermethode het snelst allerlei draaikolken in de vloeistof ontstonden. De boel bleef bovendien kolken nadat de roerstaven hun beweging stopten. De vloeistof mengt dan dus zichzelf. Uiteindelijk bleek het eindproduct tot zo’n 2,3 keer beter door elkaar te worden gehusseld dan met simpele cilindervormige roerstaven die een normale cirkelbeweging maakten. Met de almaar oplopende energierekeningen is die efficiëntieslag toch best de moeite waard. Of nou ja: in de chemische industrie, dan toch. Dat iemand uiteindelijk z’n koffie zo zal roeren, ligt immers niet voor de hand. Om nog maar te zwijgen van het feit dat zwarte koffie veel lekkerder is dan wanneer je de complexe smaaktonen van, zeg, een vers gezette espresso verstopt onder een kleffe sloot melk. Al ontbreekt nu juist voor die intuïtief evidente kwestie vooralsnog elk spoortje wetenschappelijk bewijs.||https://www.volkskrant.nl/wetenschap/met-deze-bizarre-mengtechniek-roer-je-je-koffie-het-meest-efficient~b5990291/
2022-08-03||Just Eat Takeaway incasseert verlies op Amerikaanse markt: miljardenafschrijving op Grubhub||Maaltijdbezorger Just Eat Takeaway (JET) schrijft 3 miljard euro af op zijn Amerikaanse dochterbedrijf. Grubhub werd vorig jaar ingelijfd voor 6,4 miljard euro, maar hangt sindsdien als een molensteen om de nek van maaltijdbezorger. Dat maakte JET woensdag bekend tijdens de presentatie van de halfjaarcijfers. Het van oorsprong Nederlandse bedrijf is na een reeks overnames uitgegroeid tot een van de grootste maaltijdbezorgers van de wereld. Het ging onder meer om een overname in Duitsland (Delivery Hero, voor 930 miljoen euro) en Engeland (Just Eat, voor zo’n 7 miljard euro). Het succes smaakte naar meer: vorig jaar nam het bedrijf ook het Amerikaanse Grubhub over. Just Eat Takeaway betaalde een overnamesom van 6,4 miljard euro. Maar de aankoop heeft een bittere nasmaak nu succes uitblijft: het relatief kleine Grubhub blijkt in de Verenigde Staten niet opgewassen tegen de concurrentie van UberEats en Doordash. Aandeelhouders dwongen de directie dit jaar om het slecht presterende dochterbedrijf in de verkoop te zetten, maar tot een verkoop heeft dat vooralsnog niet geleid. Nu incasseert het bedrijf zijn verlies. Het bedrijf schrijft 3 miljard euro af van de boekwaarde, bijna de helft van de overnamesom. De afschrijving drukt fors op de halfjaarcijfers: het bedrijf maakte het afgelopen halfjaar een verlies van 3,48 miljard euro. Bovendien bracht het bedrijf nog meer onheilspellend nieuws: het totale aantal bestellingen daalde wereldwijd met 7 procent. De dalende bestellingen wijt JET aan de coronapandemie. Bezorgdiensten hadden vorig jaar de wind in de rug omdat restaurants gesloten bleven. Inmiddels zijn de meeste beperkingen opgeheven. Het bedrijf geeft niet op en zegt over genoeg financiële slagkracht te beschikken om het ‘pad naar winstgevendheid te financieren’. De Nederlandse en Duitse operaties zijn winstgevend, maar beleggers blijven zich zorgen maken, onder meer dus over de Amerikaanse operatie. Het aandeel van het moederbedrijf is in twee jaar geleden gekelderd van zo’n 100 euro naar 19 euro woensdagmiddag. Marktanalist Nico Inberg: ‘Ze moeten iets doen om die verliezen te stoppen. Dat doet Just Eat Takeaway door bijvoorbeeld de tarieven voor restaurants – om hun maaltijden aan te mogen bieden op JET-sites – te verhogen. Verder wordt er bezuinigd: het bedrijf is sinds juni gestopt met het aannemen van nieuwe medewerkers.’ De analist ziet kans op een groter marktaandeel in de Verenigde Staten, nu de bezorger samenwerkt met techgigant Amazon. Die nam onlangs een aandeel van 2 procent in Grubhub, een belang dat nog kan worden uitgebreid naar 15 procent. Amazon Prime-klanten betalen daardoor een jaar lang geen bezorgkosten bij maaltijdbestellingen. Inberg: ‘Dat zijn 158 miljoen mensen, die Just Eat Takeaway aan zich moet zien te binden.’ Het Amerikaanse succes is voor een deel afhankelijk van New York, zegt Inberg. Maar juist daar worden de winsten van maaltijdbezorgers beperkt door lokale wetgeving. Zo mogen de bezorgbedrijven niet meer dan 20 procent commissie innen. Een doorn in het oog van de analist. ‘Grubhub mist een deel van de inkomsten. Grote maaltijdbezorgers proberen de wetgeving terug te draaien. Dat zou ook wat schelen.’ Moet Just Eat Takeaway niet toch haar Amerikaanse dochter van de hand doen, zoals aandeelhouders willen? Inberg vindt van niet: ‘Grubhub verkopen is onverstandig. De waardering van techbedrijven is erg laag. Dat is bovendien een enorm gezichtsverlies voor topman Jitse Groen. Hij heeft er 6,4 miljard euro voor betaald, en kan er nu maar 1,5 miljard voor terugkrijgen.’ Woensdag maakt Just Eat Takeaway ook bekend dat operationeel directeur Jörg Gerbig weer welkom is bij het bedrijf. De directeur werd in mei op non-actief gezet na een klacht over grensoverschrijdend gedrag tijdens een bedrijfsevenement. Na onderzoek heeft het bedrijf besloten dat de directeur zijn werk kan hervatten. Wat de klacht precies inhield, wilde topman Jitse Groen tijdens een toelichting niet zeggen: ‘Als hij onschuldig is verklaard, dan is hij onschuldig verklaard.’ De raad van commissarissen legt Gerbigs herbenoeming binnenkort voor aan de aandeelhouders.||https://www.volkskrant.nl/nieuws-achtergrond/just-eat-takeaway-incasseert-verlies-op-amerikaanse-markt-miljardenafschrijving-op-grubhub~b7d28d870/
2022-08-03||Inwoners Kansas spreken zich in een referendum uit voor het recht op abortus||In Kansas, een relatief dunbevolkte staat in het midden van de VS, is abortus op dit moment toegelaten tot 22 weken. Die regelgeving maakt van de staat een toevluchtsoord voor vrouwen uit de nabijgelegen staten Missouri, Oklahoma en Texas. Het amendement waar het referendum over ging werd in ruime meerderheid weggestemd: 65 tegen 35 procent. Het recht op abortus is sinds 2019 opgenomen in de grondwet van Kansas. Als dat per amendement ongedaan zou worden gemaakt, was het recht op het onderbreken van een zwangerschap zeer waarschijnlijk verloren gegaan. Het regionale parlement, waar de conservatieve Republikeinen de meerderheid hebben, had dan een anti-abortuswet kunnen aannemen. Vier andere staten – Alabama, Louisiana, Tennessee en West Virginia – hebben de afgelopen tien jaar wel grondwetswijzigingen aangenomen die het recht op abortus uit hun grondwet schrapten. Die amendementen bleken van cruciaal belang om de toegang tot abortus te beperken nu het Hooggerechtshof een streep zette door Roe v. Wade, het arrest uit 1973 dat het landelijke recht op abortus verankerde. In november stemmen Kentucky en Montana over vergelijkbare anti-abortusamendementen, terwijl de door Democraten geleide staten Californië en Vermont juist zullen stemmen over amendementen die het recht op abortus in hun constituties vastleggen.||https://www.volkskrant.nl/nieuws-achtergrond/inwoners-kansas-spreken-zich-in-een-referendum-uit-voor-het-recht-op-abortus~bd6c32d6/
2022-08-03||Pelosi tegen Taiwanese president: ‘We zijn trots op uw leiderschap’ ||Tot op het laatst was onduidelijk of Pelosi aan boord was toen het vliegtuig landde in Taipei. Het is het hoogste Amerikaanse bezoek aan het eiland in een kwarteeuw. Pelosi betreedt daarmee een politiek mijnenveld. Ze heeft een heldere boodschap: Amerika staat achter Taiwan. China weigert de onafhankelijkheid van het democratische eiland te erkennen en beschouwt het als een provincie. ‘Amerika’s solidariteit met de 23 miljoen inwoners van Taiwan is vandaag belangrijker dan ooit’, zei Pelosi na aankomst, ‘nu de wereld voor de keuze staat tussen autocratie en democratie.’ Op woensdag ontmoette Pelosi de Taiwanese president Tsai Ing-wen. ‘Nu meer dan ooit is Amerika’s solidariteit met Taiwan cruciaal’, zei ze. ‘We zijn zo trots op uw leiderschap, een vrouwelijke president in een van de meest vrije samenlevingen ter wereld.’ Later op woensdag zal Pelosi activisten spreken die strijden tegen mensenrechtenschendingen van China. Taiwan is onderdeel van een Aziëreis met stops in Singapore, Maleisië, Zuid-Korea en Japan. Taiwan stond niet op de officiële planning. De Chinezen zien vooral escalatie. Het bezoek ‘ondermijnt de soevereiniteit en territoriale integriteit van China’, reageerde het ministerie van Buitenlandse Zaken. Chinese straaljagers en drones zijn opgesteld in de nabijgelegen provincie Fujian. Grootschalige legeroefeningen en rakettesten zijn aangekondigd. Er zullen, volgens het ministerie van Defensie, ‘gerichte militaire operaties’ volgen. Er is geen reden voor China om dit bezoek om te zetten in een soort crisis, reageerde John Kirby, woordvoerder van de Nationale Veiligheidsraad in de VS. ‘We zijn bereid om te reageren op de volgende stap die Beijing zet. Tegelijkertijd laten we ons niet uit de tent lokken.’ Binnen de VS stuit het optreden van Pelosi op grote weerstand. President Joe Biden is niet blij met haar bezoek, dat breed werd ontraden vanuit het Pentagon en veiligheidsdiensten uit vrees voor een onvoorspelbare, mogelijk militaire Chinese reactie. Pelosi besloot deze raad in te wind te slaan en alsnog te vertrekken. Ze kon rekenen op een warm onthaal. Dinsdagavond werd Pelosi ontvangen door de Taiwanese minister van Buitenlandse Zaken Joseph Wu. Op de hoogste gebouw van hoofdstad Tapei verschenen berichten: ‘Welkom in Taiwan’, ‘Taiwan ♥ USA’. Taiwanezen die hunkeren naar internationale steun zijn lyrisch over het hooggeplaatste Amerikaanse bezoek. Pelosi bezorgt de Amerikaanse president al wekenlang kopzorgen. Met minder dan honderd dagen te gaan tot de tussentijdse verkiezingen kan Biden er geen conflict met China bij hebben. Bovendien krijgt de president al maanden de kritiek dat hij internationaal gezag verliest, opgeslokt door landelijke politieke perikelen en de hoge inflatie. Vorige maand keerde hij met lege handen terug van een Midden-Oostenreis bedoeld om de olieproductie aan te moedigen. Dat zijn Democratische bondgenoot tegen zijn advies in besluit om naar Taiwan te gaan, ondermijnt zijn gezag des te meer. Pas toen duidelijk werd dat Pelosi toch zou gaan, gaf het Witte Huis alsnog zijn zegen. Toch loopt Biden niet met het bezoek van zijn partijgenoot te koop. Vlak na Pelosi’s landing twitterde de Amerikaanse president alleen iets over de benzineprijzen, die in negentien Amerikaanse staten onder de 4 dollar per gallon (3,785 liter) zijn gezakt; geen woord over Taiwan. De meeste steun krijgt Pelosi vanuit Republikeinse hoek. Daar zien ze graag een hardere Amerikaanse opstelling richting China. Dinsdag gaven 24 senatoren, onder wie Senaatsleider Mitch McConnell, een gezamenlijke steunverklaring. McConnell vond het ‘ongepast en contraproductief’ dat Biden haar bezoek wilde tegenhouden. ‘Je wil toch niet dat de Communistische Partij Amerikaanse leiders dicteert waar ze wel of niet heen mogen’, zei Dan Sullivan, senator namens Alaska. Pelosi heeft er al langer een handje van tegen de haren van China in te strijken. Al meer dan dertig jaar vertegenwoordigt ze als Congreslid een district in Californië dat voor tweederde uit Aziatisch-Amerikaanse inwoners bestaat, met goeddeels een hekel aan de Chinese regering. In 1991 bezocht ze een herdenkingsdienst voor de studenten die werden doodgeschoten door Chinese militairen op het Tiananmenplein in Beijing. Pelosi waarschuwde dat de Chinezen, als ze ‘niet bang zijn voor de waarheid’, niets hebben te vrezen van een Congres-delegatie die China bezoekt ‘om met eigen ogen te zien wat er aan de hand is’.||https://www.volkskrant.nl/nieuws-achtergrond/pelosi-tegen-taiwanese-president-we-zijn-trots-op-uw-leiderschap~ba11d6e1/
2022-08-03||Amerikaanse regering akkoord met mogelijke wapendeals met Saoedi-Arabië en Emiraten ||Het Amerikaanse ministerie van Defensie bracht het Congres op de hoogte van het plan om voor 3,05 miljard dollar (3 miljard euro) 300 Patriot-raketten te verkopen aan het regime in Riyad. Volgens het Pentagon wordt Saoedi-Arabië zo in staat gesteld de ‘slinkende voorraad Patriot-raketten aan te vullen’. Die werden ingezet tegen de drone-aanvallen die de Houthi-rebellen in het naburige Jemen op Saoedi-Arabië lanceerden, aldus de VS. Sinds 2015 woedt in Jemen een conflict tussen regeringstroepen, die worden gesteund door een militaire coalitie die geleid wordt door Riyad, en de Houthi-rebellen, die steun krijgen vanuit Iran. Het Congres gaf ook toestemming voor een deal met Verenigde Arabische Emiraten, een bondgenoot van Saoedi-Arabië in het conflict in Jemen. Twee THAAD-systemen, met 96 raketten, mogen worden geleverd aan Abu Dhabi, en dat voor een bedrag van 2,25 miljard dollar (2,21 miljard euro). De Amerikaanse groep Raytheon maakt de Patriots, THAAD is een systeem van Lockheed Martin, eveneens Amerikaans. De aankondiging van de wapenverkoop komt er kort nadat de VN bekendmaakte dat de wapenstilstand in Jemen met nog eens twee maanden verlengd wordt, met de hoop de onderhandelingen die moeten leiden tot een duurzamere vrede te ‘intensiveren’. Bij zijn aantreden zei de Amerikaanse president Joe Biden dat hij geen wapens zou verkopen aan Saoedi-Arabië voor een offensief in Jemen. Volgens de VS zullen de wapens die nu mogelijk worden gekocht worden gebruikt voor defensieve doeleinden. Biden bezocht Saoedi-Arabië in juli om onder meer te praten over de productie van extra olie, nu de VS gebukt gaan onder hoge inflatie en bijkomende benzineprijzen. Het bezoek kwam hem in eigen land op veel kritiek te staan. Kroonprins Bin Salman is volgens de Amerikaanse veiligheidsdiensten verantwoordelijk voor de moord op de Saoedische journalist Jamal Khashoggi, die tot aan zijn dood in de VS woonde en voor de Amerikaanse krant The Washington Post werkte. Volgens Biden heeft hij Bin Salman tijdens het bezoek geconfronteerd met de zaak-Khashoggi. Bin Salman ontkent dit.||https://www.volkskrant.nl/nieuws-achtergrond/amerikaanse-regering-akkoord-met-mogelijke-wapendeals-met-saoedi-arabie-en-emiraten~bedb6303/
2022-08-03||Is oud NPO-baas Shula Rijxman gewoon een vaardig lobbyist of maakte zij zich schuldig aan netwerkcorruptie?||Eind mei dit jaar werd Shula Rijxman, Hilversumse mediarot, in het Amsterdamse stadhuis de Stopera gepresenteerd als nieuwe wethouder namens D66. Haar portefeuille: publieke gezondheid, ict en lokale media. D66 is verguld met Rijxman en spreekt van iemand met ‘ruime bestuurlijke ervaring en een hart voor de publieke zaak’. Twee maanden later heeft de 62-jarige Rijxman, tot eind 2021 bestuursvoorzitter van de Nederlandse Publieke Omroep (NPO) vooral vragen te beantwoorden over haar arbeidsverleden. Reden: na haar installatie als wethouder zijn er twee officiële onderzoeken geopend die zich richten op mogelijke belangenverstrengeling bij de NPO, in én na de tijd dat Rijxman er bestuursvoorzitter was. Wie is Shula Rijxman en hoe heeft ze het tot wethouder geschopt? Is het een begenadigd lobbyist, zoals haar bewonderaars stellen, of iemand die zich schuldig maakt aan ‘netwerkcorruptie’, zoals PVV-Kamerlid Martin Bosma afgelopen juli beweerde? En: hoe innig is haar relatie de afgelopen jaren met D66 geweest? De Volkskrant sprak elf oud-collega’s van Rijxman uit haar Hilversumse mediatijd. Sommigen spraken op basis van anonimiteit, omdat zij kritisch zijn en Rijxman ‘nog te veel vrienden heeft in Hilversum’. Anderen willen wel met hun naam in de krant. Een deel van hen is enthousiast over Rijxman (‘Een heel prettig mens’). Anderen schetsen een oud-bestuursvoorzitter die het vooral van haar netwerkkwaliteiten moet hebben. Rijxman is iemand die de juiste mensen in de media en politiek voor zich weet te winnen, stellen deze oud-collega’s. Daarbij hield ze niet altijd de gepaste afstand die van een NPO-bestuursvoorzitter verwacht wordt. Zo probeerde ze niet alleen de NPO vooruit te helpen, aldus de oud-collega’s, maar ook zichzelf. Rijxman groeide op in Bussum in een Joods, intellectueel gezin. Haar ouders overleefden als tieners de Holocaust. Rijxman heeft twee zussen, onder wie de bekende actrice Lineke Rijxman. In 2018 vertelt Shula in de Volkskrant dat ze een onveilige jeugd heeft gehad. Het gezin gaat gebukt onder een gewelddadige en liefdeloze vader. Met haar moeder heeft Rijxman een betere band, maar die overlijdt al vroeg, vol ‘mentale pijn’, mede veroorzaakt door het ongelukkige huwelijk. ‘In dat milieu was ik degene die sigaretjes rookte op mijn 13de en niet goed op school was’, zegt Rijxman over haar kindertijd in het tijdschrift Zin Magazine. Rijxman haalt een mavodiploma en gaat daarna meteen aan het werk, eerst als leerling-journalist bij tv-gids Televizier, vervolgens in de marketing- en communicatiesector. ‘Met lef en gedrevenheid kun je ook ver komen’, vertelt Rijxman in een interview met Trouw. Dat blijkt: de ambitieuze Rijxman gaat halverwege de jaren negentig naar de bank met een naar eigen zeggen ‘leuterverhaal’ en weet een lening van 200 duizend gulden los te peuteren. Met dat geld richt ze haar eigen communicatiebureau (Martsell) op. Het wordt een winstgevend bedrijf dat ze in 2001 verkoopt aan tv-productiemaatschappij IDTV. De productiemaatschappij houdt Rijxman in dienst en promoveert haar uiteindelijk tot ceo. Vanaf dat moment gaan de poorten in Hilversum open voor de hemelbestormende Rijxman: in 2012 stapt ze over naar de NPO, eerst als lid van de raad van bestuur, en van 2016 tot eind 2021 als bestuursvoorzitter. Dat is een invloedrijke plek, want in Hilversum werkt het zo: de NPO is de zon waaromheen alle omroepen en tv-producenten draaien. Inhoudelijke zeggenschap over programma’s heeft de NPO niet, maar het bestuur is wel verantwoordelijk voor de financiering van omroepen en de verdeling van uitzendtijden. Met die middelen in handen kan een bestuursvoorzitter van de NPO een stempel op de publieke omroep drukken. Dat leidde in het geval van Rijxman tot de nodige kritiek, maar ook bewondering. ‘Een kordate dame’, oordeelt Jan Slagter, directeur van Omroep Max, over Rijxman. Net als veel anderen in Hilversum maakte Slagter regelmatig een wandeling met Rijxman door de Hilversumse bossen om de laatste ontwikkelingen door te nemen. Slagter herinnert zich vooral Rijxmans ‘directheid’. Slagter: ‘Ze wist wat ze wilde. Het ging niet over koetjes of kalfjes maar over haar visie.’ Mede dankzij die visie lukt het Rijxman om het kijkcijferaandeel van de NPO tussen 2016 en 2021 op te krikken van 32 naar 36,3 procent, het hoogste percentage sinds 2002. Dat doet ze onder meer door verjonging: zo verleent Rijxman meer zendtijd aan de populaire satiricus Arjen Lubach. Ook haalt ze geld weg bij het geschiedenisprogramma Andere Tijden – tot grote ergernis van de vaak oudere, hoogopgeleide kijkers – en schuift dat door naar het meer laagdrempelige Het verhaal van Nederland, dat per aflevering rond de 2 miljoen kijkers trekt. NPO-topman Frans Klein, die jarenlang nauw samenwerkte met Rijxman, is nog steeds vol lof over de gedurfde keuzes die zijn oud-collega destijds maakte: ‘Kijkers van de publieke omroep worden steeds ouder. Wil je dat ombuigen, dan moet je bestaande zekerheden ter discussie stellen: Shula was echt van de acties, niet alleen van de notities.’ Ook betoont Rijxman zich een vaardig lobbyist in Den Haag. Onderdeel van Rijxmans werk is er voor te zorgen dat politici niet te veel beknibbelen op de subsidie – jaarlijks ruim 800 miljoen euro – voor de NPO. Een flink netwerk in politiek Den Haag is daarbij onontbeerlijk. ‘Als bestuurder van de NPO was het opkomen voor de belangen van deze organisatie een belangrijk deel van mijn werk’, stelt Rijxman in een reactie aan de Volkskrant. ‘Ik ben destijds mede op deze competentie en mijn vermogen een netwerk op te bouwen en te onderhouden geselecteerd.’ Ook andere Hilversumse collega’s zien een ‘goede netwerkster’ en zien ‘de halve wereld’ bij Rijxman op kantoor langskomen. ‘De ene dag columnist Afshin Ellian. De volgende dag Jort Kelder. Dan weer Femke Halsema of Jack de Vries. Ze weet al die mensen aan zich te binden.’ Welk profijt ze trekt van dit netwerktalent blijkt bijvoorbeeld uit de strijd die Rijxman in 2019 voert met toenmalig minister Arie Slob (Media). Tijdens zijn ambtstermijn zint Slob meerdere keren op een forse verlaging van het NPO-budget. Rijxman keert zich daar openlijk tegen. ‘Het Nederlandse publiek verdient beter’, schrijft ze in een blog. Uiteindelijk lukt het Rijxman om ‘in goed overleg met Den Haag’ al te grote budgetkortingen af te wenden, vertelt ze tijdens een speech in Hilversum. Maar die behendigheid om relaties te cultiveren in Den Haag en Hilversum heeft een keerzijde, vertellen oud-collega’s. Zij stellen: de modus operandi van Rijxman heeft veel weg van netwerkcorruptie, het fenomeen waarbij leden van informele netwerken elkaar – op onduidelijke gronden – voordelen gunnen. Vorig jaar augustus verklaarde Rijxman tijdens een speech bij de opening van het nieuwe tv-seizoen dat de onafhankelijkheid van de publieke omroep ‘ons grootste goed’ is. Niet veel later kwamen de eerste berichten naar buiten die twijfel zaaien over Rijxmans onafhankelijkheidsverklaring. Eind vorig jaar onthulde het onderzoeksplatform Follow The Money dat Rijxman duizenden euro’s betaalde aan ex-politicus Femke Halsema, VVD-spindoctor Jan Driessen en CDA-communicatiestrateeg Jack de Vries voor speeches en communicatieadvies. Volgens een oud-collega had Rijxman hiermee een verborgen motief: ‘Shula probeert mensen vaak instrumenteel te benutten. Ze maakte er geen geheim van dat ze mensen als Jan Driessen, Jack de Vries en Femke Halsema inhuurt om toegang te krijgen tot hun politieke partijen.’ Rijxman zegt ervan te schrikken dat er ‘op basis van anoniem gelekte gegevens’ conclusies worden getrokken. Zij stelt dat de oud-politici die zij inhuurde actief waren als adviseur en voor hun diensten ingehuurd konden worden als ‘zelfstandig ondernemer of als partner van een bureau’. De met name in de media gewekte voor-wat-hoort-watdimensie van Rijxmans relaties met politici is sinds haar overstap naar het Amsterdamse college nog nadrukkelijker naar de voorgrond gekomen. Recente onthullingen in de BNR-mediapodcast Koster & Van Dijk, van journalisten Mark Koster en Ton F. van Dijk, spelen daarbij een belangrijke rol. Begin juni brachten ze het nieuws dat Rijxman een vriendschappelijke relatie heeft met Marjan Hammersma, topambtenaar van het ministerie van Onderwijs Cultuur en Wetenschap (OCW). Het tweetal boekte onder meer samen hotelkamers voor een gezamenlijke vakantie. Dat is opmerkelijk, omdat in 2020 een klokkenluider zich bij Hammersma had gemeld om te vertellen over schimmige constructies waarmee de NPO het eigen salarisplafond zou ontwijken. Na zijn klacht hoorde de klokkenluider, die niet wist dat Hammersma dik was met de baas van de NPO, niets meer van het ministerie. Aan Koster en Van Dijk liet de klokkenluider weten dat hij zich nooit bij Hammersma had gemeld als hij van haar band met Rijxman had geweten. Rijxmans opvolger, de huidige NPO-bestuursvoorzitter Frederieke Leeflang, liet daarop weten dat het ‘verstandig’ was geweest als haar voorganger melding had gemaakt van de privérelatie. Twee weken later gaf minister Robbert Dijkgraaf van OCW opdracht aan de Auditdienst Rijk, de interne controleur van het kabinet, om onderzoek te doen naar de gang van zaken rondom de klokkenluider. Hoe is hij/zij opgevangen door de ambtenaren van OCW? ‘Dit onderzoek richt dus niet op mij, maar op het departement van OCW’ benadrukt Rijxman. Nog geen maand later, op 7 juli, volgde een nieuwe onthulling van Koster en Van Dijk. Hammersma blijkt niet de enige op het ministerie van OCW met wie Rijxman een innige relatie heeft. Ook Sander Dekker (VVD), voormalig staatssecretaris van OCW, blijkt een vriend. In 2017 gingen Rijxman en Dekkers – die op dat moment demissionair is, maar nog wel verantwoordelijk voor Media – op vakantie naar Israël. Toevallig vindt op diezelfde 7 juli in de Tweede Kamer een debat plaats over Rijxmans relatie met topambtenaar Hammersma. Ook de nieuwe onthulling van Koster en Van Dijk wordt in de Kamer behandeld. SP-Kamerlid Peter Kwint vraagt zich af wat de privérelatie zegt ‘over de politieke sensitiviteit van de boven ons gestelden’. D66’er Sjoerd Sjoerdsma noemt het ‘niet handig’. PVV’er Martin Bosma vindt dat Rijxman zich schuldig heeft gemaakt aan ‘netwerkcorruptie’. Op 7 juli gebeurt ook het volgende: het Commissariaat voor de Media kondigt aan te zullen onderzoeken of de publieke omroep de ‘processen’ op orde heeft die belangenverstrengeling bij de publieke omroep moeten voorkomen. Aanleiding voor het onderzoek zijn ‘signalen in de afgelopen periode’. Over dit onderzoek wil Rijxman eveneens benadrukken dat het zich niet op haar persoonlijk richt, maar op ambtelijke processen. ‘Het belang dat ik verdedigde was dat van de NPO’, voegt Rijxman toe. ‘Ik heb daarbij werk en privé altijd goed gescheiden kunnen houden. Er is geen sprake geweest van netwerkcorruptie of belangenverstrengeling. Ik heb me in alle gevallen gehouden aan de interne gedragsregels van de NPO.’ ‘Ze wordt onder de bus gegooid’, zegt Jan Slagter over de kwesties die nu rondom Rijxman spelen. ‘Dit is stemmingmakerij, bedoeld om haar te beschadigen.’ Waarom? ‘Misschien is het rancune. De huidige voorzitter van de raad van bestuur (Frederieke Leeflang, red.) die ook zomaar roept dat het niet verstandig is wat ze heeft gedaan. Houd toch je mond.’ Volgens Slagter is er ‘geen enkel bewijs’ dat Rijxman verkeerd heeft gehandeld inzake Hammersma en Dekker. ‘Ze mag toch bevriend zijn met die mensen? En op het strand kan ze Dekker niet eens om 100 miljoen euro vragen. Die beslissingen zijn aan de Tweede Kamer.’ De twee officiële onderzoeken zijn niet het enige waar Rijxman sinds haar wethouderschap mee te stellen heeft. Ook haar betrokkenheid bij D66 wordt geherinterpreteerd en in het licht bezien van haar netwerkactiviteiten. Rijxman heeft er nooit een geheim van gemaakt dat ze D66 stemt. Om die reden zou ze door media en politiek bij herhaling als D66-kopstuk zijn ‘geframed’, vertelt Rijxman in een afscheidsinterview met het Algemeen Dagblad. En dat is ‘strontvervelend’. De discussie over haar betrokkenheid bij D66 brandde rondom de VPRO-documentaire Sigrid Kaag: Van Beiroet tot Binnenhof in alle hevigheid los. Er rezen vragen over de uitzenddatum, omdat het tonen van de documentaire tijdens de campagne voor de Tweede Kamerverkiezingen van vorig jaar wel erg voordelig uitpakte voor de D66-leider. ‘Ik heb de film nog niet gezien’, vertelde ze daarover bij WNL op Zondag, ‘maar het is mij verzekerd dat het een zuiver journalistiek product is’. Later bleek dat D66 invloed had proberen uit te oefenen bij de totstandkoming van de documentaire. Uit een nader onderzoek door de Ombudsman van de NPO bleek dat de documentairemakers geen grote fouten hadden gemaakt. Wel lieten ze te lang het idee bestaan ‘dat aan shots of inhoud nog gesleuteld kon worden’ door D66. Rijxmans houding ten opzichte van D66 valt ook op na een kritische interviewserie van Nieuwsuur rondom de Tweede Kamerverkiezingen van vorig jaar. Presentatoren Mariëlle Tweebeeke en Jeroen Wollaars leggen in de serie de lijsttrekkers het vuur flink aan de schenen. Ook Kaag komt aan de beurt en wordt door Tweebeeke onder meer ondervraagd over gevallen van seksueel grensoverschrijdend gedrag en discriminatie binnen D66. Een paar dagen later heeft Joost Oranje, toenmalig hoofdredacteur van Nieuwsuur, een wandeling met Rijxman op de agenda staan. Rijxman beklaagt zich over de toon van Tweebeeke. ‘We hebben toen een behoorlijk stevige discussie gehad’, zegt Oranje. ‘Ik vond dat ze wel erg voor Kaag ging staan en erg weinig voor het kritische journalistieke format dat we voor deze uitzendingen hadden gekozen.’ Rijxman bevestigt dat ze in het gesprek met Oranje kritisch was over de ‘harde toon’ in de lijsttrekkersinterviews, maar ze heeft daarbij ‘niemand verdedigd’. Oranje wil ‘niet kinderachtig’ doen. ‘Net als iedereen mag ook de raad van bestuur kritisch zijn over een uitzending. Ik was alleen verbaasd. Dit was echt niet ons stevigste lijsttrekkersinterview.’ Later in het gesprek zei Rijxman dat ze de hele serie interviews pittig vond. ‘Maar toen we de Nipkowschijf wonnen, was ze de eerste die een berichtje stuurde.’ Afgelopen mei, kort na haar benoeming tot wethouder in Amsterdam, zegt Rijxman in NRC dat ze Sigrid Kaag in haar NPO-tijd ‘weleens geadviseerd’ heeft. ‘Ook in campagnetijd, want ik ken haar goed’, zegt ze. Aan de Volkskrant verduidelijkt Rijxman dat zij dit advies gaf in twee brainstormsessie die D66 via een videobelverbinding belegde met een groep mensen. Daarnaast schrijft De Telegraaf afgelopen juni dat Rijxman al tijdens haar NPO-tijd interesse toonde voor een politiek-bestuurlijke positie namens D66. Begin 2018 dronk ze een kop koffie met Reinier van Dantzig, de leider van de Amsterdamse tak van de partij. Volgens Rijxman was dit ‘om verschillende onderwerpen te bespreken.’ Kort na dit oriënterende gesprek werd bij Rijxman kanker geconstateerd. Volgens een woordvoerder van D66 Amsterdam is Rijxman op haar huidige wethouderspositie gekomen nadat zij er op heeft gesolliciteerd middels een motivatiebrief, net als ieder ander. Een oud-collega van Rijxman heeft twijfels bij haar nieuwe baan. ‘Als je zoals Shula de mond zo vol hebt van de onafhankelijkheid van de NPO, dan vraag ik mij af of zo’n wethouderschap nou wel het beste afscheidscadeau is aan Hilversum.’ Rijxman wil niets van deze suggestie weten. ‘Zo vreemd is het niet als een bestuurder van bijvoorbeeld de NPO een publieke functie gaat bekleden.’ Als voorbeeld wijst Rijxman naar mannen als Harm Bruins Slot en Gerrit Jan Wolffensperger, haar voorgangers als bestuursvoorzitter van de NPO. Uit hun cv blijkt dat ze ondermeer burgemeester en Tweede Kamerlid zijn geweest. Die politiek bestuurlijke functies bekleedden zij echter vóórdat zij aan de slag gingen bij de publieke omroep.||https://www.volkskrant.nl/cultuur-media/is-oud-npo-baas-shula-rijxman-gewoon-een-vaardig-lobbyist-of-maakte-zij-zich-schuldig-aan-netwerkcorruptie~bc25a245/
2022-08-03||De kortste dag ooit gemeten was eind juni, onduidelijk waarom de aarde zo’n haast heeft||De dag duurde eind juni niet precies 24 uur, maar 1,59 milliseconden korter, meldt vakwebsite Timeanddate.org. Erg veel tijd is dat niet – honderd keer korter dan een keer met de ogen knipperen – maar dat rondje op 29 juni was wel het snelste dat tot nu toe is gemeten. Het record past in een patroon: sinds 2020 zijn opvallend veel dagen korter dan gebruikelijk. Dat is des te frappanter omdat de aarde de afgelopen decennia meestal juist langzamer om haar as draaide dan 24 uur, niet sneller. Wat de omslag heeft veroorzaakt en hoelang dit zal aanhouden, is onduidelijk. Dat de aarde niet altijd even snel ronddraait, was al wel bekend. Harde wind of oceaanstromingen die zich verleggen, kunnen een minuscuul zetje geven of een beetje afremming veroorzaken. Gewichtsverplaatsingen richting het centrum van de planeet, of juist ervandaan, zijn ook van invloed. Denk aan kunstschaatsers die tijdens een pirouette versnellen door hun armen naar zich toe te trekken; bij de aarde wordt dat veroorzaakt door stromend vloeibaar gesteente in de aardkern of zware aardbevingen. Intussen dreigt de standaardtijd, die met atoomklokken wordt gemeten en aan de basis staat van de tijdsaanduiding in ons dagelijks leven, uit de pas te raken met de tijd die is gebaseerd op de rotatie van de aarde. Dat kan een probleem vormen voor sommige computersystemen, zoals satellietantennes, die ervan uitgaan dat deze twee tijdmaten niet meer dan een seconde afwijken. Als het nodig is, kan de International Earth Rotation and Reference Systems Service (IERS) een correctie op de standaardtijd toepassen. Deze organisatie, verantwoordelijk voor het bijhouden van de tijd op aarde, laat haar klokken dan 1 seconde overslaan. Dat is niet eerder vertoond. Het tegenovergestelde wel: het IERS heeft de afgelopen decennia herhaaldelijk een schrikkelseconde toegevoegd vanwege de langzamere rotatie van de aarde. Of het IERS die ene seconde daadwerkelijk gaat schrappen, hangt af van de draaisnelheid van de aarde in de komende jaren. Wetenschappers kunnen die momenteel niet voorspellen. Eén ding staat wel vast: op de lange termijn gaat de aarde onherroepelijk steeds langzamer draaien dankzij de maan. Die trekt met haar zwaartekracht continu aan de aarde en sleurt zo een bult zeewater over het oppervlak – de oorzaak van eb en vloed. Dankzij deze kosmische remschijf doet de aarde elke eeuw een paar milliseconden langer over een rondje. Vroeger waren de dagen dus korter: 70 miljoen jaar geleden, toen er dinosaurussen leefden, duurde een dag nog ongeveer een halfuur korter dan nu. In een eerdere versie van dit artikel stond dat de aarde 24 uur doet over een rondje. Dat klopt alleen relatief ten opzichte van de zon, op zichzelf draait de aarde in iets minder dan 24 uur om haar as. Het verschil ontstaat doordat de aarde ook om de zon draait, waardoor ze telkens iets meer dan een rondje moet draaien om met dezelfde kant naar de zon gericht te staan. Voor de helderheid is de tekst aangepast.||https://www.volkskrant.nl/wetenschap/de-kortste-dag-ooit-gemeten-was-eind-juni-onduidelijk-waarom-de-aarde-zo-n-haast-heeft~b1df6bf6/
2022-08-03||Meer graanschepen klaar om te vertrekken uit Oekraïense havens • VN lanceert onderzoek naar dood Oekraïense krijgsgevangenen||Dit liveblog is afgesloten. Volg het laatste nieuws over de oorlog in Oekraïne in ons liveblog van donderdag 4 augustus.||https://www.volkskrant.nl/nieuws-achtergrond/meer-graanschepen-klaar-om-te-vertrekken-uit-oekraiense-havens-vn-lanceert-onderzoek-naar-dood-oekraiense-krijgsgevangenen~bb6c7db0/
2022-08-03||De Engelsen voelen zich beduveld door de koning der Nederlanden||Besprak enige zaken met de koning, die vermoeider was door de ceremonie in het Hogerhuis, veroorzaakt door de zwaarte van zijn kroon en het warme weer, dan door het fête van de voorgaande dag. Don Pedro (keizer van Brazilië, red.) bezocht het Hof. Harry Webster merkte op, wellicht scherper dan verstandig is, dat onze nonchalance jegens Pedro schril afsteekt bij de hartelijke bejegening door de Franse regering. Volgens hem zijn zelfs de koninklijke rijtuigen niet meer beschikbaar en moet hij met de keizerin in een herberg overnachten. Maaltijd met het kabinet in Lansdown House. Niemand van het Lagerhuis was aanwezig. We bespraken de opzet van een wet over de vergunning voor bierverkoop. Net waren we aan de thee, toen er bericht van Palmerston kwam dat ons verraste en verontrustte: namelijk dat het Nederlandse leger orders had gekregen de aanval te openen, dit zes uur nadat Van Zuylen Den Haag had verlaten om te onderhandelen over een definitieve wapenstilstand. We besloten Codringtons vloot (die nu bij de Scilly-eilanden schijnt te zijn) naar de Downs te zenden. De koning van Nederland spreekt koeltjes over deze schandelijke breuk met de wapenstilstand als une affaire domestique et nullement Européenne.||https://www.volkskrant.nl/cultuur-media/de-engelsen-voelen-zich-beduveld-door-de-koning-der-nederlanden~bb2582ac/
2022-08-03||Kabinet reserveert 21 miljoen voor banenplan ggz-patiënten ||Dit stelt Carola Schouten, minister voor Armoedebeleid, Participatie en Pensioenen, voor in een conceptregeling die zij op internet heeft gepubliceerd. Voor zowel dit jaar als volgend jaar trekt Schouten 10,75 miljoen euro uit voor de regeling, in totaal dus 21,5 miljoen euro. Werk kan volgens Schouten een ‘positief effect hebben op de psychische gezondheid’. Maar patiënten van een ggz-instelling vallen vaak buiten de boot bij de bemiddeling voor werk. De ggz-instelling richt zich alleen op de aandoening, terwijl de gemeente zich vooral richt op het vinden van werk en het zo nodig leveren van begeleiding voor gezonde mensen of mensen met een lichamelijke beperking. De gemeente gaat werk zoeken voor de patiënten uit de ggz terwijl hun instelling de begeleiding levert. Ggz-instellingen hebben een methode ontwikkeld die patiënten vaak blijvend aan werk helpt. Via deze individuele plaatsing- en steunmethode, IPS, worden zowel patiënten met lichte als zware geestelijke aandoeningen geholpen. Volgens de toelichting van Schouten bij de conceptregeling vond bij eerdere experimenten met IPS 44 procent betaald werk. ‘IPS’, schrijft Schouten, ‘behelst een integraal traject van zorg, reïntegratie en jobcoaching, startend vanuit een ggz-instelling.’ Voor een zogenoemd volledig traject van maximaal 24 maanden voor ggz-patiënten met lichte klachten is 8.000 euro beschikbaar. Voor een traject van maximaal drie jaar voor patiënten met zware klachten is het bedrag 11.325 euro. ‘Met het beschikbare budget kunnen ongeveer 2.225 IPS-trajecten worden bekostigd’, verwacht Schouten. Als voorbeeld van lichte klachten noemt Schouten ‘angst, depressie, adhd, autisme- spectrumstoornissen, bipolaire stoornissen, eetstoornissen, persoonlijkheidsstoornisssen, psychotrauma, somatiek en psyche’. De subsidie kan zowel voor patiënten met als zonder een uitkering worden aangevraagd en toegekend. De instelling legt aan de gemeente verantwoording af over de subsidie. ‘De informatie die de ggz-instelling aan de gemeente moet verstrekken’, schrijft Schouten, ‘is beperkt tot het minimaal noodzakelijke dat de gemeente nodig heeft om te komen tot een besluit tot subsidieverlening aan de desbetreffende ggz-instelling.’ Het geld komt voor de helft uit het arbeidsongeschiktheidsfonds, dat gevuld wordt met premies die werkgevers betalen voor uitkeringen aan langdurig uitgevallen werknemers. De andere helft komt uit het gemeentefonds, waaruit gemeenten worden gefinancierd. ‘Het kabinet’, schrijft Schouten in de toelichting op het subsidievoorstel, ‘wil een beweging doorzetten om mensen met een psychische aandoening zo veel mogelijk mee te laten doen in de samenleving. Indien mogelijk in de vorm van betaald werk, want werk kan een positief effect hebben op de psychische gezondheid.’ Speciale regelingen om mensen met psychische klachten aan werk te helpen, zijn niet nieuw. Na een vijf jaar durende proef, heeft het UWV nu structureel bemiddeling voor werkzoekenden met zware klachten. In 2019 is er een experiment geweest om mensen met lichte klachten via UWV of gemeente aan werk te helpen. De regeling die Schouten nu voorstelt, bouwt hier op voort.||https://www.volkskrant.nl/nieuws-achtergrond/kabinet-reserveert-21-miljoen-voor-banenplan-ggz-patienten~b3f0633a/
