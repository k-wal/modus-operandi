2022-08-09||De Volkskeuken: Pannekoekjes rond als frisbees||Terwijl u dit leest zit, ik in Polen. Ik kijk daar naar Ultimate Frisbee, want mijn zoon speelt het jeugd-EK en mijn dochter het junioren WK. Dat zal u niets zeggen, maar wacht maar tot de Olympische Spelen in 2028 in Los Angeles: dan wordt Ultimate Frisbee een olympische sport en leert u het vanzelf kennen. Alvast wat voorkennis: het is een teamsport op een veld van 100 bij 37 meter, je speelt speelt 7 tegen 7 en al overgooiend moet de frisbee in het eindvak van de tegenstander gevangen worden voor een punt. Contact is niet toegestaan en er is geen scheidsrechter. Dit resulteert in sportieve spelers die eventuele problemen zelf oplossen. Ook rennen ze hard, springen ze hoog en willen ze nog wel eens naar een schijf duiken. Het is een enerverende sport om te kijken, dus wij vermaken ons prima. De rest van de tijd lopen we door de mooie stad en gaan we lekker en goedkoop uit eten. Deze aardappelpannekoekjes vindt u door heel Oost-Europa en ik vind ze enorm lekker. Ingrediënten: 1/2 spitskool zout, peper 1 kilo aardappels 1 ui 6 tenen knoflook 1 ei 50 g bloem 1 theel. oregano zonnebloemolie azijn 200 g losgeroerde crème fraiche 100 g gerookte forelfilet in stukjes of 200 g gebakken champignonplakjes Snijd de kool heel fijn, bestrooi met zout, meng het goed en zet het afgedekt weg, liefst met iets zwaars erop. Minstens een uur, maar langer mag ook. Schil de aardappels, was ze en rasp ze fijn. Rasp de ui ook fijn. Pers de knoflook uit en voeg toe, samen met het ei, de bloem, oregano en flink zout en peper. Meng het goed. Verhit de olie in een ruime koekenpan en schep er lepels van het aardappelbeslag in. Druk het beslag plat en bak het op een matig vuur. Zo passen er drie of vier pannenkoekjes in de pan. Keer ze na een paar minuten: ze moeten goudbruin zijn, knapperig aan de randjes en een beetje zacht aan de binnenkant. Haal ze uit de pan en laat ze uitlekken. Bak zo pannenkoekjes tot al het beslag op is. Warm ze naderhand even op in de oven. Spoel de kool uit onder de kraan en laat goed uitlekken. Breng op smaak met azijn, peper en wat olie. Leg op de helft van elk pannenkoekje wat koolsalade, een lepeltje crème fraîche en een beetje forel of gebakken champignon. Gerookte zalm of gebakken oesterzwam is ook lekker. Maal er nog wat peper over en eet ze zo warm mogelijk.||https://www.volkskrant.nl/beter-leven/de-volkskeuken-pannekoekjes-rond-als-frisbees~bc1e99d0/
2022-08-09||Russische intrigant wordt vervelend||Donderdag wilden wij in de Kloosterbodega gaan lunchen. Het motregende. Een vreemde jonge man met blond haar en een geprononceerd gezicht kwam zonder iets te vragen aan ons tafeltje zitten. Wij namen er met stilzwijgende ergernis nota van en bestudeerden het menu, toen hij me in het Russisch vroeg: ‘Waarom rijden er geen taxi’s?’ Het Russisch verraste mij evenzeer als de bevelende toon. Hij richtte zijn lichte ogen op mij. Hij herhaalde zijn vraag. Ik antwoordde beleefd dat de taxicentrale als het regende overbelast was en dat het beste was als hij op straat wachtte. ‘Kom dan mee’, zei hij, ‘ik wil niet alleen wachten.’ Z. keek hem aan alsof hij gek was. Ik legde hem uit dat wij wilden eten, en dat ik ook overigens niet zou weten waarom ik hem moest vergezellen. Zijn ogen knepen zich samen. ‘Waarom spreek jij zo goed Russisch?’ Z. keek mij nu aan. Haar ogen vroegen hoe lang ik dit over mijn kant zou laten gaan. Maar ik heb een keurige opvoeding genoten en er ontwaakte in mij een belangstelling voor zijn persoon. ‘Ik heb het gewoon geleerd’, zei ik. ‘Maar waarom? Wie ben je dan?’ ‘Neemt u mij niet kwalijk’, vervolgde ik in het Russisch, ‘maar als u eens begon met uzelf voor te stellen.’||https://www.volkskrant.nl/cultuur-media/russische-intrigant-wordt-vervelend~b7cb8fd1/
2022-08-09||PSV worstelt en komt boven, dankzij het hoofd van Luuk de Jong||Als speler van PSV was Ruud van Nistelrooij twee jaar op een rij actief in de Champions League. Als coach wil de voormalige spits oude tijden laten herleven in Eindhoven. Met de gelukkige overwinning in de verlenging tegen AS Monaco in de derde voorronde van de Champions League zette PSV een eerste stap richting de groepsfase van het grootste clubtoernooi van Europa. In een sfeervol Philips Stadion voldeed een 3-2 zege, na het gelijkspel in het Prinsendom. Luuk de Jong was de gevierde man in de tweede helft van de verlenging. In de play-offs wacht de komende twee weken een dubbele confrontatie met het Schotse Rangers FC, als laatste drempel richting het elitetoernooi. Na drie Champions League-loze seizoenen is het verlangen in Eindhoven groter dan ooit om zich te meten met de beste clubs van Europa, al liet PSV tegen Monaco in niets zien daar klaar voor te zijn. PSV toonde zich van zijn matige kant in de wedstrijd die de Eindhovense gemoedstoestand voor een groot gedeelte bepaalt dit seizoen. De flink gerenoveerde ploeg van Van Nistelrooij was in alles de mindere van Monaco. De bezoekers uit Monte Carlo voetbalden makkelijker, waren fysiek sterker en oogden volwassener. Maar PSV knokte zich in de slotfase van de reguliere speeltijd knap langszij, op het moment dat weinigen daar nog rekening mee hielden in het Philips Stadion. De ingevallen Érick Gutiérrez kopte een minuut voor tijd de zo belangrijke gelijkmaker binnen, waarna aanvoerder De Jong met een rake kopbal het feest compleet maakte in de verlenging. Monaco verdiende het eigenlijk meer dan PSV om door te stoten naar de play-offs. De Franse nummer drie was simpelweg beter dan de nummer twee van Nederland. Alleen slaagde PSV er in dit keer wel in om een tegenstander te verslaan met wie de club zich zo graag meet. Het was met meer geluk dan wijsheid. Daarmee brak het met een trend uit het Schmidt-tijdperk. In de twee seizoenen onder leiding van de Duitse coach lukte het PSV niet om belangrijke Europese wedstrijden te winnen. Olympiakos, Real Sociedad, Benfica, Leicester City en Monaco dwarsboomden de Europese ambities van de Eindhovaren. Onder Van Nistelrooij wist PSV direct af te rekenen met die vloek. PSV wilde zich maar al te graag laten meedrijven op het enthousiasme vanaf de tribunes, maar leek bevangen door het belang dat de wedstrijd met zich meedroeg. Het veld in het Philips Stadion deed vanuit PSV-perspectief soms denken aan een flipperkast. Een combinatie tussen drie of vier spelers was zeldzaam. De eerste keer dat het wel lukte, was het ook direct raak. Na twintig minuten stuurde Ismael Saibari de mee opgekomen Philipp Mwene weg aan de rechterkant. De back, die de voorkeur kreeg boven Ki-Jana Hoever, legde de bal vanaf de achterlijn terug op de inkomende Joey Veerman. Net als in de heenwedstrijd in Monaco plaatste de middenvelder de bal met de binnenkant van zijn voet met veel gevoel in de lange hoek, al deed hij het deze keer met zijn rechtervoet. Het is fascinerend om naar de traptechniek van de Volendammer te kijken, die de bal nooit voluit lijkt te raken. Monaco had het betere van het spel en liet de bal veel makkelijker van voet naar voet gaan dan PSV. De ploeg van Van Nistelrooij was vooral bezig om te overleven, capituleerde al snel na rust, maar kwam kort voor tijd wonderwel nog op gelijke hoogte om er alsnog een verlenging uit te slepen. Van Nistelrooij had in zijn ploeg opnieuw een plek ingeruimd voor Guus Til als meest aanvallende middenvelder. Maar aan de bal was de speler met de longinhoud van een marathonloper de grootste dissonant. Na 65 minuten werd hij naar de kant gehaald voor de meer controlerende Gutiérrez. Monaco had toen al gelijkgemaakt in een fase dat het PSV compleet dreigde te overlopen. Net als in de heenwedstrijd scoorde de Monegasken vanuit een stilstaande situatie. Verdediger Guillermo Maripan reageerde het meest attent nadat de bal in het vijfmetergebied was blijven liggen: 1-1. PSV zag de ene na de andere aanvalsgolf van Monaco op zich af komen. Twintig minuten voor tijd verloor Gutiérrez de bal op het middenveld, waarna de bezoekers razendsnel omschakelden. Na een lage voorzet van Martins schoot sterspeler Wissam Ben Yedder de bezoekers verdiend op voorsprong. Het leek de genadeklap voor het krachteloze PSV, dat nauwelijks nog in de buurt kwam van doelman Alexander Nübel. Maar de ploeg van Van Nistelrooij weigerde op te geven en kwam een minuut voor tijd na een terugkopbal van De Jong via Gutiérrez alsnog op gelijke hoogte. In de verlenging bleek het hoofd van de Jong, na een voorzet van Jordan Teze, opnieuw goud waard. Zo houdt PSV de droom levend om voor het eerst in vier jaar deel te nemen aan de Champions League, al was de manier waarop dat gebeurde weinig hoopgevend.||https://www.volkskrant.nl/sport/psv-worstelt-en-komt-boven-dankzij-het-hoofd-van-luuk-de-jong~b9bbe244/
2022-08-09||Komende dagen grote kans op hittegolf, RIVM stelt voor tweede keer dit jaar Nationaal Hitteplan in||Zondag wordt het met een maximumtemperatuur van 33 graden waarschijnlijk het warmst. Maar ook in de dagen daarvoor stijgt het kwik naar verwachting tot aan de 30 graden. Daarmee lijkt een officiële hittegolf – vijf opeenvolgende dagen van minstens 25 graden, waarvan minstens drie van 30 graden – nabij. Het RIVM verwacht vanwege de aanhoudende warmte dat het Nationaal Hitteplan tot na het weekend van kracht zal blijven. Vanaf maandag is er kans op regen, maar echt koeler wordt het waarschijnlijk pas vanaf dinsdag. Het is al voor de tweede keer dit jaar dat het RIVM het Nationaal Hitteplan activeert. Met dat plan informeert het RIVM organisaties en verzorgers over welke maatregelen zij kunnen nemen om ouderen en kwetsbaren te beschermen. Belangrijke adviezen zijn om veel te drinken en niet te veel te bewegen, met name tijdens de warmste uren van de dag. Het huis kan je koel houden door de gordijnen dicht te doen en een ventilator of airconditioning te gebruiken. Voor organisatoren van evenementen zijn er specifieke instructies. Toen het Hitteplan in juli werd afgekondigd, vonden mensen dat soms ‘betuttelend’, zegt een woordvoerder van het RIVM. ‘Mensen zeiden dat ze zelf ook wel merkten dat het warm was.’ Voor hen is het plan dan ook niet bedoeld. ‘We willen instanties als de GGD en het Rode Kruis informeren, zodat zij op hun beurt organisatoren van evenementen, verzorgingshuizen en mantelzorgers instrueren om extra op te letten.’ Ook Rijkswaterstaat bereidt zich voor op de warmte door invoering van een hitteprotocol. Dat houdt in dat mensen die met pech langs de weg staan daar zo snel mogelijk weg worden gehaald. Het hitteprotocol is waarschijnlijk vanaf woensdag in Limburg van kracht, en wordt daarna uitgebreid naar de rest van het land. Door de warme dagen zal ook de droogte in Nederland verder toenemen. De aanvoer van water door de Rijn bij Lobith zal komende week tot een ‘uitzonderlijk laag’ niveau dalen, zo meldde het Landelijke Coördinatiecommissie Waterverdeling (LCW) dinsdag. Het LCW gaat sinds vorige week over de verdeling van het schaarse water in Nederland. Een van de sectoren die veel last heeft van de droogte is de landbouw. In Waterschap Brabantse Delta is het sinds dinsdag verboden om overdag water uit sloten, beken en rivieren te gebruiken. Met name akkerbouwers, die hun land normaal gesproken met dat water besproeien, zullen daar last van ondervinden. In andere waterschappen geldt zo’n verbod al langer. Ook voor grondwater geldt op veel plaatsen een onttrekkingsverbod. De lage waterstanden hinderen ook de scheepvaart. De wachttijden bij sluizen lopen op en op veel plaatsen is de vaardiepte gevaarlijk laag. In IJmuiden en bij de Afsluitdijk is er sprake van ‘schutbeperkingen’: de sluizen gaan daar minder vaak open om te voorkomen dat te veel zout zeewater het land in stroomt. Ondertussen maakt Natuurmonumenten zich grote zorgen om de gevolgen van de droogte voor de natuur. ‘We treffen nu noodmaatregelen maar er komt een moment dat die niet meer afdoende zijn’, zegt hydroloog Wiebe Borren. Bomen hebben schade opgelopen door het watertekort en gaan vervroegd in de herfststand, waardoor ze hun bladeren verliezen. Nu steeds meer poelen en beken droogvallen hebben ook dieren die in of nabij het water leven het moeilijk, zo vertelt Borren. Uit het hele land hoort hij verhalen over diersoorten die zijn verdwenen. Of dat tijdelijk is, is nu nog niet te zeggen. ‘Ze kunnen hun toevlucht ergens anders hebben gevonden en weer terugkeren als de omstandigheden verbeteren. Het kan ook zijn dat de dieren voorgoed elders verder gaan leven.’||https://www.volkskrant.nl/nieuws-achtergrond/komende-dagen-grote-kans-op-hittegolf-rivm-stelt-voor-tweede-keer-dit-jaar-nationaal-hitteplan-in~b1833a51/
2022-08-09||No Border Camp in Rotterdam: ‘Hoe meer grenzen, hoe meer ongelijkheid in de wereld’||Volgens zijn moeder was hij nog geen activist toen hij geboren werd, maar vanaf het moment dat Lambert ergens in de jaren zestig kranten begon te lezen en er zodoende achter kwam dat ‘er geen flikker klopte’ van hetgeen hij tot op dat moment normaal had gevonden, begon dat langzaamaan te veranderen. ‘Zelf schoof ik steeds iets verder naar links op, terwijl ik de wereld om mij heen in een duidelijke neerwaartse lijn zag bewegen’, zegt hij. En zo kon het gebeuren dat de inmiddels 78-jarige Lambert afgelopen maandag een koepeltentje opzette op een Rotterdams grasveld in de oksel van de A20, omringd door een distributiecentrum van de Albert Heijn en de voormalige Van Nellefabriek, teneinde deze hele week te strijden voor een wereld zonder grenzen. Hoewel strijden misschien niet helemaal het juiste woord is voor hetgeen er op het programma staat tijdens deze zevendaagse demonstratie aan de Rotterdamse Giessenweg. Het No Border Camp 2022 is namelijk een op het oog vooral gemoedelijke samenkomst van enkele honderden gelijkgestemden uit Nederland, België, Duitsland, Frankrijk en Italië die deze week workshops volgen met namen als ‘Solidariteit in Ter Apel’, ‘Stel je voor! Geen grenzen, en dan?’ en ‘Liederen van verandering en verbondenheid – muziek en migratie door de eeuwen heen’. Doel is om van elkaar te leren – zo is er ook een workshop verfbommen gooien en leggen de Italiaanse activisten uit welke spullen je het best kunt afleveren bij een vol vluchtelingenkamp – en het creëren van bewustzijn via spandoeken langs de A20. ‘Het No Border Camp is een internationale demonstratie die ieder jaar in een ander land plaatsvindt’, zegt Tim, een Amsterdamse activist die de demonstratie weliswaar heeft helpen organiseren, maar toch niet van de organisatie is, omdat het een anarchistisch evenement betreft zonder hiërarchische banden. Regels zijn er daarom ook niet echt. Wel is er veel consensus, bijvoorbeeld over het feit dat dat vrijwel niemand zijn of haar achternaam wil delen of herkenbaar op de foto wil vanwege de mogelijk negatieve gevolgen die het hebben van een bepaalde activistische mening kan hebben voor je dagelijkse leven. ‘Wij moeten allemaal werken om onze huur te betalen’, zegt Tim, ‘maar we hebben niet allemaal werkgevers die het volledig met onze mening eens zijn.’ Die mening is, kort samengevat, dat grenzen arbitraire, door de mens getrokken lijnen zijn die de aarde ten onrechte verdelen in een zogenaamd goede, hogere wereld waarin bepaalde vrijheden tot het geboorterecht behoren, en een kwade, lagere wereld waarin mensen wonen die juist een gevaar vormen voor het behoud van die vrijheden. Hoe meer grenzen we dus trekken, aldus de deelnemers, hoe meer ongelijkheid er in de wereld is en hoe repressiever ook het Europese grens- en migratiebeleid wordt. Niet voor niets schaart de demonstratie zich volledig achter de internationale ‘Abolish Frontex’-campagne. Inmiddels 130 groepen en organisaties bepleiten de afschaffing van het EU-grenswachtagentschap Frontex, een club die volgens hen symbool staat voor alles wat er mis is met de Europese grenzen. Want hoewel het Frontex-budget sinds 2005 met ruim 7.500 procent is opgehoogd en er inmiddels meer dan duizend kilometer aan muren en hekken zijn verrezen aan de Europese grenzen, blijft ook het aantal migranten richting Europa onverminderd hoog. Zo kwamen er in de eerste negen maanden van dit jaar volgens cijfers van de Internationale Organisatie voor Migratie al bijna 85 duizend niet-westerse vluchtelingen aan in Europa, het gros met bootjes via Italië, Spanje, Griekenland en Cyprus. Die cijfers liggen weliswaar lager dan tijdens bijvoorbeeld 2015, toen er vanwege de oorlog in Syrië meer dan een miljoen vluchtelingen aankwamen in Europa, maar is alweer een fikse toename ten opzichte van 2020, toen in een heel jaar 99 duizend vluchtelingen in Europa arriveerden. ‘Ons huidige systeem werkt gewoon niet’, zegt Catherina, een van de vele jongere activisten die deze week het No Border Camp in Rotterdam bevolken, want hoewel de strijd tegen grenzen lang duurt en bijzonder weinig resultaat oplevert, zijn er toch ieder jaar weer tig jongeren te vinden die de strijd vol overgave willen aangaan. Wat volgens die jongeren alleen niet helpt, is dat de migratiecrisis al zo lang speelt – voor sommigen al hun hele bewuste leven – dat ook de opwinding erover steeds verder afneemt. De droevige situatie aan de Europese grenzen is na jaren vol beelden van lekkende tentjes in vluchtelingenkampen zo normaal geworden dat de initiële woede langzaamaan heeft plaatsgemaakt voor slechts de retoriek van de woede. ‘Precies daarom denk ik dat het belangrijk is te laten zien dat er tegenover die luidruchtige rechtse minderheid die wel gewoon blijft opduiken bij de opening van ieder nieuw asielzoekerscentrum, ook mensen staan die wel positief tegen migratie aankijken’, zegt ook de 78-jarige Lambert. ‘En daarom heb ik mijn tent hier deze week opgezet.’ En ja, zegt hij. Veel idealen die de mensen hier hebben lijken op het eerste gezicht irreëel, want we leven nu eenmaal in een land waarin de praktische bezwaren regeren waardoor iedereen zich afvraagt of er wel genoeg banen zijn voor iedereen, en genoeg woningen. ‘Maar vergeet niet dat het niet de vluchtelingen zijn die onze woningcrisis hebben veroorzaakt. Dat komt door de keuzes van onze politici. En die keuzes kunnen wij veranderen. Vergeet niet dat ook het homohuwelijk een paar generaties geleden ondenkbaar leek. Dus waarom zou zo’n omslag eigenlijk wel onmogelijk zijn voor een wereld zonder grenzen?’||https://www.volkskrant.nl/nieuws-achtergrond/no-border-camp-in-rotterdam-hoe-meer-grenzen-hoe-meer-ongelijkheid-in-de-wereld~bc5de82a/
2022-08-09||De Volkskrant tv-selectie voor woensdag 10 augustus||Veronica, 20.30 uur (Actie, Justin Lin, 2009) De vierde Fast and the Furious-film is een bijzonder drukke film. Zelfs de Engelse ondertitels van dit jachtig gemonteerde autoracespektakel, bedoeld om de sporadische Spaanse dialoog ook voor Amerikanen begrijpelijk te maken, blijven niet op één plek staan: ze drijven naar de rand van het beeld, om een vrije val te maken zodra de leestijd op is. Te midden van al het virtuoos gechoreografeerde tumult blijft Vin Diesel, als superchauffeur Dominic Toretto, een onverwoestbaar rustpunt. Vanavond gevolgd door The Fast and the Furious: Tokyo Drift (2006). NPO 3, 21.08 uur James Rogans documentaire over de laatste jaren van Freddie Mercury plaatst het verhaal van de Queen-frontman in een breder perspectief. Freddie, the Final Act vertelt over de aidsepidemie van de jaren tachtig, die een vroeg einde maakte aan het leven van Mercury en talloze anderen. Vooroordelen en paniek rond de ziekte maakten het leven met aids nog moeilijker. Ook belicht Rogan het unieke eerbetoon aan Mercury in het Wembleystadion, waarbij hij het woord geeft aan de Queen-bandleden, Roger Daltrey, Lisa Stansfield en andere artiesten die er optraden. NPO 1, 21.38 uur De komende weken presenteert Matthijs van Nieuwkerk weer vier colleges van bevlogen sprekers in Summer School. Sopraan Francis van Broekhuizen praat – en zingt – vanavond over het bewogen leven van Maria Callas. De best verkopende operazangeres aller tijden werd in 1923 in New York geboren als kind van Griekse ouders, die haar al op haar 5de richting zang bewogen. Het stormachtige leven van de temperamentvolle Callas zat vol triomfen, tegenslagen, romances en schandalen, en Van Broekhuizen laat alle hoogte- en dieptepunten de revue passeren. NPO 2, 22.08 uur De laatste oplichter die de experts van In het brein van de bedrieger onder handen nemen is de Pools-Amerikaanse polkabandleider Jan Lewan. De flamboyante Lewan verscheen regelmatig op tv en had daarnaast een goedlopend entertainmentbedrijf. Zo leek het tenminste voor de mensen – veelal rijke gepensioneerden – die hij overhaalde om te investeren in zijn onderneming. Uiteindelijk gingen zo’n vierhonderd mensen het schip in en belandde Lewan voor vijf jaar in de gevangenis. Wie zullen de experts aantreffen achter het masker van de goedlachse entertainer? Canvas, 22.10 uur (Horror, Robert Eggers, 2015) Waarom het boerengezin in The Witch precies uit hun puriteinse gemeenschap wordt verbannen – we schrijven New England, 1630 – maakt schrijver en regisseur Robert Eggers (The Lighthouse, The Northman) bewust niet helemaal duidelijk. Wat wel direct voelbaar is, is de wanhoop in de stem van de vader en de angst op de gezichten van zijn kinderen. Aangekomen bij hun nieuwe onderkomen, op een boerderij aan een diepdonkere bosrand, gaat het van kwaad tot erger. Hun baby verdwijnt, de maisoogst dreigt te mislukken en de griezeligste geit in de filmgeschiedenis dient zich aan, in een zeer weldoordachte horrorfilm die aantoont welke krachten loskomen bij angst voor het onbekende. NPO 2, 23.10 uur Toen Suzi Quatro op haar 5de voor de eerste keer Elvis zag, wilde ze net zo worden als hij. Dat hij een man was, maakte haar niet uit. Vorig jaar verscheen het nieuwste studioalbum van het Canadese rockicoon, die inmiddels de 72 gepasseerd is. De steevast in een leren jumpsuit gehulde muzikant was de eerste vrouwelijke bassist in een hardrockband en werd een groot voorbeeld voor sterren als Joan Jett en Debbie Harry. In de documentaire Suzi Q: The Movie geeft regisseur Liam Firmager een mooi overzicht van Quatro’s stormachtige carrière. BBC 1, 23.40 uur (Drama, Saul Dibb, 2008) Met The Duchess maakte regisseur en co-scenarist Saul Dibb een sfeervol kostuumdrama dat zich afspeelt aan het einde van de 18de eeuw. Keira Knightley speelt de 17-jarige Georgina die wordt uitgehuwelijkt aan een niet al te liefdevolle hertog (Ralph Fiennes). Die wil vergeefs een zoon van haar en legt meer aandacht aan de dag voor zijn honden dan voor zijn vrouw. Zij ontpopt zich als geëmancipeerde vrouw, die zich zelfs met de politiek gaat bemoeien. Gebaseerd op Amanda Foremans historische debuutroman Georgiana, Duchess of Devonshire (1998).||https://www.volkskrant.nl/cultuur-media/de-volkskrant-tv-selectie-voor-woensdag-10-augustus~bb1b49fb/
2022-08-09||Programmamaker die barstte van de ideeën en op het punt stond om door te breken en Nederland ‘een beetje liever’ te maken||Toen Cyriel Marijnissen twee jaar geleden bij een workshop voor jonge mediatalenten Luuk Dresen meemaakte, wist hij het meteen: deze jongen gaat het helemaal maken in de mediawereld. Dresen zat vooraan, hongerend naar nieuwe inzichten. Hij pende zijn notitieboekje vol, lanceerde een spervuur aan vragen. Marijnissen, agent bij het managementbureau Performer Agency: ‘Na de workshop nodigde ik Luuk uit om een keer te komen praten. Hij mailde meteen terug met talloze ideeën voor tv-formats. Die had hij al helemaal uitgedacht.’ Dresen had twee studies achter de rug: technische natuurkunde en communicatiewetenschappen. Die laatste studie paste meer bij zijn ambities. De geboren Zeistenaar had zichzelf vijf jaar gegeven om het te maken. Daar waren er bijna vier van om, het gedroomde succes gloorde al aan de horizon. Op 26 juni kwam Dresen om door een noodlottig ongeluk. Hij werd 27 jaar. Op het moment van zijn overlijden was Dresen al uit de startblokken, klaar om tv-kijkend Nederland te veroveren met zijn gedrevenheid en maatschappelijk engagement. Om die vliegende start mogelijk te maken, kreeg Dresen van zijn agent Marijnissen het advies om eerst online de nodige kilometers te maken. In de relatieve luwte van internet zou hij aan zijn profiel kunnen werken. Dit internetpad nam serieuze vormen aan met de podcast Lekker Lullen, die Dresen maakte met zijn goede vriendin, de actrice Lieke Augustijn. Het idee voor de podcast ontstond in een opwelling, tijdens de coronacrisis, toen voor beide zzp’ers plotseling al het werk wegviel. In Lekker Lullen, opgenomen bij Dresen thuis op de bank, passeerde een brede scala aan vaak persoonlijke onderwerpen de revue. Van het onzekere bestaan als jonge mediamaker tot baby’s en Augustijns eigen ervaring met een miskraam. Het is een aanstekelijke podcast, alsof je verzeild bent geraakt in een gesprek tussen twee goedgebekte kroegtijgers. Veel luisteraars raakten aan de podcast verslingerd. Met twaalfduizend downloads per aflevering eindigen ze wekelijks hoog in de lijsten. Afgelopen juni, drie weken voor Dresens dood, kwam de ultieme waardering voor de podcast: op die dag tekenden Dresen en Augustijn een contract bij Dag en Nacht Media, een belangrijk podcastproductiebedrijf in Nederland. Ondertussen ging het Dresen ook op andere mediavlakken voor de wind: hij deed kleine presentatieklussen voor de tv-zender AT5 en SBS 6, en hij had bij Talpa een contract getekend voor de ontwikkeling van twee online-programma’s. Marijnissen: ‘We werkten elke dag aan zijn carrière. Bellen, appen, afspreken. Alles stond in het teken om hem naar dit moment te brengen. Hij was klaar om next level te gaan.’ Dresens grote voorbeeld in medialand was Tim Hofman, de vasthoudende BNNVara-coryfee die onder meer het schandaal rond The Voice blootlegde. Ook Dresen beschouwde media niet louter als doel, maar eerder als middel om iets zinnigs te betekenen voor de samenleving. ‘Het moet wel inhoudelijk zijn’, zei Dresen vooraf aan elke aangeboden klus. Veel bewondering had Dresen voor het tv-programma Over mijn lijk, waarin Tim Hofman ongeneeslijke zieke jongeren langere tijd volgt. Iets soortgelijks probeerde Dresen ook te doen in Lief met Luuk, een zelf geproduceerde YouTube-serie, waarin hij zich voornam om Nederland ‘stap voor stap een beetje liever te maken’. In een aangrijpende aflevering maakt hij de droom waar van zijn muzikale tante Meggy, een longkankerpatiënt: ze mag een liedje opnemen in echte studio. Volgens zijn agent Marijnissen heeft Dresen zijn warme betrokkenheid duidelijk van zijn ouders meegekregen. Marijnissen ontmoette hen in de aanloop naar Dresens uitvaart voor het eerst. Lieve, innemende mensen, beiden werkzaam in het onderwijs. Marijnissen: ‘Ze waren zo oprecht en ontwapenend. Ze mogen trots zijn: ze hebben een jongen op de wereld gezet die vooral iets goeds wilde doen voor anderen.’||https://www.volkskrant.nl/mensen/programmamaker-die-barstte-van-de-ideeen-en-op-het-punt-stond-om-door-te-breken-en-nederland-een-beetje-liever-te-maken~b5c7de1c/
2022-08-09||Estland en Finland willen Russische toeristen weren uit EU||De Estse premier Kaja Kallas schreef dinsdag op Twitter dat ‘een bezoek aan Europa een voorrecht is, geen mensenrecht’. Daarom is het volgens haar ‘nu tijd om het toerisme vanuit Rusland te beëindigen’. Een dag eerder zei haar Finse collega Sanna Marin al op de nationale radio dat het ‘niet juist’ is dat Russen een normaal leven kunnen leiden, inclusief vakantie in Europa, ‘terwijl Rusland een agressieve, brutale oorlog voert in Europa’. Kort na de Russische inval in Oekraïne verbood de Europese Unie alle vliegreizen vanuit Rusland, maar met een toeristenvisum kunnen Russen nog wel over land naar Europa reizen. Veel Russen zouden in buurlanden Finland en Estland het vliegtuig pakken naar andere Europese bestemmingen. Volgens de Finse publieke omroep YLE bieden Russische bedrijven zelfs vervoer aan van Sint-Petersburg naar Finse luchthavens. Op dit moment is Finland het enige Russische buurland dat nog toeristenvisa aan Russische burgers toekent. Toch kunnen Russen ook via de andere Europese buren reizen. Een Rus met een Nederlands toeristenvisum kan vanwege het vrije reizen in het Schengengebied gewoon de grens met Estland oversteken. Daarom vindt Kallas dat de Europese lidstaten die deze visa uitdelen Estland, Letland en Finland met de Russische reizigers opzadelen. De kwestie zou opnieuw voor verdeeldheid kunnen zorgen tussen de lidstaten, die het steeds moeilijker eens worden over sancties tegen Rusland. Naast Estland en Finland heeft ook Letland zich uitgesproken voor een EU-wijd inreisverbod. Hongarije, dat een betere relatie met Rusland onderhoudt, zal zich waarschijnlijk tegen zo’n maatregel verzetten. Bovendien twijfelt de Europese Commissie of zo’n verbod wel haalbaar is, omdat bijvoorbeeld familieleden, journalisten en dissidenten altijd een visum moeten kunnen krijgen. Een Oekraïense activist sprak zich om die reden dinsdag op Twitter uit tegen een inreisverbod voor Russen. Hij vreest dat Russen die gevaar lopen op vervolging door het regime van Poetin het land straks niet meer kunnen verlaten. Een Russische journalist werd eind juli bij een middeleeuws kasteel nabij Parijs geweigerd vanwege haar nationaliteit. De vrouw zei tegen persbureau AFP dat ze al vijf maanden in Frankrijk verblijft omdat ze tegen de oorlog is. Volgens de Franse autoriteiten pasten de bewakers van de toeristische attractie een regel toe die sinds februari Russen beperkingen oplegt om militaire instellingen te bezoeken, maar waren ze in dit geval te rigide geweest. De Oekraïense president Volodymyr Zelensky toonde geen medelijden met Russische dissidenten. Hij riep westerse landen dinsdag op om alle Russen te weren, zelfs degenen die het land uit zijn gevlucht en zich tegen de oorlog verzetten. ‘Welke soort Rus dan ook… laat ze naar Rusland gaan’, zei hij in een interview met de Amerikaanse krant The Washington Post. Zelensky klaagde dat de westerse sancties tegen Rusland niet zwaar genoeg zijn en pleitte voor een inreisverbod van een jaar voor alle Russische burgers. Hij vindt dat ze ‘in hun eigen wereld moeten leven, totdat ze hun filosofie veranderen’. Eerder drong Zelensky er juist bij Russen die zich tegen de ‘speciale operatie’ verzetten op aan om het land te verlaten. Moskou heeft gereageerd dat Europa zelf moet beslissen of het de prijs wil betalen voor ‘de grillen’ van Zelensky. Er is geen kans dat de Russen geïsoleerd zullen raken van de rest van de wereld, benadrukte Kremlin-woordvoerder Dmitry Peskov. Hij sprak het vertrouwen uit dat ‘het gezond verstand’ zal zegevieren en dat de landen die oproepen tot een reisverbod voor Russen tot bezinning zullen komen. Als het aan de Finse premier ligt, staat het onderwerp de komende tijd hoog op de Europese agenda. Naar verwachting wordt het reisverbod in elk geval eind augustus besproken op een informele bijeenkomst van de Europese buitenlandministers. Ook de niet-EU-Schengenlanden zullen akkoord moeten gaan met de ban. Het zogeheten Schengengebied beslaat 22 Europese lidstaten plus IJsland, Liechtenstein, Noorwegen en Zwitserland.||https://www.volkskrant.nl/nieuws-achtergrond/estland-en-finland-willen-russische-toeristen-weren-uit-eu~bf03ff6d/
2022-08-09||Tandartsenketen betaalt twee miljoen euro losgeld om ‘gegijzelde’ patiëntgegevens terug te krijgen||De hackers hadden veel gevoelige data van Colosseum en aangesloten vestigingen in handen en dreigden deze openbaar te maken. Back-upservers waren niet afdoende beschikbaar waardoor Colosseum geen andere uitweg zag dan losgeld te betalen. Het bedrijf wil niet bevestigen dat er een miljoenenbedrag aan losgeld is betaald. ‘Daar doen wij geen mededelingen over op advies van onze externe adviseurs’, zegt een woordvoerder. Colosseum heeft aangifte gedaan bij de politie en melding gemaakt van een datalek bij de Autoriteit Persoonsgegevens. Lopende het onderzoek hiernaar wil het bedrijf geen verdere mededelingen doen. Wel zegt de woordvoerder dat het erop lijkt dat alle data weer terug zijn. ‘Onze huidige inschatting is dat we inderdaad beschikken over alle gegevens.’ Criminele groepen vragen doorgaans ongeveer 2 procent van de omzet van een bedrijf als losgeld. De door Colosseum betaalde twee miljoen euro zit daar iets onder. Over de afweging om losgeld te betalen, schreef Colosseum eerder in een verklaring op de website: ‘De zorg voor onze patiënten heeft onze allerhoogste prioriteit en was aanleiding voor Colosseum Dental om contact te leggen met de cyberaanvallers en afspraken te maken over teruggave en veiligheid van onze data. Alleen op deze manier konden wij op deze korte termijn het risico voor alle betrokkenen minimaliseren en de praktijkvoering relatief snel weer herstellen’. Door de hack met gijzelsoftware waren 120 Nederlandse tandartsenpraktijken afgelopen week gesloten en moesten spoedbehandelingen worden doorverwezen naar andere tandartspraktijken. Bij de organisatie werken 2.500 personen die zo’n 600 duizend patiënten tandheelkundige zorg geven. De meeste praktijken die onder Colosseum vallen, zullen naar verwachting deze week weer patiënten kunnen ontvangen. ‘Wij betreuren ten zeerste dat met deze cyberaanval onze zorgplicht voor onze patiënten zo ernstig verstoord is. In onze praktijken bieden wij persoonlijk onze excuses aan bij patiënten die dezer dagen ongemak ondervinden’, stelt het bedrijf. Volgens betrokkenen ging het om gijzelsoftware van LV, een relatief nieuw soort software die lijkt te zijn voortgekomen uit het beruchte REvil. REvil was gijzelsoftware van een Russische criminele groepering die de software verkocht als dienst aan andere hackersgroepen. Onder meer het Amerikaanse oliebedrijf Colonial Pipeline, vleesverwerker JBS en softwarebedrijf Kaseya waren grote en bekende slachtoffers van REvil. In juli 2021, na de hack bij Kaseya die over de hele wereld gevolgen had, verdween de infrastructuur van REvil plotseling. Begin 2022 pakte de Russische veiligheidsdienst FSB enkele leden van REvil op in Rusland waarna de organisatie feitelijk niet meer bestond. Onderzoekers van het Amerikaanse cybersecuritybedrijf Secureworks stelden in 2021 dat LV ransomware dezelfde bronstructuur heeft als REvil. Het is volgens Secureworks niet bekend of LV ook als dienst aan andere groeperingen wordt aangeboden. Op het blog van LV op het darkweb, toegankelijk via een speciale internetbrowser, worden slachtoffers van LV vermeld die ‘niet aan de verplichtingen voor het beschermen van hun klantdata voldoen’. Slachtoffers zijn onder meer de Finse multinational Wartsila, een tandartsenorganisatie in Hongkong en een ingenieursbureau in Ierland. LV publiceert de buitgemaakte data van de bedrijven als ze niet ingaan op de losgeldeis. De groep maakt gebruik van kwetsbaarheden in de netwerken van de bedrijven om binnen te komen. ‘Zij weigerden om hun fouten te herstellen’, staat op het blog over de slachtoffers van LV. In het Cybersecuritybeeld Nederland 2022 typeerde de nationale terrorismecoördinator NCTV gijzelsoftware onlangs als een bedreiging voor de nationale veiligheid. ‘Cybercriminelen spelen in op de afhankelijkheid van digitalisering met ransomware-aanvallen en verdienen daar grote sommen geld mee. Ze maken daarbij ook misbruik van via hacks gestolen data.’ Gijzelsoftware is nog steeds een zeer lucratieve business. Criminele groepen, voornamelijk uit Oost-Europa en Rusland, verdienen er jaarlijks honderden miljoenen euro’s aan losgeld mee.||https://www.volkskrant.nl/nieuws-achtergrond/tandartsenketen-betaalt-twee-miljoen-euro-losgeld-om-gegijzelde-patientgegevens-terug-te-krijgen~b5a372b7/
2022-08-09||In Botlek Stores konden zeelieden in Rotterdam terecht voor snacks, souvenirs en erotica: ‘Het is ten onder gegaan aan hebzucht’  ||Het was een uitstapje dat bemanningsleden van containerschepen steevast bovenaan hun lijstje hadden staan als ze aanmeerden in de Rotterdamse haven: een bezoek aan Botlek Stores. Het in alle uithoeken van de wereld bekende warenhuis ‘aan de wal’ had alles in huis waarvan een zeemanshart sneller gaat kloppen. Snacks en alcohol, maar ook fitnessapparatuur, koffers, tabak en seksspeeltjes. Voor het thuisfront waren er souvenirs te koop in de vorm van barbiepoppen of parfum – allemaal belastingvrij. Botlek Stores was, kortom, een begrip. Op YouTube zijn filmpjes te vinden van Filipijnse en Chinese zeelieden terwijl ze opgetogen in de pendelbusjes stappen die speciaal door de winkel beschikbaar werden gesteld, om vervolgens nóg opgetogener met hun buit weer aan boord te gaan. Aan al die blijheid is nu een einde gekomen: Botlek Stores is niet meer. Op 2 augustus is door een aantal medewerkers met succes het faillissement aangevraagd, nadat er achterstanden waren ontstaan in de uitbetaling van de lonen. ‘Het onderzoek naar de oorzaak hiervan loopt nog’, is het enige dat curator Justin de Vries van het Rotterdamse advocatenkantoor LVH erover kwijt kan. Botlek Stores werd in 1960 opgericht door Harrie Dekker (‘H.G. Dekker senior’), een handige ondernemer die tijdens de wederopbouwjaren in eerste instantie met het winkeltje Toko Sint Job was neergestreken in de Rotterdamse Sint Jobshaven. ‘In dat gebied stonden veel kranen en daartussen liepen allemaal mannen, met name Aziaten, die voor een broodje, havenarbeidspulletjes of souvenirs in de toko terechtkonden’, zegt Tom Dekker (67), een zoon van Harrie. Toen het naburige industrieterrein de Botlek werd uitgebreid met een petroleum- en chemiehaven, rook Harrie Dekker nieuwe kansen. Hij liet kort na elkaar twee panden bouwen, een aan de Botlekweg en later aan de Theemsweg, waar hij volgens hetzelfde ‘seamen shop’-concept een winkel runde. De zaken liepen zo goed dat de winkel werd uitgebreid met een extra verdieping. Na het overlijden van Harrie nam de oudste zoon Peter in 1984 het roer over. Ook Tom bleef vanaf de zijlijn betrokken: Botlek Stores was de trots van de familie. Maar na decennia van succes begon de klad erin te komen. Rederijen hadden het personeelsbestand flink teruggeschroefd om het hoofd boven water te houden. ‘Van de tien à vijftien man die nog aan boord verbleven, was de ene helft aan het werk en de andere helft lag een beetje te slapen, want die had er dan net een nachtdienst op zitten’, zegt Tom Dekker. ‘De spoeling werd erg dun.’ Schepen lagen bovendien steeds korter in de haven, waardoor de bemanning minder tijd had voor uitstapjes naar de wal. En toen brak tot overmaat van ramp de coronapandemie uit en mochten de zeelui helemaal niet meer van boord. Botlek Stores sloot tijdelijk zijn deuren. Eigenaar Peter Dekker had zijn winkel al verkocht voor die laatste crisis. Nadat jarenlang niemand zich had gemeld, was hij uiteindelijk uitgekomen bij Bas van Poppel, een zakenman uit Wassenaar. Van Poppel wilde een nieuwe koers varen, die zich volgens Tom Dekker het best laat omschrijven als ‘megalomane plannen die niet uitvoerbaar waren’. ‘Een casino, nachtclub, dames – alles is de revue gepasseerd.’ De prijzen werden volgens Dekker omhoog gegooid en personeelsleden kregen hun salaris nog maar voor een deel of helemaal niet meer uitbetaald. Een oud-medewerker, die uit angst voor represailles niet met zijn naam in de krant wil, bevestigt dit verhaal. Het bedrijf, zegt hij, is bezweken door mismanagement. Uit verslagen van de Rechtbank Rotterdam blijkt dat ten minste twee medewerkers langs juridische weg voor elkaar kregen dat hun achterstallige salaris alsnog werd uitbetaald. Bas van Poppel was dinsdag niet bereikbaar voor commentaar; de nummers die op de website van de winkel staan vermeld, zijn uit de lucht gehaald. Op 22 februari van dit jaar bracht de Fiod een persbericht naar buiten over doorzoekingen in een woning en drie bedrijfspanden in Wassenaar, Rotterdam en Valkenswaard. Er werden twee verdachten aangehouden, onder wie ‘een 57-jarige eigenaar van een bedrijf dat schepen en hun bemanning bevoorraadt’. De Fiod vermoedt dat de verdachten btw-vrije goederen die op papier aan schepen werden geleverd, in werkelijkheid tegen een zacht prijsje aan supermarkten, nachtwinkels of particulieren doorverkochten. ‘Met deze frauduleuze constructie is de Nederlandse staat mogelijk minimaal 1,6 miljoen euro aan accijns en btw misgelopen’, staat in het persbericht. Een woordvoerder van de Fiod, die niet wil bevestigen of het inderdaad om Botlek Stores gaat, laat weten dat het onderzoek nog loopt en dat de verdachten inmiddels op vrije voeten zijn gesteld. Dat Botlek Stores uit het Rotterdamse havengebied verdwijnt, is ‘heel erg triest’, zegt Dennis Woodward, die zich als havenpastor om het lot van de zeelieden bekommert. De winkel vervulde volgens hem een belangrijke sociale functie, in een tijd dat het isolement onder bemanningsleden juist almaar toeneemt. Hij wijst op het teruglopen van het aantal zeemanshuizen: ontmoetingsplaatsen aan de wal, waar zeelieden terechtkunnen voor een kop koffie, een luisterend oor en gratis wifi. ‘Voor bemanningsleden was Botlek Stores echt een uitje: even weg van het schip.’ De welzijnsfunctie die zeemanshuizen vervullen, heeft de winkel volgens Woodward onder het nieuwe management niet op zich willen nemen – ondanks zijn pogingen om de pendelbusjes ook in te zetten voor uitstapjes in de omgeving of door een praathoekje in te richten. ‘Ze waren vooral geïnteresseerd in dollars, niet in de mens’, zegt Woodward. ‘Botlek Stores is helaas ten onder gegaan aan hebzucht.’ Dat de winkel die zijn vader ooit met zoveel verve heeft opgezet op deze manier aan zijn einde is gekomen doet pijn, zegt Tom Dekker. ‘In al die jaren hebben we nooit een boze klant gehad en nu is de winkel dicht. Het zal een groot gemis zijn voor zeelieden.’||https://www.volkskrant.nl/nieuws-achtergrond/in-botlek-stores-konden-zeelieden-in-rotterdam-terecht-voor-snacks-souvenirs-en-erotica-het-is-ten-onder-gegaan-aan-hebzucht~ba691d52/
2022-08-09||Opvang Oekraïners in Nederland onder druk, terwijl nog velen het land ontvluchten||Opvangplekken voor Oekraïense vluchtelingen worden schaars. Voor gemeenten is het steeds lastiger om geschikte ruimte te vinden. Dat blijkt uit een inventarisatie onder burgemeesters en directeuren van veiligheidsregio’s door het Nederlands Instituut Publieke Veiligheid. Dagelijks arriveren Oekraïners in Nederland. De verwachting is bovendien dat Oekraïners die nu nog in gastgezinnen zitten binnenkort mogelijk door gemeenten opgevangen moeten worden. In eerste instantie kregen gemeenten de opdracht om 50 duizend bedden te vinden, eind april deed staatssecretaris Eric van der Burg (VVD, Asiel) het verzoek dit te verhogen naar 75 duizend. Dat aantal is nog niet gehaald; er zijn nu 59.492 opvangplekken voor Oekraïners. Het aantal vrije bedden daalt hard sinds juni. Begin die maand waren er nog 9.200 plekken vrij, begin augustus zijn dat er nog maar 3.600. Sinds eind juni is minstens 90 procent van de opvangplekken bezet. Voor vluchtelingen uit andere landen is de opvang al langer een nijpend probleem. Het aanmeldcentrum in Ter Apel is overvol. Vanuit Oekraïne vertrekken nog steeds meer mensen naar buurlanden dan er terugkeren. In juli staken gemiddeld dagelijks 56.000 mensen per dag de grens over naar het buitenland. Per dag kwamen gemiddeld 33.000 personen het land weer in, soms voor een tijdelijk bezoek of om familie op te halen. Het is onduidelijk hoeveel Oekraïners die in Nederland zijn opgevangen, zijn teruggekeerd. De meesten regelen hun vertrek zelf. Circa 170 Oekraïners hadden eind juli gebruikgemaakt van ondersteuning van de Dienst Terugkeer en Vertrek (DT&V). Die organiseert onder andere busreizen naar de Pools-Oekraïense grens. De volgende busreis staat gepland op 13 augustus.||https://www.volkskrant.nl/nieuws-achtergrond/opvang-oekrainers-in-nederland-onder-druk-terwijl-nog-velen-het-land-ontvluchten~be387790/
2022-08-09||Goed nieuws voor buitenmensen: vaccin op komst tegen de ziekte van Lyme||Alleen al in Nederland is het aantal patiënten in twintig jaar tijd verviervoudigd. Ook elders neemt het aantal patiënten snel toe. Bij de bestrijding van de ziekte is succes dus hard nodig. De ziekte wordt veroorzaakt door de borreliabacterie die teken soms met zich meedragen in hun maag-darmkanaal. Na een tekenbeet kan de bacterie zich door de bloedbaan verspreiden en ziekteverschijnselen veroorzaken. Elk jaar worden in Nederland zo’n 1,5 miljoen mensen door een teek gebeten, van wie er 27 duizend de ziekte van Lyme oplopen, aldus het RIVM. Antibiotica zijn dan meestal effectief, maar omdat lang niet iedereen een tekenbeet meteen opmerkt, kunnen chronische gezondheidsklachten ontstaan. Dat overkomt jaarlijks 1.000 tot 2.500 mensen. Zij kampen met onder meer vermoeidheid en klachten aan het hart of het zenuwstelsel. Lange mouwen en lange broeken dragen als je de natuur ingaat en jezelf regelmatig op tekenbeten controleren: dat zijn de adviezen die gezondheidsautoriteiten overal ter wereld geven. Maar het is de vraag of ze helpen. Amerikaanse epidemiologen die alle studies naar het effect van die adviezen hebben geanalyseerd, schreven vorige maand in het vakblad Zoonoses and Public Health dat er maar zeer beperkt bewijs bestaat dat ze lyme kunnen voorkomen. Nu door klimaatverandering het aantal teken snel stijgt en het aantal ziektegevallen toeneemt, is alleen goed opletten niet meer afdoende. In de Verenigde Staten was ooit een vaccin beschikbaar, maar dat is in 2002 van de markt gehaald nadat patiënten de farmaceut hadden aangeklaagd vanwege ernstige bijwerkingen. Het vaccin, LYMErix, zou bij een aantal patiënten gewrichtsontstekingen hebben veroorzaakt. De FDA, het Amerikaanse geneesmiddelenbureau, vond daarvoor geen bewijs, maar toen was het vaccin al uit de gratie geraakt. Het nieuwe vaccin, vooralsnog bekend onder de werktitel VLA15, heeft in onderzoek bij patiënten bewezen veilig te zijn en blijkt bovendien een sterke immuunreactie op te roepen. Nu moet een groot onderzoek, in vijftig ziekenhuizen, uitwijzen of en hoe vaak het vaccin de ziekte van Lyme kan voorkomen. Pfizer werkt daarbij samen met het Franse biotechbedrijf Valneva. Er doen zesduizend proefpersonen mee, uit landen waar de ziekte van Lyme veel voorkomt, zoals de Verenigde Staten, Duitsland, Polen en Nederland. Het vaccin stimuleert het immuunsysteem tot de aanmaak van antistoffen tegen een eiwit aan de buitenkant van de borreliabacterie, zegt internist-infectioloog Michelle Klouwens, in het Amsterdam UMC betrokken bij het internationale vaccinonderzoek. Als mensen dan later met de schadelijke bacterie in aanraking komen, is hun immuunsysteem getraind en zijn er razendsnel antistoffen beschikbaar. Die voorkomen dat de bacterie zich door de bloedbaan verspreidt. Of mensen daarmee voor altijd zijn beschermd is nog onduidelijk, zegt Klouwens. Het onderzoek moet dat uitwijzen. De deelnemers krijgen in negen maanden tijd drie keer een vaccin en na een jaar een booster. Daarna worden ze langere tijd gevolgd. ‘Misschien is het vaccin niet meteen interessant voor de gemiddelde Nederlander’, zegt Klouwens, ‘maar wel voor de groep mensen die vanwege hun werk of hun hobby vaak in de natuur is.’ Zeker nu het aantal jaarlijkse tekenbeten oploopt, kan een effectief preventiemiddel voor hen van belang zijn, denkt ze. Het Amsterdam UMC is op zoek naar natuurliefhebbers die minstens eens per jaar een tekenbeet oplopen en die willen meedoen aan het onderzoek. Vaccinaties beginnen in september, zegt Klouwens, zodat de eerste metingen naar de effectiviteit kunnen plaatsvinden in het eerstvolgende tekenseizoen, in de lente en de zomer van 2023. Als de resultaten van het internationale onderzoek gunstig uitpakken, hoopt farmaceut Pfizer het vaccin over drie jaar ter goedkeuring voor te leggen aan de geneesmiddelenautoriteiten.||https://www.volkskrant.nl/wetenschap/goed-nieuws-voor-buitenmensen-vaccin-op-komst-tegen-de-ziekte-van-lyme~bccfbff9/
2022-08-09||Zo gaat dat dus, de Kamer verkeerd informeren||Eén van de terugkerende onderwerpen in onze politiek betreft de taak van bewindslieden om het parlement juist te informeren. Dat gaat vaak net niet helemaal lekker. Het leuke van Nederland is dat we de Wet open overheid (Woo) hebben – de opvolger van de Wob. Dankzij deze wet zijn er afgelopen vrijdag notulen vrijgegeven die betrekking hebben op de Omgevingswet. Deze moet op 1 januari 2023 in werking treden, zodat u voortaan via een paar eenvoudige muisklikken op internet een vergunning kunt aanvragen om die ene boom in de tuin om te zagen. Om dat mogelijk te maken, is een groot team softwarebouwers zich een slag in de rondte aan het werken. De vrijgeven notulen betreffen woordelijk uitgewerkte Zoomvergaderingen tussen verschillende softwarebouwers en een ambtenaar van het ministerie van Binnenlandse Zaken. Het is even doorploegen – de notulen beslaan 99 pagina’s vol softwarejargon – maar daarna heeft u als een vlieg op het gordijn overal bijgezeten. Het beeld dat ontstaat is een wirwar van lijnen tussen de talloze betrokken partijen en de enorme tijdsdruk die op het project ligt. Die tijdsdruk geeft aanleiding voor de opmerking: ‘Eigenlijk is het een onmogelijke situatie.’ Daarop zegt een ander: ‘Als je dat nou even aan de minister doorgeeft, dat het gewoon drie maanden later wordt, dan is dat ook goed.’ Maar informatie doorgeven aan de minister, dat gaat kennelijk niet zomaar. Dit leidt tot onbegrip bij een softwarebouwer: ‘Waarom wordt dat niet wat duidelijker naar de minister gezegd als jij dat vindt? […] Dat stuk snap ik nooit. Want we zitten elke keer elkaar aan te staren en waarom is het zo raar om te zeggen dat we januari gewoon niet halen, want ik snap niet wie hier nog in gelooft. Naar de buitenwereld zeggen we nooit wat. En dat vind ik raar.’ De vergadering gaat hierna verder, het punt blijft liggen. De verantwoordelijke minister, Hugo de Jonge, informeert vervolgens op 6 mei 2022 de Eerste Kamer over de voortgang van de operatie. Hij schrijft daarbij dat de digitale basis van de Omgevingswet volgens planning is opgeleverd. Dit leidt in de volgende Zoomvergadering tot vragen van een softwarebouwer aan de ambtenaar: ‘Ik wil niet per se degene zijn die hier de vervelende vragen stelt, maar [ben] wel even benieuwd of dit buiten dit gezelschap ook allemaal bekend is hoe dit ervoor staat.’ De ambtenaar moet dan toegeven dat er in de antwoorden aan de Eerste Kamer inderdaad ‘vrij onhandig’ staat dat op 1 april alles af is: ‘En dan denk ik, dat is natuurlijk niet helemaal zo.’ Helaas weet de ambtenaar niet wie de laatste ‘edithand’ gedaan heeft. Maar, vervolgt hij, ‘het is helemaal niet onze bedoeling om de wereld in verwarring te brengen of verkeerd te informeren, het is alleen: die Kamervragen staan onder hoge druk, gaan door vele handen. Nou ja, dan wordt er weleens een verstuurd waarvan je bij lezing achteraf denkt, dat had ik anders opgeschreven.’ Overigens vindt de ambtenaar dat het ook wel aan de Kamer zelf ligt, aangezien senatoren om een technische briefing hadden kunnen verzoeken. ‘Alleen daar moeten ze dan zelf om vragen hè.’ Dinsdag las ik in NRC: ‘Minister Hugo de Jonge informeerde de Eerste Kamer verkeerd over de voortgang van de Omgevingswet’. Zo gaan die dingen dus.||https://www.volkskrant.nl/columns-opinie/zo-gaat-dat-dus-de-kamer-verkeerd-informeren~bebdcbb2/
2022-08-09||Duitse toezichthouder: noodplan EU kan gasprijzen stabiliseren||‘Als alle landen in Europa gas besparen, kan dit de prijs bij wijze van spreken stabiliseren, misschien zelfs verlagen, en ertoe bijdragen dat er voldoende voorraden zijn om de herfst en winter door te komen’, aldus Müller, die het noodplan verwelkomde. De 27 EU-landen kwamen eind juli overeen hun gasverbruik tussen augustus 2022 en 31 maart 2023 met 15 procent te verminderen ten opzichte van hun gemiddelde consumptie in de afgelopen vijf jaar. Ze kunnen zelf bepalen hoe ze dat doel willen bereiken. Het noodplan moet voorkomen dat huishoudens, belangrijke bedrijven en ziekenhuizen zonder verwarming komen te zitten indien Rusland de gaskraan volledig zou dichtdraaien. Als de energiezekerheid in gevaar dreigt te komen, kunnen de lidstaten bovendien besluiten om verplichte besparingsmaatregelen in te voeren. De Europese gasprijs ging dinsdag verder omlaag door afnemende zorgen over de gasvoorraden. De gasprijs daalde met 2,5 procent tot 188 euro per megawattuur op de toonaangevende Amsterdamse gasbeurs. De Europese landen voeren een race tegen de klok om de gasvoorraden voor de winter bij te vullen. Inmiddels zit de opslag voor 72 procent vol. Dat is iets meer dan het gemiddelde opslagniveau van 70 procent in de afgelopen vijf jaar. De landen importeren onder andere meer vloeibaar gemaakt aardgas (lng) om de afgeknepen Russische gasleveringen op te vangen. Het Russische staatsbedrijf Gazprom schroefde in juli de leveringen aan Duitsland via de pijpleiding Nord Stream 1 terug naar 20 procent van de capaciteit.||https://www.volkskrant.nl/economie/duitse-toezichthouder-noodplan-eu-kan-gasprijzen-stabiliseren~b708cbec/
2022-08-09||Kan een beursfonds die miljoen huizen niet uit de grond stampen?||Het is een rare paradox. Terwijl het Westen tracht de economie van de ene autocratie die een buurland (Oekraïne) binnenvalt te verwoesten, maakt het een andere autocratie, die al sinds 2015 in een buurland (Jemen) vecht met 70- tot 80 duizend doden als gevolg, schat­he­mel­tje­rijk. Saoedi-Arabië en zijn buurlanden in het Midden-Oosten verdienen de komende vijf jaar 1.400 miljard dollar extra als gevolg van de stijgende energieprijzen door de oorlog in Oekraïne, zo schatte het IMF onlangs. En dat maakt het voor Saoedi-Arabië mogelijk een megalomane droom te realiseren. In een zandwoestijn in het uiterste noordwesten zal een futuristische stad worden gebouwd met de naam Neom, een combinatie van het Griekse woord voor nieuw en het Arabische woord voor toekomst. In 2024 moeten er 450 duizend mensen wonen, in 2030 één miljoen mensen en in 2045 negen miljoen. De totale oppervlakte is 26.500 vierkante kilometer. Ter vergelijking: de landoppervlakte van New York is 783 vierkante kilometer. In Neom moeten vliegende taxi’s voor het vervoer zorgen, moet kunstmatig regen worden gecreëerd – misschien ook iets voor Nederland –, het onderwijs met holografische leraren plaatsvinden, zoet water uit zeewater worden gedestilleerd en moeten wind en zon voor alle energie zorgen. De eerste fase van de stad, inclusief een nieuw vliegveld, is al voltooid. Tot nu toe leek het een fata morgana in de Arabische woestijn. De geschatte kosten van 500 miljard dollar zouden zelfs voor de Saoediërs niet op te brengen zijn. Maar door de oorlog in Oekraïne ziet alles er ineens anders uit. Het staatsinvesteringsfonds zwemt in het geld. En inmiddels is de stad tot beursfonds gebombardeerd. Binnen- en buitenlandse investeerders kunnen ook meedoen en voor 80 miljard dollar aandelen kopen. Dat de stad het prestigeproject is van de Saoedische kroonprins Mohammad bin Salman, die door westerse media verantwoordelijk wordt gesteld voor de moord op journalist Jamal Khashoggi, doet niets aan de investeringsbereidheid af. Ook de kritiek dat het project een modelvoorbeeld is van greenwashing is geen belemmering. Tenslotte is duurzaamheid de beste bestemming voor oliedollars. Nederland heeft al sinds de Deltawerken een broertje dood aan megalomanie. En helaas heeft Nederland geen staatsinvesteringsfonds – in tegenstelling tot Saoedi-Arabië en Noorwegen zijn hier de gasopbrengsten verjubeld – waarmee je een stad uit de grond kunt stampen. Maar misschien zou het Rijk wel een beursfonds kunnen oprichten dat miljarden aantrekt voor de bouw van een miljoen huizen. Nergens zijn er zoveel pensioenfondsen die zwelgen in het geld. De aanleg van een compleet nieuwe zelfvoorzienende stad met één miljoen woningen – aangepast aan de behoeften van een toekomstige generatie – lijkt planologisch een betere oplossing voor het woningnoodprobleem dan telkens weer kleine plukjes tegen bestaande bebouwing aanzetten. En het zou ook – de Saoediërs willen de helft van de woningen aan buitenlanders verkopen – immigranten kunnen huisvesten. Er is een locatie voor die stad nodig, maar het land dat wonderen op het water heeft gecreëerd, moet dat kunnen vinden. Nu nog een naam. Neom is er al. Niebo (nieuw bouwen) kan nog.||https://www.volkskrant.nl/economie/kan-een-beursfonds-die-miljoen-huizen-niet-uit-de-grond-stampen~b557defb/
2022-08-09||Rusland speelt onverantwoordelijk spel met kerncentrale Zaporizja||Rusland speelt een onverantwoordelijk spel met de Zaporizja-kerncentrale die het kort na het begin van de oorlog tegen Oekraïne innam in het zuiden van het land. Het Internationaal Atoomenergie Agentschap IAEA waarschuwde afgelopen weekeinde dat de situatie ‘volstrekt uit de hand begint te lopen’ als gevolg van de gevechten rond de centrale. De afgelopen dagen is het terrein van de kerncentrale verscheidene keren getroffen. Daarbij werden enkele stralingsmeters en een hoogspanningskabel geraakt. Een van de projectielen kwam ook dicht bij een opslag voor kernafval terecht. Het is nog onduidelijk wie er achter de beschietingen zat, maar zeker is wel dat Russische troepen de centrale gebruiken als schild van waarachter zij aanvallen kunnen uitvoeren op de Oekraïners. Dinsdag kwamen in de stad Nikopol, aan de overkant van de rivier Dnipro, nog drie mensen om door Russische beschietingen vanuit de omgeving van de kerncentrale. Het IAEA eiste maandag dat de Russen zijn inspecteurs toegang geven tot de centrale om een ‘nucleaire ramp’ te voorkomen. Rusland zegt daartoe bereid te zijn, maar voorlopig is daar nog niets van terechtgekomen. De zorgen van het IAEA zijn begrijpelijk gezien de roekeloze wijze waarop de Russische troepen, voor een groot deel Tsjetsjeense strijders, de kerncentrale begin maart veroverden op de Oekraïners. Daarbij vloog een kantoorgebouw in brand. Sindsdien moet het gestreste Oekraïense personeel de bevelen van de Russische bezetters volgen. Het contact met het IAEA, laat staan de Oekraïense nucleaire toezichthouder, verloopt uiterst moeizaam. Daarmee lapt Rusland de regels van het agentschap waarbij het ook zelf is aangesloten, aan zijn laars. De Oekraïense regering beschuldigt de Russen van ‘nucleaire chantage’ en heeft voorgesteld een gedemilitariseerde zone rond de centrale te vormen. Maar het ziet er niet naar uit dat de Russische troepen daar oren naar hebben. Rusland is bang dat het de kerncentrale, met zes reactorblokken de grootste van Europa, uit handen zal moeten geven. Moskou beschouwt de centrale als cruciaal voor de stroomvoorziening van de gebieden die het langs de zuidkust heeft bezet. Moskou stuurt nu aan op een ‘referendum‘ onder de achtergebleven inwoners om de provincie Zaporizja te kunnen inlijven bij Rusland. Dat zou neerkomen op een grove schending van het internationaal recht, die de spanning rond de kerncentrale alleen maar zal aanwakkeren.||https://www.volkskrant.nl/columns-opinie/rusland-speelt-onverantwoordelijk-spel-met-kerncentrale-zaporizja~b3867684/
2022-08-09||Specsavers boekt recordomzet, maar ziet problemen opdoemen in het winkelbestand||De opbrengsten bedroegen vorig jaar in totaal bijna 176 miljoen euro. Zo steeg de verkoop van brillen met 28 procent in vergelijking met het vorige boekjaar en de verkoop van hoortoestellen met 10 procent. Volgens Specsavers komt de stijging binnen de optiek onder meer doordat mensen die de winkels bezoeken vaker niet alleen komen kijken, maar ook echt een aankoop doen. Die trend begon tijdens de coronapandemie en zet nu nog steeds door. Maar ook Specsavers lijdt onder de krappe arbeidsmarkt. Nu de zaken goed gaan, wil directeur Remko Berkel het liefst uitbreiden. Onlangs opende het bedrijf zijn 143ste winkel, in november volgt nummer 144. ‘Maar al onze winkels zijn van franchisenemers. Voor nieuwe vestigingen hebben we dus niet alleen een goede locatie, maar ook goede ondernemers nodig. Dat is wel een bottleneck die verdere groei belemmert.’ Voor de nieuwe winkels is het belangrijk om personeel aan te nemen, voor de huidige winkels om personeel te behouden. Daarom heeft Specsavers het salaris per 1 juli verhoogd. Ook keert het bedrijf eenmalig 500 euro uit aan zijn personeel, onder meer om werknemers tegemoet te komen in de hoge kosten voor levensonderhoud. Alles wordt immers duurder, ook voor de klanten van Specsavers. Berkel maakt zich in het algemeen dan ook zorgen. ‘Vanaf september zullen we daar wel iets van gaan merken. Dan zijn de meeste mensen terug van vakantie, en zullen zij erachter komen dat die duurder was dan verwacht. In combinatie met de hogere energiekosten zullen mensen dat echt in hun portemonnee gaan voelen.’||https://www.volkskrant.nl/nieuws-achtergrond/specsavers-boekt-recordomzet-maar-ziet-problemen-opdoemen-in-het-winkelbestand~b72cbacb/
2022-08-09||Geboortehuis Cruijff in Betondorp te huur, toekomstige huurder krijgt veel aanloop||Vaders met zonen, groepjes vriendinnen en zelfs bedrijfsuitjes: elke dag staan er mensen op de stoep aan de overkant van de straat, zegt 27-jarige overbuurman Derre Kwee. Vanaf zijn bovenwoning in het Amsterdamse Betondorp heeft hij goed zicht op de woning waar de ouders van Cruijff vroeger in de voorkamer een groentewinkel hadden. Het was volgens hem ‘een mooi toeval’ dat hij zo’n vijf jaar geleden in de wijk kon gaan wonen. Zelf op nummer 32 gaan wonen, ziet hij ook wel zitten. ‘Ik ben voetballiefhebber, dus het lijkt me leuk.’ Dat een van ’s werelds beste voetballers ooit hier in de Akkerstraat is opgegroeid, is in de wijk in Amsterdam-Oost goed te merken. Zo staat op een grasveld iets verderop een bakstenen gedenkteken, staat op alle parkeermeters een foto van hem in Ajax-tenue en is het oude huis van Cruijff herkenbaar gemaakt met grote stickers op de ramen en gekleurde stoeptegels die een rood-wit Ajax-shirt met rugnummer 14 vormen. Woningcorporatie Ymere beplakte de ramen een paar jaar geleden in samenwerking met de Cruyff Foundation. De oude zwart-witfoto’s van een bal-hooghoudende Cruijff waarover twee van zijn vele citaten staan, mogen door de nieuwe bewoners niet van de ramen worden gehaald. Op de foto’s bij de huuradvertentie is te zien dat van binnen de stickers redelijk transparant zijn, al maken ze de benedenwoning wel iets donkerder. Nog tot vrijdag kunnen geïnteresseerden die hoog op de wachtlijst voor de sociale huur staan, reageren op de advertentie van de woning van ongeveer 60 vierkante meter, die 762 euro per maand kost. Ze moeten geen probleem hebben met het bekijks dat de woning elke dag trekt, zegt een woordvoerder van de woningcorporatie. ‘Maar je krijgt er een hele bijzondere woning voor terug.’ Het aantal belangstellenden is over de jaren wel minder geworden, zegt een 75-jarige buurman die liever niet met zijn naam in de krant wil. De piek was in 2016 toen Cruijff overleed. De stoep lag toen vol met bloemen en de satellietwagens van de media reden ‘constant door de straten’. ‘In het paasweekend dat rap op zijn dood volgde, zijn er duizenden mensen komen kijken’, zegt hij. ‘Ik kwam mijn huis haast niet meer in.’ Een viertal rijdt op ov-fietsen de Akkerstraat in en stapt af bij nummer 32. Ed Groenhoff (74) leidt zijn gezelschap rond door Amsterdam. Omdat hij hier is opgegroeid, konden ze Betondorp niet overslaan in de fietstocht. Als buurjongen voetbalde hij vroeger samen met Cruijff op straat. Echt bijhouden kon hij hem niet, geeft hij toe. ‘Daarvoor was ik te traag. Maar, ik zeg altijd maar zo’, gaat hij verder, ‘weinig voetballers hebben Cruijffie zo vaak tegen de schenen getrapt als ik.’||https://www.volkskrant.nl/nieuws-achtergrond/geboortehuis-cruijff-in-betondorp-te-huur-toekomstige-huurder-krijgt-veel-aanloop~b2980809/
2022-08-09||Biden wil chipindustrie in VS weer van de grond krijgen met miljardeninjectie||Jazeker. Dat ook een deel van de Republikeinen zich achter de plannen heeft geschaard, wijst erop dat er veel urgentie wordt gevoeld. Nog maar dertig jaar geleden werd 37 procent van alle chips wereldwijd in Amerika gefabriceerd. Inmiddels is dat teruggevallen naar een schamele 12 procent. Europa doet het trouwens nog slechter. Het gros van de chips wereldwijd wordt in China gemaakt. Als het gaat om geavanceerde chips voor bijvoorbeeld smartphones en militaire toepassingen, zijn de statistieken nog extremer. Slechts één bedrijf, het Taiwanese TSMC, is verantwoordelijk voor 90 procent van de wereldproductie. Dit bedrijf maakt bijvoorbeeld ook de chips die in iPhones zitten. Het aandeel van de Amerikanen: 0 procent. Ja, om meerdere redenen is dat nadelig. Allereerst economisch. De chipwet ‘creëert dikbetaalde banen in het hele land’, zo twitterde president Biden afgelopen weekend. Belangrijker is het geopolitieke landschap waarin ook de fabricage van chips een rol speelt. Dat de Verenigde Staten zelf zo weinig chips produceren, maakt ze bijzonder kwetsbaar. Door het het huidige tekort, aangezwengeld door de covidpandemie, zijn complete industrieën piepend en krakend tot stilstand gekomen. Met name de auto-industrie kampt met vertragingen of in het beste geval met gemankeerde auto’s waarin chips ontbreken. Ook de computer- en smartphonemarkt ondervindt al tijden grote problemen. Minder zichtbaar, maar van nog groter belang is de militaire industrie. Ook hightech-wapens functioneren niet zonder moderne chips. Die, inderdaad, in Taiwan worden gemaakt. Als China besluit Taiwan te annexeren, een scenario waar het Witte Huis rekening mee zal houden, zijn de gevolgen niet te overzien. Het zou de VS compleet afhankelijk maken van China, waarmee een eventuele chipboycot als een boemerang zou terugkeren. Overigens kunnen de implicaties van de toegenomen spanningen als gevolg van het bezoek van Nancy Pelosi aan Taiwan al snel merkbaar zijn. Volgens sommige geruchten zal de nieuwe iPhone 14 vertraagd zijn als gevolg van nieuwe Chinese sancties voor Taiwan. Een gigantische zak geld moet verandering in de huidige situatie brengen en Amerika terug op de kaart zetten. Van de 280 miljard dollar is zo’n 50 miljard bestemd om de vaderlandse chipindustrie te stutten. Die miljarden gaan dus rechtstreeks naar de fabrikanten en moeten voorkomen dat bedrijven als Intel of Broadcom hun fabrieken elders neerzetten. Het bouwen van een moderne chipfabriek kost enorm veel tijd én veel geld, pakweg zo’n tien miljard dollar. Volgens Intel-baas Pat Gelsinger subsidiëren andere landen al langer een aanzienlijk deel van die kosten via subsidies. In China zou dat volgens hem zelfs 70 procent zijn. Zonder die subsidies is het voor Intel (dat ooit marktleider was) onmogelijk de concurrentie aan te gaan, aldus de topman. Het overgrote deel van het Bidens steunpakket is bestemd voor wetenschappelijk onderzoek naar nieuwe chiptechnologieën. Op de geavanceerde machines van het Veldhovense ASML na – die gebruikt worden in chipfabrieken – is die rol zeer beperkt. Het Europese marktaandeel van de totale chipfabricage daalde van 20 procent in de jaren negentig naar 8 à 9 procent nu, maar moet in 2030 weer terug zijn op het oude niveau. De Europese Commissie lanceerde een plan dat de komende jaren voorziet in 43 miljard euro aan publieke en private investeringen om de ontwikkeling van geavanceerde chips aan te jagen in de EU. Het zal dringen worden, want China en Taiwan zitten ook niet stil.||https://www.volkskrant.nl/economie/biden-wil-chipindustrie-in-vs-weer-van-de-grond-krijgen-met-miljardeninjectie~b50c065c/
2022-08-09||Libanese koper van eerste lading maïs uit Oekraïne weigert vracht ondanks grote schaarste op graanmarkt||Voor de ruim 26 duizend ton maïs aan boord van het schip Razoni wordt nu gezocht naar een nieuwe koper. Op 1 augustus had het schip de primeur als eerste de haven van Odesa te verlaten, nadat de oorlogvoerende partijen, Oekraïne en Rusland, onder auspiciën van Turkije en de Verenigde Naties een akkoord voor vier maanden hadden gesloten over de export van graan, tarwe en ander voedsel. De naleving staat onder toezicht van een viceadmiraal van de Turkse marine en wordt vanuit een coördinatiecentrum in Istanbul geregeld. Na inspectie in Istanbul zette de Razoni (dat onder de vlag vaart van Sierra Leone) koers naar de Libanese havenstad Tripoli, waar het afgelopen weekend moest aankomen. Van daar zou de maïs – bedoeld voor de verwerking tot kippenvoer – volgens Libanese regeringsmedewerkers deels worden gesmokkeld naar buurland Syrië. De regering in Damascus heeft vanwege de internationale sancties grote moeite zelf voedsel in te kopen op de wereldmarkt. Het liep allemaal anders: op marinetraffic.com, een website die het internationale vrachtverkeer volgt, was te zien hoe Tripoli zondag werd geschrapt als geregistreerde bestemming. ‘Het enige dat ik weet, is dat het schip hier niet meer naartoe komt’, aldus de directeur van de haven in Tripoli, Ahmed Tamer. De (anoniem gebleven) Libanese koper hult zich in stilzwijgen. Een woordvoerder van marinetraffic.com noemde de gang van zaken tegenover de Duitse krant Die Welt ‘een beetje vreemd.’ Zowel de Libanese regering als de Verenigde Naties zeggen dat ze zich niet met de koop hebben bemoeid, omdat het een commerciële vracht betreft. Libanon is hard getroffen door de schaarste op de graanmarkt. Sinds het begin van de oorlog is de prijs van bloem er met 200 procent gestegen – een harde klap in het economisch toch al zwaar geteisterde land. Door toedoen van speculanten bereikt veel tarwe niet de meelproducenten, met als gevolg lange rijen bij bakkerijen in het hele land. Als klap op de vuurpijl stortte afgelopen week een deel van de graansilo in de haven van Beiroet in, een restant van de verwoestende explosie van twee jaar geleden. Het achtergebleven graan was door nalatigheid van de overheid gaan fermenteren en vatte vlam, waarna de betonnen muren instortten. Boven de stad hingen urenlang grote rookwolken. De crisis treft behalve Libanezen ook de ruim een miljoen Syrische vluchtelingen. Zij worden vaak gestigmatiseerd, en moeten toezien hoe Libanezen voorrang krijgen. Een Syriër in het noorden van het land zei tegen persbureau Associated Press dat hij vaak drie à vier verschillende bakkers afgaat, voor hij iemand vindt die hem brood wil verkopen. ‘Soms gaan we met lege handen naar huis.’ Verbetering: In een eerdere versie van dit artikel werd de Razoni aangeduid als een fregat. Dat klopt niet. Het is een vrachtschip.||https://www.volkskrant.nl/nieuws-achtergrond/libanese-koper-van-eerste-lading-mais-uit-oekraine-weigert-vracht-ondanks-grote-schaarste-op-graanmarkt~b2029579/
2022-08-09||Tennisicoon Serena Williams wil meer tijd in familie en bedrijf steken en stopt na US Open||Opmerkelijk is de beslissing van Williams niet. Ze speelde het afgelopen jaar slechts twee wedstrijden vanwege blessures. Ook behoort ze al enige tijd niet meer tot de top van het mondiale vrouwentennis. De laatste van haar 23 grandslamtitels won ze in 2017, 18 jaar nadat ze haar eerste won. Tegelijkertijd leek Williams niet van ophouden te willen weten. Ze boekte nota bene maandag haar eerste zege in anderhalf jaar. In de eerste ronde van het Toronto Open versloeg ze Nuria Párrizas Díaz. Weinig sporters kunnen op 40-jarige leeftijd nog zo’n comeback maken, was de veronderstelling. Williams maakte haar besluit bekend in een afscheidsstuk op Vogue. Daarin schrijft ze dat ze nooit wilde nadenken over haar tennispensioen. Nog steeds vindt ze het ‘niet eerlijk’ dat een vrouwelijke sporter een keuze moet maken tussen een carrière en een familie. En begrijp haar niet verkeerd: ze houdt van vrouw zijn, ze houdt van zwanger zijn, ze won zelfs een Grand Slam tijdens haar zwangerschap. Door een opmerking van haar 5-jarige dochter, die haar vertelde dat ze graag een grote zus wil zijn, realiseerde Williams dat er ‘iets moest gebeuren’. Zelf ziet ze haar pensioen als een ‘evolutie’ of een ‘transitie’. Zo zal Williams meer tijd in haar bedrijf Serena Ventures gaan steken. ‘Ik heb zoveel zin om naar mijn kantoor beneden te lopen en in Zoom-vergaderingen te bespreken in welke bedrijven we willen investeren.’ Deze maand speelt ze nog op de Toronto Open, waarin ze nu dus in de tweede ronde staat, en dus op haar laatste Grand Slam: de US Open. Op het toernooi in New York krijgt Williams de laatste kans haar 24ste grandslamtitel binnen te slepen. Daarmee zou ze, op de valreep, Margaret Court evenaren als tennisster met de meeste grandslamtitels op het enkelspel. Het belooft over een maand een emotioneel afscheid te worden voor Williams, want zin om te stoppen heeft ze niet. ‘Ik weet dat veel mensen uitkijken naar hun pensioen’, schrijft ze. ‘Hulde voor die mensen, maar ik ga eerlijk zijn. (...) Dit is het moeilijke moment dat ik mij ooit zou kunnen indenken. Ik haat het.’||https://www.volkskrant.nl/nieuws-achtergrond/tennisicoon-serena-williams-wil-meer-tijd-in-familie-en-bedrijf-steken-en-stopt-na-us-open~bad91383/
2022-08-09||Domino’s blijft niet overeind naast pizzabakkers van eigen bodem en vertrekt uit Italië||De rood-blauwe blokjes in het logo van Domino’s duiken sinds de jaren negentig op aan gevels in menig straatbeeld. Overal ter wereld attenderen ze op de aanwezigheid van de bekende pizzabakker die inmiddels meer dan 18.800 vestigingen uitbaat in zeker negentig landen. Opgericht in 1961 in de Amerikaanse staat Michigan, zette Domino’s in 2014 haar zinnen op ultiem pizzaland Italië. ‘Daar is veel pizza, maar niet veel bezorgde pizza’, verklaarde Domino’s ceo Patrick Doyle destijds waar het bedrijf nog ruimte zag op de Italiaanse markt: voor een gestructureerde nationale bezorgdienst. En ja, Doyle dacht ook dat Italianen op het Amerikaanse beleg, waaronder de welbekende ananas, zaten te wachten. Voor de Italiaanse plannen sloot de keten een franchiseovereenkomst met ePizza. Het doel: 880 zaken openen en tegen 2030 zo’n 2 procent van de Italiaanse pizzamarkt in handen hebben. Dat bleek te ambitieus. Na de opening van een filiaal in Milaan in 2015 dook het rood-blauwe logo maar mondjesmaat op in steden in Noord- en Midden-Italië. In Rome begon men er pas in 2020 aan. Uiteindelijk wist het bedrijf 29 restaurants te openen. Corona bleek een gouden tijd voor bezorgdiensten. Zo niet voor de Italiaanse tak van Domino’s. Lokale restauranthouders begonnen samen te werken met bestaande bezorgdiensten als Deliveroo en Just East Takeaway of stapten zelf op de scooter. Daarmee had de Italiaan ook de optie om lokale pizza’s in huis te halen op het moment dat naar een restaurant gaan verboden was. ‘De concurrentie nam aanzienlijk toe’, erkent ePizza in een rapport, ‘zowel van ketens als mama & papa-restaurants die ook eten bezorgen.’ Domino’s moest intussen de bezorgdienst op poten zetten en de Italiaanse bevolking warm maken voor Amerikaanse pizza’s. Daar slaagde het niet goed genoeg in. Om de ambities te verwezenlijken, stak Domino’s zich fors in de schulden. In 2020 bedroegen die 10,6 miljoen euro, blijkt uit het jaarverslag van ePizza. Al snel zat het bedrijf zonder geld en liep achter met zijn financiële verplichtingen. Vandaar dat het sinds eind april via de rechter bescherming ontving tegen schuldeisers. Die verliep op 1 juli. De pizzaketen vertrekt met stille trom. Persbureau Bloomberg belde alle dertien restaurants die officieel nog open zijn, maar kreeg nergens gehoor. Op 29 juli verdween de optie om via de Italiaanse website van Domino’s pizza’s te bestellen.||https://www.volkskrant.nl/nieuws-achtergrond/domino-s-blijft-niet-overeind-naast-pizzabakkers-van-eigen-bodem-en-vertrekt-uit-italie~bed73203/
2022-08-09||Den Haag klopt aan bij veiligheidsregio’s voor verdubbeling noodopvang asielzoekers ||Staatssecretaris Eric van der Burg (Asiel en Migratie, VVD) heeft het verzoek om extra noodopvang dinsdag neergelegd bij de burgemeesters van het Veiligheidsberaad. Dat beraad laat zich er nu nog niet over uit, zegt voorzitter Hubert Bruls tegen persbureau ANP. Hij benadrukt wel dat de veiligheidsregio’s nu al aanlopen tegen de grenzen van het uitvoerbare. Eerder spraken de staatssecretaris en de veiligheidsregio’s af dat 5.500 noodopvangplekken beschikbaar zouden komen. Nu vraagt de Van der Burg er nog eens 5.600. Dit terwijl de gemeenten hebben gezegd tot 1 oktober crisisopvang te kunnen leveren, maar die verantwoordelijkheid daarna aan het kabinet te willen teruggeven. Bruls: ‘We zien wel dat de situatie in Ter Apel onmenselijk en onwenselijk is, dus misschien kan het wat langer duren.’ Bij het aanmeldcentrum in Oost-Groningen was de laatste weken sprake van mensonterende toestanden wegens gebrek aan capaciteit. De kortetermijnmaatregelen om de druk op Ter Apel te ontlasten, lopen niet goed. Van der Burg heeft twee cruiseschepen besteld waarop asielzoekers opgevangen kunnen worden, maar geschikte locaties zijn nog steeds niet gevonden, laat een woordvoerder van de staatssecretaris weten. Ook de gemaakte afspraak om 7.500 vluchtelingen die in Nederland mogen blijven versneld vanuit asielzoekerscentra te plaatsen in een reguliere woning, ‘loopt totaal niet’, zegt de woordvoerder. ‘Gemeenten willen wel en doen hun best’, maar onder meer de krapte op de woningmarkt en de wachtlijsten voor andere spoedzoekers, spelen de overheid parten, verduidelijkt ze. De veiligheidsregio’s hebben maandag nogmaals bij Van der Burg aangedrongen op een structurele oplossing. Zo zou het kabinet met een wettelijke verplichting kunnen komen om asielzoekers op te vangen. In een dinsdagavond verzonden brief aan de Tweede Kamer schrijven Van der Burg en minister Hugo de Jonge van Volkshuisvesting dat ze aan zo’n wetsvoorstel werken, maar dat een eerste versie daarvan op zijn vroegst pas na de zomer af is. Daarna kunnen betrokkenen nog reageren, wordt het voorstel eventueel aangepast en moet het nog langs het parlement. Voor de middellange termijn willen Van der Burg en De Jonge daarom dwang gaan toepassen om opvanglocaties te realiseren. Normaal gesproken moet de gemeente een omgevingsvergunning afgeven voor het gebruik van een locatie als asielzoekerscentrum, maar de bewindslieden willen ‘in uiterste gevallen’ zelf zo’n vergunning afgeven, ook als er in de gemeente geen draagvlak is voor een azc. Volgens Van der Burg en De Jonge zijn er momenteel twee locaties in beeld waar gezamenlijk ongeveer duizend opvangplekken gerealiseerd kunnen worden. Het is onduidelijk of de boerderij in de gemeente Bant in Flevoland, die de Rijksoverheid in juli kocht met als doel er een aanmeldcentrum te bouwen, daar een van is. Het plan stuit op veel verzet van inwoners. De gemeente noemde het plan ‘onwenselijk’. In het beste geval duurt het nog maanden voordat het aanmeldcentrum in gebruik wordt genomen. Gezien de tijdsdruk en de situatie in Ter Apel kan er volgens de bewindslieden ‘van uitstel of afstel ditmaal geen sprake’ zijn. De overheid onderzoekt daarom of er ander rijksvastgoed is dat ook zou kunnen dienen als opvanglocatie. Het coa gaat bovendien nieuwe locaties aanschaffen waar asielzoekers gehuisvest kunnen worden.||https://www.volkskrant.nl/nieuws-achtergrond/den-haag-klopt-aan-bij-veiligheidsregio-s-voor-verdubbeling-noodopvang-asielzoekers~ba1665a5/
2022-08-09||In de rondleiding door de arme wijk Goutte d’Or valt vooral het ongemak tussen de Parijzenaren op||Voordat we aan de expeditie konden beginnen, nam de gids in groepsverband onze eerdere reiservaring door. Wie was er al eens in Afrika geweest, en was dat dan de Maghreb of in sub-Sahara-Afrika? Het was zaterdagochtend, en samen met een groep grotendeels Franse vrouwen van middelbare leeftijd stonden mijn vriend en ik op het punt om een bijzondere reis te maken. We gingen op zoek naar de culinaire schatten van Goutte d’Or, de meest multi-etnische buurt van Parijs. Onze gids, die zelf in de wijk woont en werkt, testte alvast het kennisniveau om zeker te weten dat ze ons zou verrassen. Dat komt wel goed, dacht ik – hoewel we tegen het einde van de kennismakingsronde vrijwel het gehele continent hadden doorgenomen en een gedetailleerd beeld hadden van wat onze groepsgenoten daar zoal hadden gegeten. Goutte d’Or is een plek waar het voelt alsof de wereld samenkomt, of in ieder geval dat deel van de wereld waarop Frankrijk ooit gepoogd heeft een claim te leggen. Je vindt er, naast ontelbare winkeltjes gespecialiseerd in haarproducten en extensions, groentewinkels met allerhande producten uit de Afrikaanse keuken – gefermenteerde maniok, okra en bakbanaan, maar ook de minder bekende antruwa, een bolvormige witte, licht bittere variant op de paarse aubergine. Er is een vishandel waar je vissen van een meter koopt, rechtstreeks uit West-Afrikaanse wateren naar hier getransporteerd, er zijn cafés die hibiscusthee en tamarindesap serveren, ateliers die maatkleding maken van Hollandse waxstof, en gespecialiseerde bureaus waar je – om maar eens een willekeurig voorbeeld te noemen – vanuit Parijs een trouwzaal in Mali kunt reserveren. Ik loop er vaak doorheen, maar een goede gids helpt je meer te zien. Toegegeven, er zat iets ongemakkelijks in de smaakexpeditie. Net als de andere deelnemers was ik nieuwsgierig naar de wereld van Goutte d’Or. De wijk grenst aan mijn eigen buurt, Montmartre, van oudsher de kunstenaarswijk en nog altijd een romantisch stukje Parijs. Als ik mijn straat uitloop, de heuvel van Montmartre af, is de overgang tussen beide stadsdelen abrupt, zoals de sfeer in Parijs vaak abrupt verandert zodra je een hoek omslaat of kruispunt passeert. Dat is ook de charme van Parijs. Het ongemak zit ’m in de segregatie. Goutte d’Or is een van de armste wijken van de stad. De deelnemers aan de rondleiding zijn vrijwel allemaal witte Fransen, die nogal opvallen als buitenstaanders. Dat zit ’m in hoe ze hun fototoestellen in de aanslag houden om 10-kilozakken rijst en geitenkoppen te fotograferen. In hoe ze doen alsof ze zijn Frans niet verstaan als de eigenaar van een pluimveestal, die levende kip, haan en parelhoen verkoopt, verzoekt geen foto’s te maken. Het zit in hoe ze graaien in de zakken safou, een donkerpaarse vrucht, die voor een Kameroense winkel staan opgesteld, en in de reactie van een vaste klant die grijnzend de vruchten opensnijdt en aanbiedt. Aarzelend wordt op de onrijpe vrucht gekauwd. Als de gids het ziet, kijkt ze vreemd op; zo hoor je dat toch echt niet te eten. Je ziet het ook in de argwaan waarmee de vrouwen worden bekeken, de soms ronduit vijandige reacties die ze krijgen, een buurtbewoner die vraagt om geld in ruil voor het winkelbezoek in ‘haar’ wijk. En het zit in de gids, die de woordvoering over en weer doet, alsof er geen gedeelde taal is. Ze leidt de tour enthousiast, weet veel en zorgt zoals beloofd voor verrassingen. Maar wat het meest blijft hangen, is het ongemak tussen de Fransen die op maximaal 10 kilometer van elkaar wonen, maar de ander in eigen stad als buitenstaander benaderen. Op pad gaan met een gids helpt je meer te zien, en dat geldt ook voor de verschillen.||https://www.volkskrant.nl/nieuws-achtergrond/in-de-rondleiding-door-de-arme-wijk-goutte-d-or-valt-vooral-het-ongemak-tussen-de-parijzenaren-op~bbbcba59/
2022-08-09||Prinses Amalia ziet voorlopig af van het corpslidmaatschap, publicitaire domper voor veelbesproken studentenvereniging||Over de reden om nu van een lidmaatschap van het corps af te zien, doet de RVD geen nadere mededelingen. De dienst blijft bij haar eerdere standpunt dat de zaak verder ‘een privékwestie’ is. Voor het Amsterdamsche Studenten Corps A.S.C./A.V.S.V. is het wegblijven van prinses Amalia een grote publicitaire nederlaag, die volgt op het uitlekken van seksistische opmerkingen van enkele mannelijke leden tijdens een lustrumviering op 24 juli. Zij maakten vrouwen uit voor ‘hoeren’ en ‘sperma-emmers’. Het was voor bestuursvoorzitter Heleen Vos, die belast was met een cultuurverandering bij het corps, aanleiding om af te treden. Ook voor Amalia zelf is het afzien van het lidmaatschap een zware tegenvaller. In het boek dat verscheen ter gelegenheid van haar 18de verjaardag zei ze tegen cabaretier Claudia de Breij nog niet te weten of ze volgens de Oranje-traditie in Leiden zou gaan studeren. Wat ze wel zeker wist, volgens De Breij: ‘Ze wil sowieso in Nederland haar bachelor doen, en wil dan ook bij het corps, met een jaarclub, alles erop en eraan. Ze heeft zich er voldoende in verdiept; haar profielwerkstuk schreef ze over ‘studententijd in corona’.’ Koning Willem-Alexander was in Leiden lid van Minerva, maar heeft zich nooit heel enthousiast over het verenigingsleven uitgelaten. Ook prinses Beatrix was lid, van wat toen nog de Vereeniging van Vrouwelijke Studenten was. Prinses Amalia, die eerder al afstand deed van haar veelbesproken wettelijke toelage, gaat begin volgende maand in Amsterdam wonen en studeren. Ze gaat de Engelstalige opleiding PPLE volgen: Politics, Psychology, Law and Economics. Haar vader noemde dat vorige maand tijdens het jaarlijkse persgesprek ‘de beste studie voor generalisten, die helaas in mijn tijd nog niet bestond’. Daarna zal Amalia vermoedelijk een masteropleiding in het buitenland gaan doen. ‘Ik wil graag twee jaar buiten Nederland zijn’, vertelde ze aan De Breij. Het afgelopen jaar was voor de kroonprinses een tussenjaar, nadat ze met succes het Christelijk Gymnasium Sorghvliet in Den Haag had doorlopen. Dit jaar zal zij voor het eerst op Prinsjesdag aanwezig zijn. Op Koningsdag verschijnt zij al sinds de inhuldiging van haar vader in 2013. Verder zal het aantal publieke optredens nog beperkt blijven.||https://www.volkskrant.nl/nieuws-achtergrond/prinses-amalia-ziet-voorlopig-af-van-het-corpslidmaatschap-publicitaire-domper-voor-veelbesproken-studentenvereniging~b7f1d93f/
2022-08-09||Mag Trump meedoen aan de verkiezingen als hij wordt veroordeeld voor een en ander?||De FBI verdenkt Trump er kennelijk van dat hij tegen de regels in bij zijn vertrek uit het Witte Huis officiële documenten heeft meegenomen. Als hij wordt veroordeeld voor het opzettelijk verbergen of vernietigen van overheidsdocumenten kan hij een boete of maximaal drie jaar cel krijgen. Volgens de wet mag hij dan ook geen overheidsfunctie meer bekleden. Maar volgens Amerikaanse staatsrechtgeleerden is het zeer de vraag of dat betekent dat Trump niet meer aan de presidentsverkiezingen mag meedoen. Zij betogen dat de Amerikaanse grondwet maar drie voorwaarden stelt aan kandidaten voor de post van president: ze moeten van geboorte Amerikaan zijn, minstens 35 jaar oud zijn en minstens veertien jaar in de VS hebben gewoond. De kwestie kwam in 2015 aan de orde, toen Hillary Clinton ervan werd beschuldigd dat zij als minister van Buitenlandse Zaken de wet had overtreden door haar privéserver te gebruiken voor officiële mails. Zou ze, als ze zou worden veroordeeld, mee mogen doen aan de presidentsverkiezingen het daaropvolgende jaar? Ja, concludeerden de meeste staatsrechtgeleerden. Het Hooggerechtshof had al verscheidene keren laten weten dat alléén de drie voorwaarden uit de grondwet gelden. Noch het Congres, noch de Amerikaanse staten kunnen daar volgens het Hof eenzijdig andere redenen voor uitsluiting aan toevoegen. Sommige staten hebben wetten die mensen die wegens strafbare feiten zijn veroordeeld, uitsluiten van officiële functies. Maar die beperkingen gelden alleen in die staten zelf, niet voor federale functies en verkiezingen. De redenering daarachter is te voorkomen dat afzonderlijke staten de federale verkiezingen manipuleren door op eigen houtje wetten in te voeren waarmee ze ‘ongewenste’ kandidaten kunnen afschieten. Volgens het Hof druist dat in tegen het fundamentele principe dat de kiezers zelf bepalen door wie ze geregeerd willen worden. Mag Trump ook meedoen als hij schuldig wordt bevonden aan het ‘aanzetten tot opstand’ wegens zijn rol in de bestorming van het Capitool op 6 januari vorig jaar? Volgens een bepaling uit het 14de amendement mogen overheidsfunctionarissen die aan een opstand of rebellie hebben meegedaan of daar steun aan hebben verleend geen officiële functie meer vervullen. De bepaling werd na de Amerikaanse Burgeroorlog ingevoerd om vroegere politieke en militaire figuren uit de opstandige zuidelijke staten buiten de deur te houden. Maar volgens experts zal ook die bepaling waarschijnlijk geen belemmering voor Trump vormen. Gunstig voor Trump is de recente uitspraak van een rechter in North Carolina over de zaak die een actiegroep had aangespannen om het Republikeinse Congreslid Madison Cawthorne van de kieslijst te schrappen. Cawthorne, een van Turmps fanatiekste aanhangers, zou zich met zijn optreden op 6 januari schuldig hebben gemaakt aan ‘rebellie’. Maar de rechter bepaalde dat Cawthorne toch aan de Congresverkiezingen mag meedoen, omdat het Congres al in 1872 een amnestie had afgekondigd voor de opstandige zuiderlingen. Of daarmee het laatste woord is gezegd, is onzeker. Zelfs als je in de gevangenis zit, mag dat geen belemmering vormen om aan de verkiezingen mee te doen. Een man die in Alabama in de cel zat, deed in 1920 zelfs mee aan de presidentsverkiezingen mee als ‘Gevangene 9653’. Paradoxaal genoeg mogen veroordeelden in veel staten bij de federale verkiezingen niet stemmen zolang ze hun straf niet hebben uitgezeten, terwijl ze zich wel kandidaat mogen stellen. Voor Trump zou dat betekenen dat hij volgens de kieswetten van Florida bij de presidentsverkiezingen niet op zichzelf mag stemmen als hij schuldig wordt bevonden en op het moment van de verkiezingen zijn straf nog niet volledig heeft uitgezeten.||https://www.volkskrant.nl/nieuws-achtergrond/mag-trump-meedoen-aan-de-verkiezingen-als-hij-wordt-veroordeeld-voor-een-en-ander~b68480ef/
2022-08-09||Voetballers kruipen in het hoofd van de bondscoach, in de hoop op een plek in de WK-selectie||De speellocatie, Qatar, mag dan niet al te aanlokkelijk zijn; een WK voetbal blijft een WK voetbal. Op de padelbaan wordt voetbalpensionado Robin van Persie nog vaak herinnerd aan zijn doeltreffende duikvlucht tegen Spanje op het WK 2014. Wesley Sneijder kan in nog zoveel gokreclames opduiken, dankzij zes WK-treffers regent het aanmeldingen voor zijn Sneijder Academy. Als iemand draait en de bal achter zijn standbeen meeneemt, wordt nog altijd gezegd: ‘Cruijffie’ of ‘Cruijff-turn’. Cruijff deponeerde die beweging op het WK 1974. En het is maar de vraag of het jaarlijkse gehandicaptentoernooi bij FC Twente in 2016 was omgedoopt tot Sander Boschker-toernooi als de doelman had ontbroken op het WK 2010, ook al speelde hij geen minuut bij de finalist. Over drieënhalve maand gaat het los in Qatar, daarna duurt het weer bijna vier jaar. Iedereen weet inmiddels: bondscoach Louis van Gaal heeft lak aan reputaties. Fitheid, spelritme en vorm zijn vereist. Zelfs de aanvoerders moeten ‘leveren’ anders worden ze gepasseerd. Georginio Wijnaldum en eerder Sneijder kunnen erover meepraten. Veel internationals verkasten deze zomer bijtijds of maakten snel duidelijk bij hun club te willen blijven. Opvallend: liefst dertien van de 32 spelers die de laatste twee interlands in beeld waren spelen dit seizoen in de eredivisie. Om met de bondscoach te spreken: is de eredivisie dan zo goed of is deze lichting toch niet zo geweldig? Door de goede prestaties in Europa vorig seizoen won de eredivisie onmiskenbaar aan aanzien. Ajax betaalt bovendien al jaren flinke salarissen, ook PSV tast diep in de buidel. Van Gaal is altijd al een fan geweest van de eredivisie, die hij technisch en tactisch hoger inschat dan bijvoorbeeld de Italiaanse competitie. Op het ‘bronzen’ WK 2014 stelde hij soms wel zes eredivisiespelers op. Met slechts twee oefeninterlands en nauwelijks voorbereidingstijd in het verschiet moeten (potentiële) internationals zich vooral bij hun club laten zien de komende drie maanden. Zo beschouwd is de terugkeer van Jasper Cillessen, Luuk de Jong, Guus Til en Steven Bergwijn naar de eredivisie niet zo vreemd. Ze kregen relatief weinig speelminuten bij hun vorige werkgever. Til speelde zich vorig seizoen weer bij de Oranje-selectie toen hij door Spartak Moskou werd verhuurd aan Feyenoord. Bij PSV, dat hem overnam van Spartak, heeft hij het beste van beide: een prima salaris en een competitie waar hij tot zijn beste spel komt. Cillessen verruilde Valencia voor Nijmegen, en Mestalla voor de Goffert. Een keuze uit sentimentele overwegingen, zei hij, maar wekelijks spelen en waarschijnlijk veel te doen krijgen, komt ook prima uit in de wetenschap dat de keeperstrijd bij Oranje helemaal open ligt. Ook De Jong liet Spanje achter zich, hij werd overtuigd door het ambitieuze ‘project’ van PSV waar hij direct aanvoerder werd. Met een vergrote kans op het WK als prettige bonus. Bergwijn was basisspeler onder Van Gaal terwijl hij weinig minuten maakte bij Tottenham Hotspur. Een ‘godsgeschenk’ noemde Van Gaal dat. ‘Maar,’ vertelde Bergwijn kort na zijn overstap naar Ajax, ‘voor de bondscoach is het belangrijk dat ik regelmatig speel, zei hij. Het maakt niet uit waar.’ Waar Cody Gakpo nog twijfelt, willen Justin Bijlow, Jurriën Timber en Jordan Teze ondanks hun ontwikkeling bij hun eredivisieclub blijven. Ook oudere spelers als Blind, Berghuis, Klaassen, Martins Indi en Clasie passen vooralsnog voor een (laatste) buitenlands avontuurtje. Owen Wijndal maakte een binnenlandse transfer, van AZ naar Ajax. Ook hij consulteerde Van Gaal hierover. ‘Gefeliciteerd, een goede keuze,’ appte Van Gaal naar de linksback toen de deal rond was. Wijndal stuurde terug: ‘Dank u wel, ik hoop dat we samen het WK gaan winnen.’ Alleen Tyrell Malacia (van Feyenoord naar Manchester United) en Ryan Gravenberch (van Ajax naar Bayern München) waagden de sprong. Malacia stelde een paar maanden voor zijn overstap: ‘Het WK is mijn grote doel. Ik weet van mezelf hoe ik ben. Ik ken de situatie dat ik op de bank kom, dan raak ik niet in paniek want ik weet dat ik er uiteindelijk toch weer in kom.’ Grote talenten als Xavi Simons (van PSG naar PSV) en Brian Brobbey (van RB Leipzig naar Ajax) maakten de omgekeerde weg. Brobbey, door Van Gaal nadrukkelijk gevolgd: ‘Het WK is geen doel, maar wel een droom.’ Toeval of niet, maar Brobbeys directe concurrent Vincent Janssen komt ook een stuk dichterbij voetballen, hij verruilt het Mexicaanse Monterrey voor Royal Antwerp FC waar Van Gaal lang geleden zelf voetbalde. Matthijs de Ligt koos eveneens voor een oude club van Van Gaal, Bayern München. Ook De Ligt, die overkwam van Juventus, raadpleegde de bondscoach: ‘Hij had alleen maar goede woorden voor deze club.’ De meeste internationals willen nu niet meer switchen. Ze weten hoe Van Gaal denkt: verhuizen en wennen aan een nieuwe cultuur, omgeving, competitie en club kost tijd en energie. Maar de speler is niet de enige die bepaalt. Barcelona bijvoorbeeld heeft geld nodig en Frenkie de Jong en, in mindere mate, Memphis Depay kunnen daar met een transfer flink aan bijdragen. Vakkundig worden deze bouwstenen van Oranje richting uitgang geduwd, ook al stribbelen ze hevig tegen. Van Gaal zal het met lede ogen aanzien. Vrolijker moet hij geworden zijn van de stap van Wijnaldum die al na een jaar van sterrenensemble PSG afdaalde naar AS Roma dat hem huurt met optie tot koop. De vraag is of de vechter Wijnaldum het zo snel zou hebben opgegeven zonder WK voor de deur. Maar hij speelt straks onder José Mourinho, die hem dolgraag wilde hebben en die trouwens ook nog eens voormalig assistent is van Van Gaal.||https://www.volkskrant.nl/sport/voetballers-kruipen-in-het-hoofd-van-de-bondscoach-in-de-hoop-op-een-plek-in-de-wk-selectie~b32a8966/
2022-08-09||Mijn ene dochter voelde zich een ‘marshmallow in het vuur’, de ander waande zich een ‘smeltend ijsje’||We hadden bijna de hele dag binnen gezeten, met ramen en deuren en luiken gesloten. In een wanhopige poging ons huisje iets te verkoelen had ik een bevroren fles water voor de ventilator gezet. ‘Ben je deze vergeten?’, appte mijn vriendin me toen ik even weg was. Ze stuurde een foto van de ventilator met het water. ‘Nee’, antwoordde ik, ‘dit is onze airco.’ Pas na het avondeten gingen we naar buiten. Het was alsof ik de deur van een oven open trok. De hitte was verpletterend en gaf de wereld een onwerkelijk gewicht. Vanaf de achterbank van de auto zei mijn ene dochter dat ze zich een ‘marshmallow in het vuur’ voelde. De andere waande zich ‘een smeltend ijsje’. Het strand bracht nauwelijks verkoeling. De oostenwind was als een föhn en bracht de droge geur van de duinen met zich mee. De Atlantische Oceaan was de enige uitweg. Ik nam mijn oudste dochter mee het water in en gooide haar bij elke golf omhoog. Sommige waren zo hoog dat we allebei kopje-onder gingen. Ik bleef haar optillen tot mijn armen pijn deden en mijn oren vol water zaten. Toen we de zee uit liepen keek ik naar de surfers en zei tegen haar dat ik ook mijn plank mee had moeten nemen. ‘Maar dan had je niet met mij kunnen spelen.’ Opeens, als bij toverslag, draaide de wind. Van de ene op de andere seconde werd het vijf, misschien wel tien graden koeler. Het was spectaculair. Een onhoorbare collectieve zucht van verlichting ging over het strand. De sluier was van de wereld getrokken en opeens was ze weer zoals ze moest zijn. Nu rook de wind naar zee, naar de aanstaande, heldere en koele nacht. Behalve de hitte nam de wind ook deze avond mee. Een avond waar ik heimwee naar zou gaan krijgen, zoveel was me op dat moment al duidelijk. Naar mijn dochter, die in het harde zand radslagen maakte. Naar het ruisen van de golven. Naar het zachte licht en de opluchting die het draaien van de wind me had gebracht. Toen de radslagen op waren ruilden we het strand in voor een terras. Mijn vriendin en ik dronken koude, zoete cider terwijl onze dochters een Frozen-ijsje aten; een paarskleurig hoorntje met een dun randje chocola en een toef chemisch lichtblauw ijs, gemaakt van de tranen van Elsa. Iedereen was stil en het late zonlicht viel op de takken van een naaldboom aan de overkant van de weg. Ik vroeg mijn vriendin of zij misschien wist wat voor boom het was. Want dit wilde ik opschrijven.||https://www.volkskrant.nl/mensen/mijn-ene-dochter-voelde-zich-een-marshmallow-in-het-vuur-de-ander-waande-zich-een-smeltend-ijsje~b8d38d53/
2022-08-09||‘Muziek is niet alleen een compositie, de luisteraar doet zeker de helft van het werk’||Voor de onregelmatige reeks over intuïtie, waarvoor V spreekt met deskundigen uit verschillende vakgebieden, schakelt hoogleraar muziekwetenschap Henkjan Honing (63) in via zoom vanuit zijn vakantieadres in Frankrijk. ‘Ik heb niks voorbereid, dus ik antwoord op intuïtie’, zegt hij lachend. Hij komt meteen to the point. ‘Er zijn twee vormen van weten. Het ene weten gaat uit van ervaring en het andere weten van rationele kennis. Oftewel: van impliciete en expliciete kennis. Als wetenschapper laveer je voortdurend tussen die twee.’ ‘In zekere zin wel.’ ‘De term cognitie verwijst naar de cognitiewetenschappen en de gereedschappen waarmee we de waarneming, verwachting, aandacht en het geheugen voor muziek bestuderen. Binnen de muziekwetenschappen richt ik me vooral op de luisteraar. Muziek zit niet alleen in het object, het geluid, dus niet alleen in wat de componist heeft gecomponeerd of wat de musicus uitvoert. De luisteraar doet zeker de helft van het werk. ‘Waarom vinden we het ene ritme saai en het andere spannend? Waarom blijft het ene melodietje in ons hoofd hangen en het andere niet? Daar zitten cognitieve processen achter die met onze waarneming en geheugen te maken hebben. Ik probeer te snappen hoe dat werkt, maar dat gaat met kleine stapjes. Heeft onze capaciteit voor muziek, het feit dat wij muziek kunnen waarderen, dat we er blij van kunnen worden, dat het ons troost, een biologische basis? Kun je dat traceren naar genen? En kun je die capaciteit terugvinden bij andere dieren? Die laatste vraag heeft mijn vakgebied helemaal overhoop gehaald: ik werk momenteel veel met wetenschappers die onderzoek doen naar zangvogels, apen en zeeleeuwen. Mijn centrale vraag is: Wat vinden onze hersenen van muziek?’ ‘Dat hebben we lang gedacht, maar het lijkt tegelijkertijd een set van aangeboren eigenschappen te zijn, die we delen met een aantal andere dieren. De kaketoe is het eerste gedocumenteerde voorbeeld daarvan. Dat we muzikaliteit delen met andere dieren suggereert dat de capaciteit om muziek te ervaren een lange evolutionaire geschiedenis heeft.’ ‘Kennelijk ervaren mensen muziek zo. Als wetenschapper is het mijn taak deze observatie expliciet te maken. Als je aan mensen vraagt wat muziek voor ze betekent, zullen ze vaak antwoorden dat muziek ze emotioneel raakt, dat muziek rechtstreeks tot ze spreekt. Ik ga een stap verder door me af te vragen: waarom kan muziek dat? We snappen dat nog niet goed, maar we weten wel dát het zo is. ‘Zonder kunstenaars en schrijvers te willen beledigen: literatuur en beeldende kunst doen dat in veel mindere mate. Pasgeboren baby’s lijken al melodietjes te herkennen en te kunnen onderscheiden van een liedje dat ze nog niet eerder gehoord hebben. Ook is muziek zo’n beetje het laatste dat actief is: dementerende mensen zitten soms al in een vergevorderd stadium van afasie, maar kunnen liedjes uit hun jeugd nog meezingen. Dat is opvallend.’ ‘Daar zijn verschillende theorieën over. Een daarvan is dat muziek samenhangt met de zorg voor pasgeboren baby’s. Baby’s worden in een vroeger stadium geboren dan andere zoogdieren. Om ze te kunnen beschermen en voor ze te zorgen, hebben we een taaltje ontwikkeld voor pasgeboren baby’s, een soort muziektaal, overdreven melodisch, ritmisch en dynamisch. Misschien ligt de oorsprong van zowel muziek als taal in de gevoeligheid voor intonatiepatronen, in wat we in de muziek melodie noemen. Die melodie lijkt direct aan gevoel te raken. ‘Uit recent onderzoek blijkt dat luisteraars over de hele wereld slaapliedjes, dansliedjes, ‘healing songs’ en liefdesliedjes kunnen onderscheiden, ook al kennen ze de muzikale cultuur van het land van herkomst van het liedje niet. Maar het gevoel, de emotie, de functie van een liedje herkennen we allemaal.’ ‘Ik noem die ervaring een gestolde ervaring, waar we niet rechtstreeks toegang toe hebben. Zie het als een soort black box van ervaringen die door het luisteren naar bepaalde muziek wordt aangesproken.’ ‘Van sommige dingen weet je gewoon hoe het moet, zonder dat je kunt uitleggen hoe je het doet. Een goed voorbeeld daarvan is fietsen. Fietsen is gebaseerd op oefenen en vaak doen, maar we ervaren het als iets dat we ‘op gevoel’ kunnen. Een meesterschaker weet razendsnel wat de volgende zet moet zijn. Dat lijkt hij op gevoel te doen, maar in werkelijkheid is het het aan elkaar plakken van ervaringen; intuïtie dus. ‘Jazzimprovisatie is ook zo’n voorbeeld. Dat iemand kan improviseren en kan reageren op wat een andere muzikant doet, komt voort uit jarenlange oefening. Op een gegeven moment komt dat ene riedeltje van pas in een improvisatie. Dus wat intuïtie wordt genoemd is een combinatie van ervaringen en expertise. Zo luisteren mensen waarschijnlijk ook naar muziek: de koppeling naar ‘hier word ik verdrietig van’ en ‘dit liedje maakt me vrolijk’ gaat snel, omdat er iets herkend wordt.’ ‘Dat is een instinker. Je hoeft maar één keer iets te eten waar je ontzettend ziek van wordt en alleen de geur is al een waarschuwing om het niet nog een keer te eten. Dan gaat het niet om een opeenstapeling van ervaringen, maar een enkele ervaring die je hele gedrag en intuïtie kan verstoren. Zo kan intuïtie soms precies het verkeerde signaal afgeven. Dan gaat het fout omdat een ervaring onevenredig opgeslagen is: op basis van emotie. Emotie kan op die manier angsten veroorzaken en intuïtie doorkruisen.’ ‘Machine learning, een vorm van kunstmatige intelligentie die gericht is op het bouwen van systemen op basis van verwerkte data, leert ons dat in intuïtie voorkeuren en vooroordelen kunnen zitten die bijvoorbeeld racisme en inschattingsfouten veroorzaken. Dus als ervaring verkeerd is opgebouwd, kan er een vervelend aspect aan intuïtie zitten. ‘Mijn intuïtie is een keer doorkruist door een hersenschudding. Mijn geheugen was een tijdje helemaal aan flarden; ik was de toegang tot mijn kennis kwijt. Maar ik vond er ook iets positiefs in, eigenlijk het tegenovergestelde van intuïtie, namelijk dat ik telkens opnieuw iets moest bedenken, omdat ik alles wat ik bedacht tien seconden later weer vergeten was. Ik moest bijvoorbeeld steeds opnieuw bedenken hoe ik het huis uitkwam. Die kant hebben we ook nodig: expliciet kunnen redeneren of creatief kunnen denken.’ ‘Soms wel ja. Want terugkomend op machine learning: als je alle schilderijen van Van Gogh laat opnemen in een computer, kan zo’n computer een Van Gogh-achtig schilderij genereren. Dat is een extreme versie van ervaringen opbouwen en een expert worden. Maar een nieuwe Mondriaan maken kan die computer niet. Zo werkt het ook met intuïtie: je zit vast in een wereld van ervaringen.’ ‘Als iemand een theorie of een idee oppert en je denkt: dit moet kloppen. Dan is intuïtie een vorm van herkenning op basis van je ervaring. Je denkt ‘o, dit is in de goede richting, alleen ik heb nog geen idee waarom’ of ‘het voelt goed, hier moeten we heen’. Je moet er dagen lang formules voor uitrekenen, maar je weet: dit moet kloppen. Daar ga je dan in investeren op basis van intuïtie.’ ‘Smaak vind ik niet het juiste woord, het is een metafoor. Voorkeur is een preciezere term. Voorkeur is gebaseerd op herkenning. In iets wat je voor het eerst hoort, zit geen structuur, omdat je het niet herkent. Dat ervaren we dan als niet mooi of zelfs lelijk. Als je een liedje vaker hoort, ga je het mooier vinden. Bij de herkenning van harmonische wendingen wordt dopamine aangemaakt: tien seconden voor de wending komt, verheug je je erop en als het stukje komt, is dat is een soort beloning; je wordt beloond met een noot waarvan je weet dat die gaat komen.’ ‘Emotie zit niet ín muziek, maar wordt gedragen door muziek. Met andere woorden: muziek is niet ontroerend van zichzelf, maar de luisteraar projecteert ontroering op muziek of associeert een bepaald liedje met ontroering. Die associatie moet je geleerd hebben, die zit niet in de muziek zelf. ‘Een musicus hoeft zich niet droevig te voelen om een droevig stuk te spelen. Sterker, hij kan zich beter concentreren als hij niet droevig is. Iemand die technisch goed speelt, bijvoorbeeld een Japanse pianist die geweldig Mozart of Bach vertolkt zonder dat hij is opgegroeid met die muziek, kan dezelfde emoties oproepen als een Weense pianist die zijn leven lang niets anders heeft gehoord dan Mozart en Bach.’ ‘De ene pianist ontroert me, aan de andere erger ik me dood. Maar dat ligt aan mijn eigen voorkeuren; de een hoeft niet beter te zijn dan de ander. Je hebt de musicus en de luisteraar en de wisselwerking tussen die twee maakt het muziek. Muziek is mooi omdat wij het mooi vinden. Die emotie is van de luisteraar, muziek is alleen maar een verwekker.’ ‘Ik kan heel mopperig worden over recensies. Het zijn vaak metaforische beschrijvingen van een luisterervaring, omdat muziek niet in woorden te vatten is. ‘De pianist speelt als een kabbelend beekje.’ Het geeft tegelijkertijd de kracht van muziek aan. In die zin is muziek niet talig, expliciet en beredeneerbaar. Maar je kunt het wel degelijk onderzoeken. ‘Even het voorbeeld van een tomaat: Leg maar eens uit hoe een trostomaat smaakt aan iemand die nog nooit een tomaat heeft gezien of geproefd. Dat gaat je niet lukken, dat wordt een ramp. Met muziek is het misschien net zoiets, we kunnen wel degelijk horen dat iets mooi is, maar wat het nou mooi maakt, daar is taal ontoereikend voor. En dat is precies wat ik onderzoek: onze capaciteit om muziek te ervaren. ‘Een recensent zal vaak vergelijkingen trekken, op basis van ervaring en het leggen van expliciete relaties. ‘Dit is interessant, want we hebben het in de jaren tachtig ook al eens gehoord.’ Daarom nemen we ze serieus. Maar ook een recensent heeft zijn eigen voorkeuren, die hij soms uitspreekt en soms dempt omdat hij de woordvoerder is van een bepaalde groep.’ ‘Overdag reguleert muziek mijn stemming. Als ik iets per herhaling luister, trekt het niet meer mijn aandacht en neemt de muziek me mee in een comfortabel gebied waarin ik goed kan werken. Maar bij een concert kan ik mezelf helemaal verliezen en duizelig raken omdat de muziek nét iets anders wordt gespeeld dan ik verwacht.’ ‘In onze familie is bijna iedereen musicus, alleen ben ik rond mijn 25ste de wetenschap ingegaan. Rigoureus moet ik zeggen, van de een op de andere dag heb ik al mijn instrumenten verkocht en ben ik met computers aan de slag gegaan. Op jonge leeftijd was er bij mij ingeslopen dat je alleen muzikant kunt zijn als je heel goed bent. En ik had Glenn Gould als voorbeeld; zijn niveau zou ik nooit zou gaan halen. ‘Met een computer kon je ook geluid maken, dat vond ik fascinerend. Je kon zelfs luistermachines bouwen, machines die het tempo volgen van wat een muzikant maakt en dan sneller of langzamer gaan spelen, of in jouw stijl doorspelen. Dat vond ik zo spannend, hip en nieuw dat ik dacht: nou, die piano bestaat niet meer over twintig jaar, de computers nemen het allemaal over. ‘Ik was daar optimistisch en utopisch over. Ik probeerde aan een machine uit te leggen wanneer iets snel of langzaam is, wat de eerste tel is, wanneer de toonsoort verandert, muziek expliciet te maken dus. We snappen nog steeds niet goed hoe het werkt, terwijl iedereen het hoort.’ ‘Glenn Gould is in de uitvoering beter dan ik. In de muziek noem ik dat acrobatiek en daar is oefening en talent voor nodig. Luisteren en waarderen kan iedereen.’ ‘Mijn vermoeden is dat de capaciteit voor muziek erg lijkt op de capaciteit voor taal. Talent voor muziek, dat noem ik muzikaliteit, is de set van vaardigheden die mogelijk maken dat jij hoort wat de melodie is, hoe het ritme zit, of het emotioneert of saai klinkt. En dat is een rekbaarder begrip dan wat we in het algemeen vatten onder de noemer muzikaliteit. Dan heb je het over het talent van het muziek maken, maar ik heb het over alles. Zowel luisteren, als maken, als kaderen. Vandaar de titel van mijn boek, Iedereen is muzikaal. Mensen die twee melodieën echt niet uit elkaar kunnen houden, of niet horen of iets een wals is of een mars zijn uitzonderlijk, dat komt bijna niet voor.’ ‘Als ik aan het schrijven ben meestal Glenn Gould, maar momenteel staat The Smile, de nieuwe band van Tom Yorke, op repeat. Dat Tom Yorke bijzonder is, zullen een heleboel mensen bevestigen, daar zal weinig discussie over ontstaan. Pas als ik zeg dat iedereen muzikaal is volgt er weerstand: ‘Maar mijn vriend kan echt geen toon houden.’ Wat een pessimisme!’||https://www.volkskrant.nl/mensen/muziek-is-niet-alleen-een-compositie-de-luisteraar-doet-zeker-de-helft-van-het-werk~b816f225/
2022-08-09||‘Misschien klonk het arbeideristisch, maar ik zong over zaken die ik echt meende’||’k Zie je nog voor me, AmandaDravende en welAmanda, Nelly Frijda (1975) De socialistische Amsterdamse vrouw die in de jaren negentig in Flodder de ene na de andere sigaar opstak en menig glas whisky achterover sloeg, was ooit een linkse activist die zich met hart en ziel inzette voor de goede zaak. Niet veel mensen weten dat nog. Nelly Frijda (1936) was veel meer dan een actrice en veel meer dan Ma Flodder. Toen ze in de huid kroop van een nogal slonzig type dat geen tegenspraak duldt, de fatsoensregels aan haar laars lapt en niet schroomt om een blik hondenvoer leeg te lepelen, had ze al een grote staat van dienst in het linkse kamp, als cabaretière en zangeres. Frijda maakte in de jaren vijftig deel uit van het ABC Cabaret van Wim Kan en sloot zich later aan bij de groep Ratjetoe met onder meer Berend Boudewijn en Rinus Ferdinandusse. Ze was opstandig, geëngageerd en politiek actief. Frijda steunde de vrouwenbeweging en de vredesbeweging en werkte mee aan het kneiterlinkse radioprogramma In de Rooie Haan. Bezien in dit licht was haar kennismaking met het Chileense liefdespaar Amanda en Manuel in 1975 geen toeval. Eerder al had de voorhoede van progressief Nederland hun schepper ontdekt, de communistische dichter, volks-en protestzanger Víctor Jara. Zijn lied Te Recuerdo Amanda uit 1969 is een tragische vertelling over een uitgebuite fabrieksarbeider, Manuel, die door geweld om het leven komt. Zijn vriendin Amanda komt te laat bij de fabriek, haar minnaar ‘ligt kapot op straat’. De hoofdrolspelers vernoemde Jara naar zijn eigen ouders. Onder anderen Joan Baéz, Mercedes Sosa en Robert Wyatt zetten het lied op hun repertoire. Cornelis Vreeswijk bracht in 1978 een Nederlandse (Ik zie Amanda) en een Zweedse versie (Jag minns dig Amanda) uit. Het waren niet in de laatste plaats oden aan Víctor Jara, de volksheld aan wiens leven een wreed einde kwam. Jara werd opgepakt tijdens de militaire staatsgreep op 11 september 1973 en in Santiago afgevoerd naar het nationale stadion. Vijf dagen later werd hij gevonden, doorzeefd met tientallen kogels. Zijn handen waren verbrijzeld, tijdens zware martelingen. Voor die man en voor alle slachtoffers van politiek geweld en uitbuiting zong Nelly Frijda in 1975 Amanda. Dat deed ze in een radioprogramma van de VARA waarin onder leiding van Jaap van de Merwe socialistische liederen ten gehore werden gebracht. ’t Oproer Kraait, was de veelzeggende programmatitel. In een interview met het tijdschrift van de SP, Tribune, keek Frijda in 2000 voldaan terug op die jaren. De protestliederen waren héérlijk om te doen, zei ze. ‘Omdat ik iets deed wat ik ook echt meende. Dat kan dan best wel allemaal heel ‘arbeideristisch’ en strijdvaardig geklonken hebben, maar ze gingen over van alles. Vrouwenstrijd, werktijdverkorting enzovoorts’. Het was allemaal erg lang geleden en helemaal niet meer in, erkende ze later in een interview in het tv-programma Tot op het bot. ‘Maar misschien zouden we het weer eens moeten gaan doen. Ik vind het wel de tijd ervoor, eigenlijk.’ Gelijk heeft ze. John & Paul||https://www.volkskrant.nl/cultuur-media/misschien-klonk-het-arbeideristisch-maar-ik-zong-over-zaken-die-ik-echt-meende~b1120773/
2022-08-09||Ruim twintig doden bij aanslag in Mali, VN bezorgd over de toenemende agressie  ||De aanval is de volgende in een onvermoeibare reeks aanslagen in Mali en omstreken waarbij jihadistische groeperingen betrokken zijn. Organisaties die gelieerd zijn aan Al-Qaeda en de Islamitische Staat hebben al jaren veel macht in het land, maar lijken dit jaar zijn grip op het land te versterken. Het leger probeert tegengas te bieden, met als gevolg dat soldaten vaak het doelwit zijn. De aanslag van zondag vond plaats in Tessit, vlak bij de grens met Burkina Faso en Niger. Al jaren bevechten het leger en de jihadistische organisaties elkaar daar. Mali heeft een militair kamp in de buurt van Tessit, maar in het overgrote deel van de grensstreek heerst totale anarchie. Al-Qaeda en de IS zijn ook elkaars concurrenten voor de vele goudmijnen in het gebied. De permanente onrust was voor veel oorspronkelijke inwoners van Tessit al een reden om te vluchten. De meeste van hen zitten nu in de grootste stad van de regio, Gao. Mogelijk loopt het dodental de komende dagen nog op. Het Malinese leger liet gisteren weten dat 22 soldaten gewond zijn geraakt door de aanval en negen vermist. Verder blijft onduidelijk wat er precies is gebeurd. In elk geval heeft de organisatie ook auto’s en gebouwen beschadigd, stelt het leger. De Verenigde Naties hebben al meermaals hun zorgen geuit over de toenemende agressie in het land. Van januari tot april dit jaar stierven meer dan 500 burgers aan geweld, een toename van 324 procent ten opzichte van de drie maanden daarvoor. Het is haast ondenkbaar dat de cijfers voor het tweede kwart van 2022 minder verontrustend zijn. In de afgelopen maanden, zeker in juni en juli, volgden de aanslagen elkaar in rap tempo op. Ook het Malinese leger maakt zich volgens de VN schuldig aan burgerslachtoffers. De VN zijn nog als enige internationale speler officieel actief in de regio rondom Tessit. Het conflict staat bekend als een van de gevaarlijkste waarbij VN-blauwhelmen betrokken zijn; ook omdat Rusland met huursoldaten van de Wagner Group invloed uitoefent en de politieke situatie zeer instabiel is na een staatsgreep van de militaire junta vorig jaar. De huidige machthebbers in Bamako staan op zeer slechte voet met de voormalige kolonisator Frankrijk, die zich lang (ook uit eigen belang) verantwoordelijk voelde voor de veiligheid in het land. Maar na de staatsgreep besloot president Emmanuel Macron de militaire aanwezigheid in Mali tijdelijk op te schorten. Dit jaar trok Frankrijk zich definitief terug. In navolging van de Fransen besloot ook Nederland te vertrekken uit Mali. Wel zegt Defensieminister Kajsa Ollongren een nieuwe bijdrage aan de VN-missie in het land te overwegen. De Nederlandse regering zegt zich veel zorgen te maken over de situatie in het land, maar erkent dat de aanwezigheid van blauwhelmen bijdraagt aan stabiliteit.||https://www.volkskrant.nl/nieuws-achtergrond/ruim-twintig-doden-bij-aanslag-in-mali-vn-bezorgd-over-de-toenemende-agressie~b0061c82/
2022-08-09||Opdrogende Hofvijver legt bonnetje Teevendeal bloot||Op het teruggevonden bonnetje is te lezen dat het Openbaar Ministerie 4,7 miljoen euro kwijtscheldt aan drugshandelaar Cees H. Hoewel ict’ers al in 2015 een digitale kopie van het bonnetje vonden, was het origineel jarenlang zoek. Onderzoekers vermoeden nu dat iemand het rond 2014 vanuit het Torentje in de Hofvijver heeft gegooid. Premier Mark Rutte zegt opgelucht te zijn dat het bonnetje terecht is. ‘We zijn dit bewijsstuk jarenlang kwijt geweest’, zegt hij terwijl zenuwachtig over zijn gezicht wrijft. ‘Geweldig dat het is teruggevonden en recht onder mijn Torentje nog wel. Ongelofelijk dat het al die tijd gewoon daar lag.’ De premier wil nu uitzoeken wie de verantwoordelijkheid moet nemen voor het weggegooide bonnetje. ‘Dilan Yesulguz zal als huidige minister van Justitie en Veiligheid de Kamer zo snel mogelijk te woord staan. Ze was een zeer gewaardeerd collega.’ Het bonnetje wordt straks gewoon weer in bewaring genomen door ‘de mensen die daarover gaan’, zegt Rutte. ‘Ja dus ik heb het hier ergens klaargelegd en dan zorg ik dat het goed terechtkomt. Het moet hier ergens liggen, in dit laatje, of op mijn bureau, wacht even hoor. Nou ja, dat duikt straks wel weer ergens op.’ Het bonnetje van de Teevendeal was overigens niet de enige vondst van de dag. Verderop in de vijver vonden mensen mappen met op de ringband geschreven ‘communicatie Hugo en Sywert’, de notulen van een gesprek tussen de minister van Defensie en Mark Rutte over Hawija en tweehonderd oude Nokia’s.||https://www.volkskrant.nl/columns-opinie/opdrogende-hofvijver-legt-bonnetje-teevendeal-bloot~b86f23a4/
2022-08-09||Afluisterschandaal in Griekenland, premier onder vuur||De affaire heeft al twee hoofden doen rollen in Griekenland. De belangrijkste adviseur en tevens neef van Mitsotakis stapte vrijdag op. Kort daarna trad ook het hoofd van de inlichtingendienst (EYP) af. Volgens een regeringswoordvoerder had zijn terugtreden niets te maken met de afluisterpraktijken, maar met ‘het giftige klimaat dat zich heeft ontwikkeld rondom hem’. De inlichtingendienst EYP valt direct onder de premier, een structuur die premier Mitsotakis zelf heeft opgetuigd toen hij aantrad in 2019. Dat hij niets zou afweten van de afluisterpraktijken, is dus allerminst zeker. Alhoewel de oppositie hem oproept om af te treden, kan hij waarschijnlijk wel aanblijven: zijn partij heeft een absolute meerderheid in het parlement en blijft pal achter hem staan. In een zeven minuten durende videoverklaring gaf Mitsotakis maandag toe dat het aftappen begon in september 2021, en drie maanden duurde. Waarom Androulakis werd afgetapt, maakte de premier niet duidelijk. Volgens Mitsotakis verliep het aftappen ‘volgens de letter van de wet, maar was het verkeerd’. ‘Het had niet moeten gebeuren, en leidt tot scheuren in het vertrouwen van de burgers in de inlichtingendiensten.’ Androulakis was in die periode kandidaat-partijleider van Pasok, de twee-na-grootste partij van Griekenland. Hij won de interne verkiezingen, waardoor hij volgend jaar een belangrijke speler kan worden in de Griekse kabinetsvorming. Uiterlijk halverwege 2023 zijn in Griekenland nieuwe verkiezingen. Als geen van de partijen groot genoeg wordt om alleen te regeren, kan Androulakis de ‘kingmaker’ worden voor een nieuwe regering. Voor Androulakis zelf is het klip en klaar dat de premier achter het aftappen zit. De oppositieleider, ook lid van het Europees Parlement, kreeg na een controle van zijn telefoon in Brussel te horen dat hij werd afgetapt. Sindsdien richt hij zijn pijlen op Mitsotakis, die hij ook al voor het Griekse hooggerechtshof daagde. De grootste oppositiepartij Syriza gaat evenmin mee in de schuldontkenning van Mitsotakis. Een parlementslid van Syriza wees erop dat precies 48 jaar geleden, op 9 augustus 1974, de Amerikaanse president Richard Nixon aftrad vanwege een soortgelijk schandaal. Zijn partij verwacht dat Mitsotakis ‘tenminste hetzelfde doet vandaag: verontschuldigingen aanbieden en aftreden’.||https://www.volkskrant.nl/nieuws-achtergrond/afluisterschandaal-in-griekenland-premier-onder-vuur~b719941a/
2022-08-09||Rusland blokkeert voor het eerst sinds de Koude Oorlog kernwapeninspecties door de VS||Het Russische ministerie van Buitenlandse Zaken zegt dat westerse sancties de aanleiding zijn voor de stillegging van de inspecties. Door inreisbeperkingen en sancties tegen de Russische luchtvaartsector zou Rusland de eigen inspecties van het Amerikaanse kernwapenarsenaal niet meer kunnen uitvoeren. Daarom zijn inspecteurs uit de VS voortaan ook niet meer welkom in Rusland, aldus het ministerie. Wederzijdse inspecties zijn afgesproken als onderdeel van Start, een ontwapeningsverdrag uit 1991. De presidenten Obama en Medvedev ondertekenden in 2010 een opvolger van het verdrag, New Start. Doel was om de arsenalen strategische kernkoppen van elk land met tweederde te verkleinen tot 1.550. Ook gelden limieten aan het aantal lanceerinstallaties voor kernwapens. Ter controle mogen Amerikaanse en Russische wapendeskundigen 18 keer per jaar bij elkaar op bezoek. Het verdrag werd vorig jaar op het nippertje gered. De Amerikaanse president Trump wilde het laten verlopen nadat het hem niet was gelukt om regels toe te voegen. Hij wilde onder meer een strengere verificatiemethode, regels voor tactische kernwapens en uitbreiding van het verdrag naar China dat zich niet aan regels hoeft te houden bij de vergroting van het arsenaal, maar veel minder wapens heeft dan de VS en Rusland. Na Trumps verkiezingsnederlaag kwamen Biden en Poetin een korte verlenging van het verdrag overeen tot 2026. Nu loopt New Start opnieuw gevaar. Vorige week zei Biden dat hij met Poetin wil werken aan een nieuw kernwapenverdrag, maar de stillegging van inspecties geven hem (en Europa, dat afhankelijk is van het verdrag) weinig hoop op constructieve onderhandelingen. Amerikaanse deskundigen op het gebied van wapenbeheersing zeggen dat Rusland de stillegging gebruikt om de VS onder druk te zetten om sancties af te bouwen. Alle andere wapenbeheersingsverdragen tussen de VS en Rusland zijn al gesneuveld. De Amerikaanse president Bush zegde in 2002 het ABM-akkoord op dat beperkingen stelde aan raketverdediging. Trump trok de VS terug uit het INF-verdrag na Russische schendingen ervan. Daarmee verdween ook het verbod op vanaf land te lanceren nucleaire en conventionele raketten voor de middellange afstand (bereik tussen de 500 en 5.500 kilometer). De stillegging van de inspecties komt boven op grote zorgen van het Internationaal Atoomenergieagentschap over de inzet van radioactief materiaal in een conflict. In Oekraïne is de Zaporizja Kerncentrale, de grootste centrale van Europa, in de afgelopen dagen meerdere malen beschadigd geraakt door beschietingen. Het Russische leger bestormde eerder al het terrein rondom de ontplofte centrale van Tsjernobyl, waar nog zo’n 200 ton radioactief materiaal onder een sarcofaag ligt. De tijd waarin er niet met kernwapens werd gedreigd, is voorbij. President Poetin schermt regelmatig met massavernietigingswapens. De Russische staatstelevisie zond onlangs nog animaties uit waarin het Verenigd Koninkrijk van de kaart wordt geveegd met Russische kernkoppen. Na decennia van ontwapening gaat de wereld nu ‘achteruit’, zei VN-secretaris-generaal Antonio Guterres maandag bij de herdenking van het eerste bombardement met een kernbom in 1945 op Hiroshima. Guterres over de nieuwe uitbreiding van kernwapenarsenalen: ‘Dit is het moment om te zeggen: stop ermee.’||https://www.volkskrant.nl/nieuws-achtergrond/rusland-blokkeert-voor-het-eerst-sinds-de-koude-oorlog-kernwapeninspecties-door-de-vs~bf825a14/
2022-08-09||Het weerbericht voor woensdag 10 augustus: Zonnig en heet ||Voorlopig hebben we in Nederland te maken met zonnig en zeer warm zomerweer. Onder invloed van een omvangrijk hogedrukgebied boven ons hoofd worden fronten met neerslag op grote afstand gehouden. Woensdag schijnt de zon ongehinderd en tropische lucht uit Frankrijk bereikt geleidelijk ons land. In de zuidelijke provincies is vanmiddag al 31 graden mogelijk. Elders wordt het 26 tot 29 graden met de laagste temperaturen op de Waddeneilanden. Daarbij waait een matige oostenwind, langs de noordkust kan de wind mogelijk af en toe tippen aan vrij krachtig. In de nacht naar donderdag koelt het op veel plaatsen nog wel lekker af: plaatselijk wordt het een graad of 14. Donderdag volgt opnieuw een zonnige dag en worden nog wat hogere temperaturen verwacht. Maxima van 28 tot 33 graden van noord naar zuid. Ook in De Bilt wordt het waarschijnlijk meer dan 30 graden en daarmee is de eerste tropische dag van een landelijke hittegolf een feit. De rest van deze week houdt het zonnige zomerweer aan met nog iets hogere temperaturen. Komend weekeinde is plaatselijk zelfs 35 graden mogelijk in delen van Brabant en Limburg. Pas na zondag neemt de bewolking toe, later gevolgd door lokaal onweer.||https://www.volkskrant.nl/nieuws-achtergrond/het-weerbericht-voor-woensdag-10-augustus-zonnig-en-heet~b26e55cb/
2022-08-09||Scholen samenvoegen kan lerarentekort verkleinen, weet bestuurder Jeroen Goes. Ouders worden woest van het idee||Wat je vooral niet moet doen als je twee scholen wilt samenvoegen? Je laten leiden door alle emoties en meningen die zo’n fusie met zich meebrengt, zegt onderwijsbestuurder Jeroen Goes. ‘Er is maar één doel: beter onderwijs. Ook al doet het natuurlijk pijn als de school dicht moet.’ Sommige ouders vinden het schandalig als ze 5 kilometer langer moeten fietsen om hun kind naar een andere school te brengen, merkte Goes bij de keren dat hij poogde scholen te laten fuseren. ‘Maar als ze voor hun werk naar de andere kant van het land verhuizen, is dat ineens niet zielig voor hun kind. De loyaliteit van ouders voor de school gaat dus tot de voordeur, zo is mijn ervaring geweest.’ Omdat het lerarentekort nog iedere dag oploopt (alleen al in het basisonderwijs zijn er 9.100 leraren te weinig), is het fuseren van scholen bespreekbaar voor het kabinet. Onderwijsministers Dennis Wiersma en Robbert Dijkgraaf schreven de Tweede Kamer vorige maand dat, zeker in de grote steden, ‘we de discussie moeten durven aangaan of scholen niet meer samengevoegd kunnen worden’. Wat het kabinet betreft zijn er ‘geen taboes meer’ en moeten ‘alle registers open’. Goes (52), die al op zijn 30ste directeur werd van een basisschool, weet waar winst te behalen valt. Tegenwoordig bij onderwijsstichting KBA Nw West in Amsterdam is hij een van de meest uitgesproken stemmen in het onderwijs. Al jaren pleit Goes voor het samenvoegen van kleine scholen, zodat de grotere scholen makkelijker aan leraren en schoolleiders kunnen komen. Ook bij Onderwijsminister Dennis Wiersma, met wie hij onlangs is gaan wandelen. ‘In Amsterdam vallen veertig scholen onder de opheffingsnorm van 190 leerlingen, daarmee zijn ze eigenlijk te klein. Maar de meeste daarvan blijven gewoon open, omdat ze te goed worden beschermd door de regels.’ ‘Daar probeer ik dit ook voor elkaar te krijgen, ja. Maar ik loop tegen dezelfde emoties aan als bijvoorbeeld in de Betuwe. Voor ouders hoort de school bij de identiteit van de wijk, of zelfs van de straat. Ook al zit er in Amsterdam elke 500 meter een basisschool.’ ‘Er zijn in heel Nederland te veel scholen.’ Op 1.200 van de 6.600 basisscholen (inclusief het speciaal onderwijs) zaten minder dan honderd kinderen, becijferde de Onderwijsinspectie in 2020 in De Staat van het Onderwijs. Zouden al die scholen worden samengevoegd tot scholen met minimaal tweehonderd leerlingen, dan zou dat Amsterdam 37 tot 73 fte aan ‘onderwijsgevend personeel’ opleveren en Utrecht 39 tot 57 fte, aldus de inspectie. Dé oplossing van het lerarentekort wil Goes het niet noemen. Hij gaat ervan uit dat er misschien nog wel twintig jaar lang te weinig leerkrachten zijn, wat het kabinet ook probeert. ‘Maar elke leerling die je naar school kunt halen omdat er wel weer iemand voor de klas staat, vind ik de moeite waard.’ Goes weet dat hij zich niet populair maakt met zijn pleidooi om het mes te zetten in het scholenbestand. Het samenvoegen en opheffen van een school ligt extreem gevoelig bij ouders, medewerkers en leerlingen. Als schoolbestuurder was hij drie jaar geleden verantwoordelijk voor een geruchtmakende fusie in de Betuwe. Daar gingen de basisschool in Tricht (132 leerlingen) en een school van 50 leerlingen uit het ernaast gelegen dorp Buurmalsen uiteindelijk in elkaar op. Goes, zelf opgegroeid in het dorp Kamerik bij Utrecht, zag het probleem aanvankelijk niet zo. ‘Het ging om twee dorpen waarvan ik niet kon zien dat het twee dorpen waren. De dorpsgrens lag er alleen nog vanuit het verleden.’ Maar dat was buiten het sentiment van de Buurmalsenaren en Trichtenaren gerekend. Hij was pas zes weken bestuursvoorzitter van onderwijsstichting Fluvium, toen hij op de eerste ouderavond de volle laag kreeg. Ouders verweten hem dat hij een onbetrouwbare bestuurder was die ook nog eens van buiten kwam, een kille saneerder die geen rekening hield met de belangen van de kinderen en van het dorp. Verderop in de Betuwe, in IJzendoorn, werd Goes verantwoordelijk voor het lot van een openbare basisschool met nog maar 17 leerlingen. De emoties liepen ook daar hoog op, ook omdat er steeds minder in het dorp overbleef. ‘De supermarkt was al verdwenen en de kapper ook. Dan word jij er als schoolbestuurder dus verantwoordelijk voor gemaakt dat je de school als sociale motor van het dorp weghaalt.’ Om de sluiting tegen te houden, stelden een paar ouders een ‘zwartboek’ van hem samen, met daarin onder meer de weergave van heimelijk opgenomen telefoongesprekken met Goes. Daarmee stapten ze naar de wethouder. ‘Alles om maar aan te tonen dat ik een heel slechte bestuurder was die zichzelf steeds tegensprak.’ Volgens Goes haalden de dorpelingen ook zijn geaardheid erbij – hij kwam drie jaar geleden uit de kast, als vader van een gezin met twee kinderen. Zijn ‘levenswijze’ paste niet in het dorp, zou hem zijn verteld. Het hielp ook niet dat hij ‘uit de stad’ zou komen, terwijl hij als boerenzoon veel van die sentimenten en angsten juist heel goed kon begrijpen. ‘Naar mij toe niet, maar tegen de ouders zeiden ze van wel. Op een van de ouderavonden kwam een leerkracht die er al heel lang werkte, de handtekeningen van de kinderen aan mij overhandigen. Want de kinderen waren toch wel heel erg tegen de sluiting. Tegen mij had ze juist gezegd dat ze heel goed begreep waarom de school dicht ging. Daaraan merk je dat leraren zo’n situatie spannend vinden, vanwege de relatie met de ouders. Sommigen woonden zelf al jaren in het dorp. Dat maakt het ook zo complex.’ De Isandraschool in IJzendoorn redde het niet, het zwartboek over Goes had weinig uitgehaald. ‘Ook omdat ik een goede band had met de wethouder. Daarbij, niet de politiek maar het schoolbestuur gaat erover. ‘Dat heb ik ook tegen de wethouder gezegd: waarom staat het behoud van deze school in jullie verkiezingsprogramma als je er niks over te zeggen hebt? Als je die school zo belangrijk vindt, zorg dan dat er meer woningen komen, dat jongeren hier komen wonen. Maar zeg niet: de vergrijzing is in het dorp in volle gang, maar het schoolbestuur moet maar door blijven ploeteren.’ Goes, grijnzend: ‘Het wordt natuurlijk altijd zo neergezet dat ze vanuit het kind denken. Maar bij die fusie in de Betuwe waren de kinderen er allang uit. Die zeiden: goh, wat fijn dat ik straks met twintig kinderen in een klas zit, in plaats van met drie van wie ik er twee helemaal niet zo leuk vind.’ In 2020 constateerde de Onderwijsinspectie dat de onderwijskwaliteit op kleine scholen vaker onvoldoende (3 procent) of zeer zwak (1,2 procent) te noemen is dan op grotere scholen. Goes: ‘Maar of de onderwijskwaliteit er echt op vooruit gaat als scholen fuseren, weten we niet goed. Het probleem is dat er heel weinig onderzoek naar is gedaan. Natuurlijk zou een kind meer individuele aandacht moeten krijgen in een kleinere klas, maar dat wil nog niet zeggen dat de kwaliteit van het onderwijs daar ook automatisch beter is. Als je heel goede leerkrachten hebt en een heel goede directeur, kunnen scholen met 32 kinderen per klas fantastische resultaten boeken.’ ‘Misschien omdat er in de wijde omtrek geen andere school te vinden is. Maar veel ouders voeren de reisafstand aan als argument, terwijl dat zo subjectief is als wat. Ik werkte in de Betuwe, op de rand van de biblebelt. Voor veel ouders daar is afstand vaak helemaal niet belangrijk, hun kinderen worden met busjes 20 kilometer verder naar school gebracht. Dat heb je bij veel islamitische scholen ook.’ Scholen met minder dan 145 leerlingen krijgen van het Rijk een tegemoetkoming om personeel te kunnen aannemen. Ze moeten dan wel voldoen aan de opheffingsnorm (het minimumaantal leerlingen dat een school moet hebben), die weer wordt bepaald door de ‘leerlingdichtheid’ per gemeente. Daardoor moet een school in Den Haag minimaal 200 leerlingen hebben en een in Baarle-Nassau 23 (het wettelijke minimum). Scholen die drie jaar lang niet aan die norm kunnen voldoen, verliezen hun inkomsten. Toch hoeft een te kleine school niet altijd dicht, bijvoorbeeld als de school deel uitmaakt van een stichting met meerdere grote scholen of wanneer de school verdergaat als nevenvestiging. ‘Het wordt je nu bijna onmogelijk gemaakt om een school te sluiten’, zegt Goes. ‘Financieel is er geen reden om dat te doen, vanwege die kleinescholentoeslag. En als kleine school word je gered als je valt onder een stichting met meerdere grote scholen, terwijl dat niks zegt over de kwaliteit op de kleine school. De politiek zou moeten zeggen: opheffingsnorm is opheffingsnorm, en als het binnen drie jaar niet verbetert, ga je dicht. Dat is hard, maar wel redelijk.’ ‘Ik ben met Wiersma (minister voor Primair en Voortgezet Onderwijs, red.) in Den Haag gaan wandelen, dat doet hij soms met mensen uit het onderwijs. Hij weet hoe ik erover denk. Wiersma trekt nu enorm hard aan de bel, ik ben ervan overtuigd dat hij van goede wil is. Maar als ik lees dat hij teams van externe leerkrachten het land in wil sturen om het lerarentekort op te lossen, denk ik: dit kan toch nooit de oplossing zijn?’ ‘Waarom niet? We hebben dit lerarentekort vijftien jaar geleden al zien aankomen. De Onderwijsinspectie stelt elk jaar dezelfde problemen vast. Dan denk ik: waarom wordt dit niet opgelost? Maar het klopt dat het sluiten van scholen heel gevoelig ligt. Veel van die scholen liggen in dorpen, daar willen de christelijke partijen in het kabinet nooit aan.’ ‘Voor een deel wel. Het gekke is: alle schoolbesturen in Amsterdam hebben afgesproken dat kleine scholen dicht moeten, toch zijn nog steeds veertig van die te kleine scholen open. Blijkbaar zijn er redenen om die gezamenlijke afspraak niet na te komen. We kunnen wel naar het kabinet wijzen, maar op deze manier houden we het lerarentekort mede zelf in stand. ‘Een schoolbestuurder van buiten Amsterdam vertelde me dat ze zich zorgen maakte over haar eigen baan als ze drie scholen zou sluiten. Wat houd ik dan nog over als stichting, vroeg ze zich af, en wat betekent dat voor mij? Sorry, maar dat vind ik echt geen afweging. Je houdt toch geen scholen open omdat je bang bent voor je eigen baan?’||https://www.volkskrant.nl/nieuws-achtergrond/scholen-samenvoegen-kan-lerarentekort-verkleinen-weet-bestuurder-jeroen-goes-ouders-worden-woest-van-het-idee~b6c9a5e7/
2022-08-09||Waarom zou ik mij moeten verbinden met mensen met wie ik niet verbonden wil worden?||De oorlog tegen de nazi’s in Oekraïne wordt gevoerd door de nazi’s in het Kremlin. Benieuwd welke nazi’s gaan winnen. Als wij het associatieverdrag met Oekraïne niet hadden ondertekend, was Poetin nooit op het idee gekomen om zichzelf te vergelijken met tsaar Peter de Grote, daar heeft Jort Kelder helemaal gelijk in. Omdat China aan Rusland toestemming gaf Oekraïne binnen te vallen, geven de Russen toestemming aan China om Taiwan binnen te vallen. Dat Nancy Pelosi na lang wikken en wegen Taiwan bezocht, is een schande en daarom is het heel begrijpelijk dat China nog geen seconde later de territoriale wateren binnenvoer en raketten afschoot. Waar zijn trouwens de studenten gebleven die door Beijing uit Hongkong zijn gedeporteerd? Het is goed dat wij deze dingen snel vergeten, want je zou anderen alleen maar kwaad maken. Toen de oorlog in de Oekraïne begon, zei Ruslandexpert Laurien Crump in Nieuwsuur dat wij vooral geen olie op het vuur moesten gooien. De laatste tijd zie ik haar weinig meer op televisie. Ze zal toch niet op vakantie zijn? Wat je de laatste tijd ook hoort: om in Rusland fatsoenlijk werk te doen, moet je wel wheelen en dealen met de Russische maffia. Ook zijn Russen eigenlijk verschrikkelijk aardige mensen. Als je ze tegenkomt, roepen ze: ‘Ah, Hollandski. Da Kontsa!’ Daarna nemen ze een teug en gooien het lege wodkaglas over hun schouder. Het is maar goed dat Jort Kelder geen zoon heeft om voor onze vrijheid te sterven. Verschrikkelijk aardige mensen laten zich in Rusland ringeloren door verschrikkelijk onaardige schurken, dat moest eigenlijk niet mogen. In Nederland komt de slimste mens altijd uit de amusementswereld. Heeft een boer al De slimste mens gewonnen, of ligt Caroline van der Plas er alweer uit? In dat geval zal het vast vals spel zijn geweest. De boerenactiegroep met de oer-Hollandse naam Farmers Defence Force gaat Jan Paternotte aanklagen, omdat die het terecht vindt dat FDF-baas Mark van den Oever niet is uitgenodigd om bij Remkes aan tafel te zitten. Van den Oever zou hebben opgeroepen tot asbestdumping, brandstichting en intimidatie. Ook heeft hij het lot van de huidige boer vergeleken met dat van de Joden in de Tweede Wereldoorlog. Toen daarover protest kwam, antwoordde Mark ‘dat Joden zich dit niet persoonlijk moesten aantrekken’. Ja, dat vond Himmler ook, je moet het grotere geheel zien. Persoonlijk vind ik boeren die asbest dumpen, brand stichten, auto’s laten verongelukken en zichzelf met Joden vergelijken, grote klootzakken. Maar dat hoeft Mark van den Oever zich persoonlijk beslist niet aan te trekken. In Las Vegas worden in een drooggevallen stuwmeer lijken van maffiosi gevonden – ik dacht even dat ze het over Rusland hadden. Om de war on drugs te winnen, moet je eerst de war on drugs afschaffen. Als straks een hogesnelheidstrein langs de Lorelei door de drooggevallen Rijn rijdt, hoor je niemand meer klagen. Thierry Baudet wil niet in Rusland wonen. Ik ben zo opgelucht dat Jort Kelder geen mediaregels overtrad, toen hij meehielp aan het maken van dat promotiefilmpje van Forum voor Democratie. Dat zou hij pas hebben gedaan bij een promotiefilmpje voor een bank of voor de aankoop van aandelen. Alles is relatief: de regering die de herverdeling van inkomens begint bij de salarissen van voetballers, wordt onmiddellijk het land uitgejaagd. Voor de oud-bondskanselier Gerhard Schröder geldt de uitspraak van Simon Cameron (Amerikaans minister van Oorlog, 1860) dat ‘een politicus met een ruggegraat iemand is die, eenmaal omgekocht, ook omgekocht blijft’. Wie geen nieuwe coronawet wil, wil ook overal de verkeerslichten weghalen, omdat daar toch nooit een ongeluk gebeurt. Zelfs van een levenslang gestrafte is niet heel de mens slecht. Zou het een idee zijn om alleen een deel van de levenslang gestrafte, bijvoorbeeld zijn been of zijn neus, voor altijd gevangen te houden? Helemaal jezelf willen zijn lijkt me een enorme straf, niet alleen voor mij, maar voor iedereen. Het probleem is dat wij worden opgevoed door mensen die zelf ook niets van opvoeding weten. De mens is niet gelijk, totaal niet. Hij of zij is alleen gelijk voor de wet, meer niet. Waarom zou ik mij moeten verbinden met mensen met wie ik niet verbonden wil worden? Je moet nooit generaliseren: mijn vader heeft de oorlog overleefd, omdat hij kon onderduiken bij een boer. Mijn moeder is al haar gouden sieraden kwijtgeraakt, omdat zij die in de oorlog bij een boer moest ruilen voor een mud aardappelen. De ontzaglijke hoeveelheid rommel die werd achtergelaten, doet vermoeden dat de Canal Parade nog niet toe is aan de klimaattransitie. Verder wens ik de Boeren Defence Force veel succes met hun proces. En met barbecuen op de snelweg.||https://www.volkskrant.nl/columns-opinie/waarom-zou-ik-mij-moeten-verbinden-met-mensen-met-wie-ik-niet-verbonden-wil-worden~b0c57c18/
2022-08-09||Op TikTok krijgt Dancing Queen er 12 toeren bij||Ruim dertig jaar geleden raakte een van mijn goede muziekvrienden in de ban van het album Desperate Straights, een samenwerking tussen het avant-garde-ensemble Slapp Happy en het avant-garde-ensemble Henry Cow. Bijna een uur lang luisterden we naar trage obscure klanken. Toen liep een andere muziekvriend die de hoes had zitten bestuderen naar de platenspeler en draaide de knop van 33 naar 45 toeren: ‘Dit is een speciale 45-toeren-elpee, je luistert die plaat te langzaam.’ Het heeft de eigenaar maanden gekost aan ‘de snelle versie’ te wennen. Daarna was hij het standpunt toegedaan dat het album zowel op 33 als op 45 toeren een meesterwerk is. Dat is nou wat je noemt een anekdote uit analoge tijden. In digitale tijden wemelt het van de mensen die niet weten dat ze muziek te snel beluisteren. Een van de populairste nummers op TikTok van dit moment is Don’t Stop Me Now van Queen, maar dan wel opgepept, dus de 33-toeren-versie op 45 toeren. ‘Sped Up’, heet dat op TikTok, lekker kort voor ‘Speed Up’. Ik hoorde de speedstem van Freddy Mercury uit de iPad van mijn puberdochter komen en riep spontaan dat die barbaarse TikTokgeneratie niet eens meer het geduld heeft een nummer van 3 minuten op normale snelheid te beluisteren. Mijn dochter vroeg: ‘Hoe klinkt dat nummer dan normaal?’ Tja: Als je niet weet dat iets ooit langzamer klonk, kun je een versnelde versie even vanzelfsprekend vinden als een avant-gardeliefhebber een vertraagde. Inmiddels weet ik dat véél artiesten van vroeger er op TikTok 12 toeren bij krijgen, en dat sommige van zo’n speedinjectie nog opknappen ook. Wie Abba net als ik altijd een beetje Ikea-achtig vond, dus een beetje saai, moet eens luisteren wat tiktokkers met Dancing Queen doen. Op hun versie steelt die dansende koningin op het bal de show omdat ze zo lekker veel amfetamine heeft gesnoven.||https://www.volkskrant.nl/mensen/op-tiktok-krijgt-dancing-queen-er-12-toeren-bij~be919d43e/
2022-08-09||Opinie: Inkrimping biedt kansen om weer boer te zijn, in plaats van fabrikant||Lang geleden kwam ik regelmatig op het erf van een boer. Een klein bedrijf, deels landbouw, deels veeteelt. Enkele varkens onder het dak van de boerderij. Een handvol koeien die er ’s winters op stal stonden. Een paard. Een trekker en een platte kar. Ik plukte er zomerfruit en tuinbonen en verdiende daarmee mijn jeugdig vakantiegeld. Hoog in de lucht zongen leeuweriken. Boeren die verwijzen naar het bedrijf dat hun groot- of zelfs overgrootvader ooit begon, roepen dit beeld op. En ze doen dat niet zelden met sporen van heimwee. Het kleine bedrijf is evenwel uitgegroeid tot een fabriek en zelf zijn zij fabrikant geworden, zoals in de Volkskrant treffend werd opgemerkt. Maar in hun hart zijn zij boer gebleven, zonder spreadsheets, mestboekhouding en accountant. Dat hun dagelijkse werkelijkheid zo volstrekt anders is, is niet hun schuld. Al jaren wordt hun door toeleveranciers en afnemers in de productieketen voorgehouden dat meer produceren dé weg is om een belegde boterham te blijven verdienen. Waartoe zij graag de middelen aanleveren: kunstmest, veevoer, machines en leningen. En de overheid heeft zich, geobsedeerd door economische groei, niet onbetuigd gelaten. Hun ‘massa is kassa’-advies is een advies in hún belang. De vraag naar levensmiddelen reageert immers nauwelijks op de prijs. Een kleiner aanbod doet de prijs stijgen, terwijl een groter aanbod die juist doet dalen. Maar het vraagt wel méér kunstmest, méér veevoer, méér mechanisatie en méér investering. De oplossing zou voor de hand liggen, ware het niet dat de overproducerende boeren concurrenten van elkaar zijn, gevangen in de wederzijdse achterdocht die concurrenten eigen is. ‘Als ik mijn productie beperk, zal mijn buurman die dan niet juist uitbreiden?’ Van grootschalige krimp op vrijwillige basis valt dan ook weinig te verwachten. Dat zal in algemeen belang én in het belang van de boerenstand moeten worden afgedwongen, want de grenzen zijn niet alleen bereikt, maar allang overschreden. Niet op wereldschaal, maar wel in dit kleine, dichtbevolkte land dat sinds 2005 nummer twee staat op de wereldranglijst van voedselexporteurs. Dat is geen prestatie, dat is grootheidswaanzin. Een tweede misverstand betreft het grondeigendom. De enig waarlijke eigenaar van het nationaal grondgebied is de Nederlandse staat. Het private eigendom van een perceel is niets meer en niets minder dan een exclusief gebruiksrecht met betrekking tot dat perceel. Dat gebruiksrecht is in ons rechtssysteem ‘onroerend goed’, maar dat maakt er geen driedimensionaal bezit van. De uitroep dat ‘dit stuk grond al generaties in ons bezit is’ berust dus op een misverstand. Het gebruiksrecht kan dat zijn, de grond is het niet. Ik wijs erop omdat het gebruik door de enige eigenaar van de grond volkomen terecht aan strikte regels gebonden is en aan nog striktere regels kan worden gebonden. Regels die het gebruik tot dienstbaarheid verplichten aan de nationale gemeenschap die mensen, dieren en natuurlijke vegetatie omvat. Helaas blijkt uit het nijpende grondwater(peil)probleem, dat onze overheid jarenlang het omgekeerde heeft gedacht. Niemand wenst de agrarische sector de nek om te draaien. De noodzakelijke, ingrijpende beperking van de landbouw en vooral de vleesproductie als zodanig aanmerken, is een gotspe. In tal van bijdragen aan de discussie lees ik dat ‘de boeren perspectief moet worden geboden’. Wat is dan een beter perspectief dan een substantiële vermindering van de afstand die er bestaat tussen de opbrengst per eenheid product en de consumentenprijs? Dan een milieu dat de productie op natuurlijke wijze ondersteunt in plaats van aan de beademing te liggen? Een beter leven zowel voor de boer die op kleinere schaal zijn bedrijf voort kan zetten als voor de boer die zijn bedrijf beëindigt?||https://www.volkskrant.nl/columns-opinie/opinie-inkrimping-biedt-kansen-om-weer-boer-te-zijn-in-plaats-van-fabrikant~b6970546/
2022-08-09||Brabants waterschap komt met ‘uitzonderlijke maatregel’ om droogte te bestrijden||De maatregel raakt vooral boeren die oppervlaktewater gebruiken om hun gewassen te beregenen. Er is een uitzondering voor fruittelers die hun boomgaarden moeten koelen en boeren die hun vee te drinken moeten geven. Om zo veel mogelijk water vast te houden, zal Waterschap Brabantse Delta de stuwen hoger zetten dan normaal en vispassages sluiten. In de onderste helft van het Brabants waterschap, waar het het droogst is, geldt al langer een verbod op het gebruik van oppervlaktewater voor de hele dag. Boeren daar mogen alleen water gebruiken voor hun vee. Als gevolg van de aanhoudende droogte blijven de waterstanden in het Hollands Diep en de Maas dalen, zodat het waterschap steeds moeilijker aan de watervraag kan voldoen. Het water is niet alleen nodig voor de landbouw, maar ook om bijvoorbeeld sloten en beken door te spoelen en zo blauwalgen en vissterfte te voorkomen. Bestuurslid van het Brabants waterschap Louis van Kallen zegt dat de grenzen van het waterverbruik inmiddels zijn bereikt. ‘Er is gewoon te weinig water door de steeds vaker voorkomende droge periodes.’ Volgens Van Kallen is het noodzakelijk om nu terughoudend met het water om te gaan, anders volgt een totaalverbod in het hele waterschap en kan niemand nog gebruikmaken van het water. Ook waterschappen in andere delen van Nederland hebben inmiddels verboden en beperkingen op watergebruik ingesteld. Een paar weken geleden werd in delen van Gelderland, Overijssel, Drenthe en in heel Zeeland het gebruik van oppervlaktewater verboden. De Rijn staat al enige dagen ‘uitzonderlijk laag’, aldus Rijkswaterstaat. Het ministerie verwacht niet dat het de komende of volgende week gaat regenen in het stroomgebied van de Rijn. Dat zou betekenen dat het waterpeil bij Lobith, waar de Rijn de grens met Duitsland overgaat, een nieuw laagterecord zou bereiken van circa 6,60 meter boven NAP. Door de lage stand van de Rijn is in West-Nederland minder zoet water beschikbaar in de rivieren om het zoute zeewater terug te dringen. De inmenging van zout water leidt tot verzilting, waardoor de kwaliteit van het grondwater en de bodemvruchtbaarheid afneemt. Ook de scheepvaart ondervindt hinder van de afgenomen vaardiepten, vooral op de Waal en de IJssel. De waterstand in de Maas is volgens Rijkswaterstaat vooralsnog niet alarmerend laag. In sommige delen van Limburg staat de rivier wel erg laag, maar dat komt doordat de Maas in tegenstelling tot de grote rivieren op een aantal plaatsen ver uitvloeit over land. De rivier voert op dit moment bij Maastricht nog maar 25 kubieke meter water per seconde af. Als dat de komende twee dagen zo blijft, is er volgens de Landelijke Coördinatiecommissie Waterverdeling (LCW) wel sprake van een dreigend watertekort. Rijkswaterstaat denkt dat het lage waterpeil in de Maas komt doordat in België de stand van de stuwen in de Maas is aangepast vanwege de droogte. Omdat in heel Nederland een ‘feitelijk watertekort’ heerst, ziet sinds vorige week een landelijk crisisteam, het Managementteam Watertekorten, toe op de waterverdeling. In de Waterwet is een zogenoemde ‘verdringingsreeks’ opgenomen, die dicteert in welke volgorde sectoren recht hebben op water in geval van een tekort. Bovenaan staan waterkeringen en dijken, gevolgd door de drinkwatervoorziening en energielevering. De landbouw, industrie en recreatie zijn als laatste aan de beurt. De Landelijke Coördinatiecommissie Waterverdeling brengt dinsdag een nieuwe ‘droogtemonitor’ uit, met de actuele stand van zaken.||https://www.volkskrant.nl/nieuws-achtergrond/brabants-waterschap-komt-met-uitzonderlijke-maatregel-om-droogte-te-bestrijden~b80e7fdb/
2022-08-09||Ondanks staakt-het-vuren toch nieuwe Israëlische aanval in Palestina: minstens 3 doden, 40 gewonden||De clash, waarbij ook veertig gewonden vielen, vond plaats in Nablus, met 130 duizend inwoners de op een na grootste stad van de Westelijke Jordaanoever. Het Israëlische leger wilde naar eigen zeggen de vermeende terrorist Ibrahim Nablusi doden. De man zou veel steun van Palestijnse burgers hebben gekregen, die stenen gooiden naar Israëlische troepen, waardoor de situatie ontspoorde. De laatste maanden voert het Israëlische leger bijna dagelijks militaire operaties uit op de Westelijke Jordaanoever. Daarbij focussen ze zich op het opsporen en doodschieten van militanten van vijandige groeperingen. Dit weekend leidde zo’n operatie op de Gazastrook tot een nieuwe escalatie van het conflict. Daarbij kwamen volgens lokale autoriteiten 46 burgers, onder wie 16 kinderen, om. Die operatie had het doel een aantal kopstukken van de Islamitische Jihad (PIJ), een alliantie van splintergroeperingen met het doel één Palestijnse republiek te creëren, uit te schakelen. Na drie dagen van beschietingen en raketaanvallen kwamen Israël en de PIJ zondag na bemiddeling van Egypte een staakt-het-vuren overeen. De dinsdagochtend doodgeschoten Nablusi is van een andere groepering, de Al-Aqsa Martelarenbrigade. De gevechten slaan een flinke deuk in de hoop dat de Palestijnse-Israëlische verhoudingen een klein beetje zouden verbeteren onder de nieuwe Israëlische premier Yair Lapid. Volgens de coalitieafspraken loste Lapid begin vorige maand Naftali Bennett af als regeringsleider. Zijn periode als president zal van relatief korte duur zijn, omdat het Israëlische parlement zichzelf onlangs ontbond en nieuwe verkiezingen eraan komen. Desondanks kan Lapid in de komende maanden een sterker fundament leggen voor vredesonderhandelingen met de Palestijnen. Van die potentiële oplossing van het conflict was hij als minister van Buitenlandse Zaken eerder een groot voorstander. Duidelijk is dat voor Israël nog steeds het doel boven het middel gaat in Palestina. Lapid zei maandag dat het leger met het doden van onder anderen Pih-commandanten Taysir al-Jabari en Khaled Mansour een ‘verwoestende klap aan de vijand’ heeft gegeven. De gehele militaire top van de groepering zou zijn omgebracht. Pih zei zelf dat twaalf leden zijn gedood. Israël zegt dat óók de tegenstander verantwoordelijk is voor de kinderslachtoffers. Tegenover Al Jazeera had een moeder van een pas gestorven kind dit weekend uitgeroepen: ‘Waarom worden we in Gaza aan dit alles blootgesteld? We kunnen onze kinderen op elk en ieder moment verliezen, alsof onze leven waardeloos zijn.’||https://www.volkskrant.nl/nieuws-achtergrond/ondanks-staakt-het-vuren-toch-nieuwe-israelische-aanval-in-palestina-minstens-3-doden-40-gewonden~b2e08375/
2022-08-09||Modeontwerper Miyake, getuige van de vernietiging van Hiroshima, wilde vooral mooie dingen maken||Een begrafenis wilde hij niet, een herdenkingsdienst evenmin. Zelfs na zijn dood is de Japanse ontwerper Issey Miyake onconventioneel. Op 5 augustus overleed de 84-jarige creatief aan de gevolgen van leverkanker in een ziekenhuis in Tokio. Dat heeft de Issey Miyake Group dinsdag bekendgemaakt. Zo bescheiden als de man was in zijn afscheidswensen, zo uitbundig kon het eraan toegaan tijdens de shows van zijn label. Dat waren – totaal anders dan de shows van zijn bekende landgenoot Yohji Yamamoto – weinig plechtige toestanden. Bij Miyake lachten de modellen, dansten ze en waren ze meer mens dan model. Aan zijn shows kwamen muzikanten en acrobaten te pas, en zijn creaties waren kleurrijk, vrolijk, energiek en uitbundig. Kleding, vond Miyake, was een betere naam voor zijn creaties dan mode. Hij noemde zichzelf humanist, was geïnteresseerd in mensen en dienstbaar aan het menselijk lichaam. Hij ontwierp outfits die alle denkbare bewegingen mogelijk maakten. Daarnaast was hij een groot vernieuwer op het gebied van techniek en technologie. Zijn plissés, die hij in 1988 op de markt bracht onder de naam Pleats please, werden iconisch. Zijn bekendste klant, Steve Jobs bestelde bij Miyake zijn welbekende zwarte coltruien met tientallen tegelijk. Issey Miyake werd op 22 april 1938 geboren in de Japanse stad Hiroshima. Op zijn 7de was hij met zijn zus ooggetuige van de atoomaanval van 6 augustus 1945, toen de Amerikaanse troepen de ‘Little Boy’-bom dropten. Vanuit de omringende heuvels zagen ze hoe hun stad werd vernietigd. Pas decennia later, om president Obama’s streven naar nucleaire ontwapening te ondersteunen, kon Miyake het opbrengen zijn trauma op te rakelen. In The New York Times schreef hij in 2009: ‘Als ik mijn ogen sluit, zie ik nog steeds dingen die niemand ooit zou moeten meemaken: een fel rood licht, de zwarte wolk kort daarna, mensen die alle kanten op rennen en wanhopig proberen te ontsnappen – ik herinner het me allemaal. Binnen drie jaar stierf mijn moeder door blootstelling aan straling.’ Miyakes manier om met het verlies om te gaan en de vernietiging tegenwicht te bieden was het maken van dingen die vreugde en schoonheid brengen. Hij overwoog een dansopleiding, maar besloot grafisch ontwerp te gaan studeren aan de Tama Kunstuniversiteit van Tokyo, waar hij in 1964 afstudeerde. Via het Bunka Fashion College in Tokyo, waar bleek dat hij wel kon schetsen, maar niet uitblonk in patroontekenen en naaien, kwam hij op de Parijse modeschool van de Chambre Syndicale de la mode terecht. Eenmaal in Parijs ging hij schetsen voor Hubert de Givenchy en Guy Laroche, van wie hij leerling werd. Na een verblijf in de New Yorkse kunstscene eind jaren zestig keerde Miyake in 1970 terug naar Japan, om in 1971 zijn eerste modecollectie te presenteren vanuit zijn eigen ontwerpstudio. ‘Al mijn werk komt voort uit de eenvoudigste ideeën die teruggaan tot de vroegste beschavingen: kleding maken uit één stuk stof’, schreef Miyake in een email-interview met The New York Times in 2014. Die filosofie resulteerde jaren later in zijn nog steeds bestaande sublabel A-POC, kort voor ‘ a piece of cloth’. Behalve eenvoud kon ook vernieuwing op Miyakes warme belangstelling rekenen. Nadat hij in 1975 de expositie Inventive Clothes: 1909- 1939 in het New Yorkse Metropolitan Museum of Art had gezien hielp hij mee om die tentoonstelling naar Japan te krijgen. Miyakes eigen ontwerpen waren ook ongekend innovatief en inventief. Behalve met stoffen experimenteerde hij met niet-textiele materialen als ijzerdraad, plastic en papier. Met een rotan jurk haalde hij in 1982 de cover van het kunstblad Artforum. Of het kunst was wat hij maakte, daar hield Miyake zich niet mee bezig. ‘Hij verwierp elke suggestie dat wat hij deed kunst was,’ schreef modejournalist Tim Blanks in een postuum op modevaksite The Business of Fashion, ‘hoewel het vaak zo adembenemend transcendent was dat het moeilijk is om er anders over te denken.’ Miyakes grootste klapper kwam in 1988, toen hij een collectie uitbracht met de naam Pleats please (plooien alsjeblieft). Het betrof polyester kleding die in kleine accordeonachtige plooitjes gevouwen werd, verpakt in lagen papier en vervolgens onder een hittepers geplaatst. Door die behandeling bleef de stof voorgoed geplisseerd, ook na het wassen, alsof de plooien in het geheugen van de stof waren gegrift. Bijkomend voordeel was dat de plissés niet kreukten, en daardoor perfect geschikt waren om mee te nemen in de reiskoffer. Deze revolutionaire vondst resulteerde in de sublabels Pleats Please en Homme Plissé – en in eindeloos veel imitaties door andere ontwerpers en winkelketens. Behalve de plissélabels richtte Miyake in de loop der jaren nog zes andere sublabels op, alle gebaseerd op andere concepten en met hun eigen producten, zoals de Bao Bao-tassen gemaakt van driehoekjes. Daarnaast bracht hij met het bedrijf Shiseido een aantal parfums op de markt. Met name L’Eau d’Issey uit 1992, gecreëerd door ‘neus’ Jacques Cavallier, werd een wereldhit. In 1994 droeg Miyake de creatieve directie van zijn mannenmodelijn over aan zijn team, een paar jaar later liet hij de vrouwenmode los. Hij besteedde de vrijgekomen tijd om zich te storten op onderzoek naar nieuwe vormen en materialen. In 1998 eerde de Parijse Fondation Cartier hem met de tentoonstelling Issey Miyake Making Things. Al droeg de expositie zijn naam, hij deelde de eer voor zijn schepping ruimhartig. Miyake liet luid en duidelijk weten dat zijn hele team voor hem onmisbaar was om zijn collecties te creëren. De kolderieke titel was bedoeld als statement, om aan te geven dat wat Miyake deed heus geen kunst was, wat vele bewonderaars en collega’s wel degelijk dachten en denken. Miyake, vond de eeuwig bescheiden Japanner zelf, máákte gewoon dingen, punt.||https://www.volkskrant.nl/nieuws-achtergrond/modeontwerper-miyake-getuige-van-de-vernietiging-van-hiroshima-wilde-vooral-mooie-dingen-maken~bbb1b941/
2022-08-09||Opinie: Ook de Belarussen verdienen het Europese perspectief waarvoor Oekraïne nu strijdt||Augustus 2020 was een uniek moment van hoop voor Belarus. Plots was de dictatuur het brandpunt van de wereldwijde strijd tegen autocratie en onderdrukking. Onder leiding van een gelegenheidscoalitie van drie vrouwelijke activisten, moedig aangevoerd door lerares Engels Svetlana Tichanovskaja, gingen honderdduizenden Belarussen in het hele land de straat op om Loekasjenko’s aftreden te eisen. Onafhankelijke vakbonden organiseerden grootschalige stakingen in de vele staatsfabrieken. De internationale gemeenschap, inclusief Nederland, weigerde Loekasjenko te erkennen als staatshoofd. Loekasjenko reageerde met extreem geweld. Tienduizenden demonstranten werden achter de tralies gezet. Duizenden werden gemarteld. Ten minste 21 burgers, waaronder Raman Bandarenka, werden vermoord. Zelfs voor het kapen van een vliegtuig met een journalist aan boord, Raman Pratasevitsj, deinsde het regime niet terug. Maar Loekasjenko kon het niet alleen af. Om te overleven werd zijn regime steeds afhankelijker van Russische steun. En Poetin bood die graag. Niet alleen beschouwt het Kremlin alle democratische vernieuwing in voormalige Sovjetstaten als bedreiging voor de Russische autocratie, maar Loekasjenko’s zwakte gaf Moskou ook de gelegenheid zijn invloed in het land te verstevigen. De gevolgen daarvan werden overduidelijk toen Loekasjenko Poetin toestond het grondgebied van Belarus te gebruiken voor zijn mislukte aanval op Kyiv. Veel Belarussen zetten zich nu, woedend over de medeplichtigheid van hun gehate dictator bij de invasie van hun vrije buurland, in voor de verdediging van Oekraïne. Verzet tegen Poetin is immers indirect verzet tegen Loekasjenko. Sommigen, zoals de leden van het Kastus Kalinouskiregiment, vechten zij aan zij met de Oekraïense strijdkrachten. Aan het front worden gewonde soldaten verzorgd door Belarussische artsen. Op internationaal niveau zet Svetlana Tichanovskaja, die na de verkiezingen vanuit Litouwen de oppositie leidt, zich nu ook in voor Oekraïne. Maar het belangrijkste wapenfeit van vrij Belarus was de grootschalige clandestiene spoorwegsabotageoperatie waarmee burgers en vakbonden een grote bijlage leverden aan het falen van Ruslands noordelijke invasie. Weer sloeg Loekasjenko hard terug. In de afgelopen maanden nam het aantal politiek gemotiveerde arrestaties, intimidatiecampagnes en showprocessen nog verder toe om iedere hoop op vrijheid in de kiem te smoren. De weinige overgebleven onafhankelijke vakbonden werden verboden als ‘extremistisch’ en hun leiders systematisch opgepakt. Maar zijn wreedste wapen was een wetswijziging. Op 18 mei tekende de Belarussische dictator een wet waarmee de doodstraf kan worden opgelegd voor ‘pogingen tot terrorisme’. Niet geheel toevallig begon op dezelfde dag het langverwachte showproces tegen de ‘bende van Mikalaj Autukhovitsj’, een lukraak door de veiligheidsdiensten samengestelde groep van 12 dissidenten. Ook de gepensioneerde boekhoudster Halina Dzerbysh, de 61-jarige gehandicapte Uladzimir Hundar en dierenactiviste Volha Mayorava staan terecht, evenals het hele gezin van priester Siarhei Razanovitsj. Elk van hen wordt verdacht van ‘pogingen tot terrorisme’. De lijst van aanklachten tegen hen is lang en absurd. Zo worden zij onder andere verdacht van een ‘poging tot moord op het staatshoofd met behulp van Amerikaanse atoomwapens’. Maar geloofwaardigheid is niet Minsks doel. Loekasjenko gebruikt het schijnproces om zijn bevolking verder te intimideren. Dat begint al in de rechtszaal, waar de door hongerstaking uiterst verzwakte Autukhovitsj en priestervrouw Liubou Razanovitsj wegens zogenaamde ‘extreme gevaarlijkheid’ gekooid de ellenlange zittingen moeten bijwonen. Maar het belangrijkste signaal dreigt het regime te geven door in oktober, wanneer het vonnis wordt verwacht, voor het eerst sinds de gestolen verkiezingen een politieke tegenstander te veroordelen tot de doodstraf. Dit is waar de internationale gemeenschap een grens moet stellen. Dat kan allereerst door Autukhovitsj’ zaak, zowel in de media als via diplomatieke kanalen, de aandacht te geven die het verdient. Tegelijkertijd moet, bij veroordeling, iedereen die bij dit showproces betrokken is onder EU-sancties worden geplaatst. Sowieso moet de sanctiedruk tegen Belarus hoognodig worden uitgebreid. Nu het regime in Minsk medeplichtig is aan de genocidale invasie van Oekraïne, dient het op exact dezelfde wijze te worden behandeld als het Kremlin. Vandaag loopt het front tussen democratie en dictatuur dwars door Europa. Het is duidelijk dat de vertegenwoordigers van democratisch Belarus, inclusief hun volksambassades in EU-hoofdsteden, onafhankelijke ngo’s en de vrije pers, onze volledige steun verdienen. Zij verdienen tevens het Europese perspectief waarvoor Oekraïne nu strijdt: de belofte dat, wanneer hun land na vrije verkiezingen is bevrijd van Loekasjenko’s regime, ook de Belarussische bevolking de keuze voor Europese waarden kan maken. Maar de beste hulp die we de moedige Belarussen op dit moment kunnen bieden, is het verdubbelen van onze steun aan Oekraïne. De leden van het Kalinouski-regiment zijn zich daar sterk van bewust. Hun motto: eerst Oekraïne, dan Belarus.||https://www.volkskrant.nl/columns-opinie/opinie-ook-de-belarussen-verdienen-het-europese-perspectief-waarvoor-oekraine-nu-strijdt~b486fe51/
2022-08-09||Moeflon onmisbaar op de Veluwe? Dat is onzin||In een artikel worden twee hoogleraren aangehaald die de moeflon als onmisbaar betitelen voor de Nederlandse natuur en vervolgens het bestaan van natuur in Nederland ontkennen. De moeflon hoort echter niet in het vlakke Nederland thuis. Het betreft een bergschaap dat bij gevaar hogerop moeten kunnen vluchten. Op De Hoge Veluwe is het dier geen partij voor de wolf. De park-directeur van De Hoge Veluwe koestert de moeflon als jachtbuit en vleesleverancier ofwel als verdienmodel. Het verhaal dat de moeflon onmisbaar is voor de instandhouding van dit gebied, is onzin. Er zijn tal van inheemse grazers die, als ze de kans zouden krijgen, invloed hebben op de vegetatie en zo bijdragen aan de biodiversiteit. De Hoge Veluwe wordt echter als ‘tuin’ beheerd, waarbij door middel van jacht wordt bepaald welke en hoeveel dieren, waar voorkomen. Dat heeft helemaal niets met natuur te maken. De komst van een natuurlijke predator, kan de park-directeur daar natuurlijk niet bij gebruiken.Pauline de Jong, Fauna4Life, Amstelveen Eindelijk een politicus die het aandurft tegen Farmers Defence Force in te gaan en niet buigt voor het geweld van de terrorboeren. Ik geloof warempel dat ik weer D66 ga stemmen. Hulde voor Paternotte.Agnita van Oploo, Heemskerk Het plaatsen van een hakenkruisvlag afgelopen weekend aan een viaduct bij Stroe laat nog maar eens zien dat het gebrek aan handhaving en leiderschap ten aanzien van de extremistische boerenacties langzaam maar zeker een steeds grotere tol begint te eisen. De vlag is een bewijs dat de boerenprotesten een vehikel beginnen te vormen voor andere (extremere) groepen in een poging hun doelen via deze weg te bereiken.Daniël Scheeringa-Mulder, Uddel Met veel interesse las ik online het essay van Gustaaf Haan over de rol van reclame bij het leiden van ons leven. Jammer dat ik na één alinea al werd geattendeerd op de goede service van een Zweeds automerk en dat ik voor het einde van het artikel al een stortvloed aan steeds verrassende, altijd voordelige aanbiedingen over me heen had gehad.Friso van Wieringen, Hilversum Mooi stuk van Mark Leonard over de visie van de Chinese wetenschappers op de Oekraïne oorlog. Alleen vergeet hij een ding: academische vrijheid bestaat niet in China. Alles in China staat in dienst van de Chinese volkspartij. Dus zo’n wetenschapper is uiteindelijk een spreekbuis van voorzitter Xi Jinping.Floris Duijfjes, Dordrecht Een docent aan de audiciënsopleiding vertelde dat de oorzaak van het verschijnsel ‘Oost-Indische doofheid’ waarschijnlijk een gehoorbeschadiging als gevolg van veelvuldig kininegebruik was. Kinine werd gebruikt om de ziekteverschijnselen van malaria te bestrijden. De aard van dit gehoorverlies is een zogenoemd ‘hoge-tonenverlies’, zoals dat ook voorkomt bij lawaaidoofheid en bij ouderdomsslechthorendheid. Met iemand met een dergelijk gehoorverlies kun je prima praten op een korte afstand en in een rustige omgeving. Maar staat iemand verder weg of in bijvoorbeeld een roezemoezende groep, dan kan hij je echt niet meer verstaan. Waar je eerst nog oog in oog een prima gesprek met hem voerde, ‘doet hij te midden van zijn kameraden alsof hij doof is voor mijn woorden’.Theo Arts, Nijmegen George van Hal stuurt ons in ‘De fysica achterna’ voor het bekijken van de slinger van Foucault naar het Panthéon in Parijs. Daar hangt echter een kopie van de echte slinger van Foucault, die in het Musée des Arts et Métiers hangt. Zelf gezien.Robert Mulder, Groningen Het is onbegrijpelijk dat het kabinet nog steeds geen deugdelijk onderbouwd wetsvoorstel voor een permanente coronawet in elkaar kan zetten. Het is toch juist de kernvraag wie waar verantwoordelijk voor is, de rijksoverheid of de gemeenten en veiligheidsregio’s. Een woordvoerder van het ministerie van Volksgezondheid geeft zelf toe dat het een haastklus is, nadat het vorige voorstel door de Eerste Kamer is weggestemd. We leven nu een paar jaar met corona en dan kan het ministerie toch niet beweren dat ze onvoldoende tijd hebben gehad om de afstandsregel en het mondkapje juridisch deugdelijk te verankeren. Als dit najaar de besmettingen flink gaan oplopen, krijgen we weer precies dezelfde discussie als de afgelopen jaren en moet het kabinet de avondklok weer in gaan stellen om de overbelaste gezondheidszorg te ontzien. Misschien is dat ook wel het enige middel dat de nachtwakersstaat van het kabinet-Rutte effectief beheerst, al is het helaas niet erg democratisch.Martin van den Berg, Utrecht||https://www.volkskrant.nl/columns-opinie/moeflon-onmisbaar-op-de-veluwe-dat-is-onzin~bdee0862/
2022-08-09||‘Hoe gaat dat bij jullie thuis?’ roept opvallend genoeg niet de verwachte kritiek op||Ergens in het oneindige handboek met regels voor wie een rustig leven wil zonder het mikpunt van (online) spot te worden, staat: kom niet op tv. Doe niet mee aan een spelshow met hoog afbreukrisico, vermijd datingshows en relatietests op eilanden, en sleur in geen geval je kinderen achter je aan in je drang om beroemd te worden. Dat wordt dus weer vrolijk prijsschieten voor het verzamelde Twitterleger, dacht ik bij het zien van de aankondiging van Hoe gaat dat bij jullie thuis? (EO), de recentste schep op de inmiddels aanzienlijke berg (Een huis vol, Waar doen ze het van?) gluurprogramma’s die de afgelopen tijd over de televisiekijker is uitgestort. De titels laten stuk voor stuk weinig te raden over, nog zo’n overeenkomst. In het geval van Hoe gaat dat bij jullie thuis?, waarvan maandag de eerste aflevering werd uitgezonden, gaat het om twee gezinnen met twee compleet tegenovergestelde opvoedstijlen. Ze nemen een kijkje bij elkaar thuis om te zien hoe de ander het er opvoedtechnisch van afbrengt. Zouden ze iets van elkaar kunnen leren, dat is zo’n beetje het uitgangspunt. En zou de televisiekijker iets hebben om over te lachen, was de (enigszins cynische) gedachte die erop volgde. Bij de introductie van de gezinnen leek het ook die kant op te gaan. Moeder van twee kinderen Sharon Bouterse stond in haar ontplofte woonkamer en beschreef haar opvoedstijl als go with the flow. Niets hoeft, alles mag, ze gaan lekker veel op vakantie en het huishouden komt op de laatste plek. Want die berg vuile lakens kun je natuurlijk gejaagd proberen weg te werken, maar waarom zou je als je er samen met de kinderen buiten ook eerst een hut mee kunt bouwen? Rust, reinheid en regelmaat is wat Sharons tegenpool Jeanine Boerendans (vier kinderen) nastreeft. Zij voert haar strak georganiseerde huishouden op de klok, want ‘een dag zonder planning is uitzichtloos’. Met als resultaat een opgeruimd huis, maar een uitgebluste moeder. Het programma heeft op papier dan ook alles om kijkers thuis de boel eens flink te laten bekritiseren. Toch gebeurt dat, opvallend genoeg, niet – getuige de opvallend milde bankzitters die ook in het programma te zien zijn. Dat komt mede door de genuanceerde montage van de makers: tegenover een opmerkelijke opvoedkeuze (iedereen een eigen iPad en koptelefoon tijdens het avondeten, bijvoorbeeld, alsof het ergste wat er tijdens de maaltijd kan gebeuren is dat iemand het in z’n hoofd haalt iets tegen een ander te zeggen…) staat een ontroerende scène, zoals een bijzonder schattig bedritueel. Wat ook helpt: de sympathieke moeders die oprecht geïnteresseerd zijn in elkaar, omdat ze beseffen dat ze, hoe verschillend ook, hetzelfde lot delen. Als het alle hens aan dek is en je nooit een moment alleen bent, niet eens op de wc, zijn alle tips welkom.||https://www.volkskrant.nl/columns-opinie/hoe-gaat-dat-bij-jullie-thuis-roept-opvallend-genoeg-niet-de-verwachte-kritiek-op~b41fa1f1/
2022-08-09||Pelosi’s bezoek aan Taiwan is het summum van roekeloosheid||Toen Joe Biden in 2020 de Amerikaanse presidentsverkiezingen won, hoopte China even dat de diplomatieke relatie tussen beide grootmachten zou ontdooien. Die hoop werd snel de grond in geboord. Tijdens de eerste topontmoeting in Alaska in maart 2021, zei de Amerikaanse minister van Buitenlandse Zaken Antony Blinken dat de Verenigde Staten samen met de bondgenoten vastbesloten waren om China’s toenemende autoritarisme en assertiviteit in binnen- en buitenland terug te dringen. Volgens Blinken ondermijnden China’s acties in Xinjiang, Hong Kong en Taiwan de internationale rechtsorde. China heeft in de zomer van 2020 Hongkong vrijwel geruisloos kunnen overnemen – tegen de afspraken in die daarover waren gemaakt bij de overdracht van de Britse kolonie in 1997. Trump had er als president het liefst zijn schouders over opgehaald maar onder zware druk van het Amerikaanse Congres trok hij bij wijze van sanctie de preferentiële handelsstatus van Hongkong in. Het is dus niet vreemd dat de regering-Biden een streep in het zand wilde trekken om China duidelijk te maken dat het niet net zo gemakkelijk het democratisch bestuurde Taiwan zou kunnen veroveren. Maar president Biden heeft, door een reeks onzorgvuldige uitspraken, verwarring gezaaid over het Amerikaanse commitment aan het beleid van ‘strategische ambiguïteit’. Dat houdt in dat de VS de onafhankelijkheid van Taiwan niet erkennen, maar wel beloven dat ze het eiland zullen helpen zichzelf te verdedigen. In strijd met het beleid van strategische ambiguïteit zei Biden afgelopen november dat Taiwan onafhankelijk was. In mei zei Biden tijdens een persconferentie in Tokio dat Amerika Taiwan militair zou verdedigen als China het zou aanvallen. In beide gevallen haastten de woordvoerders van het Witte Huis zich om te ontkennen dat het Amerikaanse beleid ten aanzien van Taiwan was veranderd, maar bij Xi is de twijfel gezaaid. De VS en China lagen dus al op ramkoers in de Straat van Taiwan voor het bezoek van de voorzitter van het Huis van Afgevaardigden, Nancy Pelosi, aan Taipei. Pelosi’s bezoek aan Taiwan bevestigt het beeld van president Xi dat de VS de status van het eiland willen veranderen. Het Witte Huis heeft Pelosi, die in 1991 op het Plein van de Hemelse Vrede een spandoek uitrolde ter nagedachtenis van de studenten hun leven opofferden voor de democratie, duidelijk verteld waarom ze niet naar Taiwan moest gaan. Maar president Biden belde niet rechtstreeks met Pelosi om haar te vragen niet te gaan. Volgens New York Times-columnist Thomas Friedman was Biden bang dat hij dan als zwak zou worden gezien richting China, waardoor de Republikeinen hem voor de tussentijdse verkiezingen konden aanvallen. Pelosi’s bezoek aan Taiwan is het summum van roekeloosheid. In een interview met The New Yorker omschreef Shelley Rigger, die meerdere boeken over Taiwan schreef, de relatie tussen China en Taiwan als die van een echtpaar dat uit elkaar is gegaan maar nog niet de echtscheiding heeft aangevraagd. China kan de status quo tolereren, maar niet een echtscheiding. Volgens Rigger was Pelosi niet uitgenodigd en diende haar bezoek aan Taipei vooral binnenlandse politieke doelen – laten zien dat Pelosi de confrontatie met China wel aandurft. China heeft op Pelosi’s bezoek gereageerd met de grootste militaire oefeningen rond Taiwan ooit. Volgens militair analisten is het Chinese machtsvertoon een keerpunt in de relatie tussen China en Taiwan. De verwachting was dat de oefeningen afgelopen maandag zouden eindigen maar China gaat met de oefeningen gewoon door. De VS hebben niet gereageerd met het sturen van een oorlogsschip en bommenwerpers, zoals ze dat in 1995 wel deden toen de toenmalige Taiwanese president Lee Washington bezocht. Dat kan China al in zijn zak steken. Ondertussen houdt Beijing nauwlettend de oorlog in Oekraïne in de gaten. Die laat zien dat militaire overmacht niet automatisch tot de overwinning leidt en dat een kleiner leger met succes verzet kan bieden. Bovendien is de Navo veel sterker gebleken dan gedacht. Maar de oorlog in Oekraïne laat ook zien dat de VS niet rechtstreeks militair willen ingrijpen uit angst een nieuwe wereldoorlog uit te lokken, hetgeen Beijing ongetwijfeld gerust zal stellen. Pelosi had zich moeten realiseren dat de beste manier om Taiwan te steunen is ervoor te zorgen dat Oekraïne Rusland verslaat. Heleen Mees is econoom. Ze schrijft om de week een wisselcolumn met Marcia Luyten.||https://www.volkskrant.nl/columns-opinie/pelosi-s-bezoek-aan-taiwan-is-het-summum-van-roekeloosheid~b419a352/
2022-08-09||Opinie: Optreden tegen radicale boeren is dure plicht van de rechtsstaat||Zelfs op mijn buitenlandse vakantieadres, tegen de achtergrond van de oorlog in Oekraïne en oplopende spanningen rondom Taiwan, kon het mij niet ontgaan: boeren die met hun oorlogsmaterieel de A7 blokkeerden, en vervolgens een stukje gingen spookrijden. Je moet toch wat als Den Haag niet naar je wil luisteren. Ook nu bleef hun strafbare gedrag onbestraft, want voor de politie ‘lag de prioriteit bij het beëindigen van de gevaarlijke situatie op de snelweg’. Met deze beargumenteerde laksheid draagt de politie onbedoeld bij aan een normalisering van onwettig activisme, en daardoor aan de verdere escalatie van de boerenprotesten. Want boze boeren komen nu al jaren weg met intimidatie en terreur. Met een krachtig antwoord van de rechtsstaat lijken ze onderhand geen rekening meer te houden. Sterker: zij ontzeggen justitie en openbaar bestuurders het recht om hun blauw-wit-rode wappie-vlaggen te verwijderen of om de rotzooi op te ruimen die ze bij wijze van protest op snelwegen hebben achtergelaten. Met het grimmige genoegen van iemand die boven de wet meent te staan, kondigde krijgsheer Mark van den Oever ‘de hardste acties ooit’ aan. Als reactie op vruchteloos overleg waaraan hij zelf niet eens had willen deelnemen. Hopelijk is onze rechtsstaat weerbaarder dan uit zijn weifelende houding tegenover boze boeren kan worden opgemaakt. Hopelijk denken wetshandhavers op z’n minst na over maatregelen waarmee ‘de hardste acties ooit’ gepareerd kunnen worden. Als Nederlandse burger zou ik al enigszins zijn gerustgesteld als een verbod van de Farmers Defence Force als terroristische organisatie zou worden overwogen, als de inzet van militair materieel tegen trekkers niet zou worden uitgesloten, of als de aanjagers van geweld er serieus rekening mee moeten gaan houden dat zij ’s nachts door een arrestatieteam van hun bed worden gelicht. De rechtsstaat die niet bereid is zwaar geschut in stelling te brengen tegen zijn vijanden, zal uiteindelijk tegenover hen het onderspit delven, en laat de overgrote meerderheid van de burgers jammerlijk in de steek. Optreden tegen radicale boeren is zijn dure plicht. De uitkomst van krachtmetingen tussen de vijanden en de verdedigers van de rechtsstaat wordt niet uitsluitend bepaald door de kracht (of het fanatisme) van de eersten, maar ook door de zwakte van de laatsten. Of door hun aarzeling om ter verdediging van de rechtsstaat tot het uiterste te gaan. Het verloop van de vorige eeuw is daar in hoge mate door bepaald. In 1917 slaagde Alexander Kerenski, het hoofd van de Russische Voorlopige Regering, er niet in om de bolsjewistische minderheid voldoende weerwerk te bieden. De nazi’s hebben bij Rijksdagverkiezingen nooit meer dan 43,9 procent van de stemmen vergaard, en waren in 1933 met slechts vier ministers in het kabinet van Adolf Hitler vertegenwoordigd, maar slaagden er nochtans in om de democratische rechtsstaat binnen twee maanden na de machtsovername grondig te ontmantelen. In zijn beschrijving van dit proces toonde Hitler-opponent Sebastian Haffner zich niet zozeer verbaasd over de gewetenloosheid van de nazi’s, maar vooral over de weerloosheid van de democratische meerderheid. Dát is de parallel met Nederland in de warme zomer van 2022: het feit dat de rechtsstaat (vooralsnog) een passend antwoord schuldig blijft op de talrijke aanslagen waaraan hij wordt blootgesteld. Heel veel tijd om zich te herpakken heeft hij niet meer: de eerste hakenkruisvlag is inmiddels al op het strijdtoneel gesignaleerd, langs de A1 bij Stroe. Boze boeren ontkennen hier iets mee te maken te hebben. En er zijn altijd ruimdenkende burgers die op de sociale media betogen dat de meeste boeren deugen, en dat ‘extreem-rechts’ verantwoordelijk is voor het vlagincident. Daarmee gaan ze eraan voorbij dat het voorval onderdeel is van de dynamiek die boze boeren hebben ontketend. Sander van Walsum is historicus en redacteur van de Volkskrant.||https://www.volkskrant.nl/columns-opinie/opinie-optreden-tegen-radicale-boeren-is-dure-plicht-van-de-rechtsstaat~b3f642dc/
2022-08-09||‘Veel Kenianen stemmen op de kandidaat die ze de minst grote schurk vinden’||‘Er zijn vier kandidaten, maar de echte verkiezingsstrijd gaat tussen twee van hen, Raila Odinga en William Ruto. De eerste is de oppositieleider en lijkt de koploper te zijn. Al moet ik zeggen dat peilingen in Kenia vaak niet heel accuraat zijn door de grote diversiteit in het land. Dit is de vijfde gooi van Odinga naar het presidentschap, eerder was hij al premier. Hij richt zich in z’n campagne vooral op arme gezinnen, die wil hij een toelage geven van 50 euro per maand. ‘Zijn tegenstander, William Ruto, is de huidige vicepresident van Kenia. Hij maakt zich als hustler hard voor de bestrijding van jeugdwerkloosheid. Hij is daardoor onder jongeren populairder dan zijn tegenstander.’ ‘Het is too close to call. Ik volg de Keniaanse media goed, maar niemand durft te voorspellen wie er als winnaar uit de bus komt. Er zijn nog veel zwevende kiezers omdat beide kandidaten worden gezien als onderdeel van de gevestigde orde. Want terwijl Ruto de vicepresident is, wordt Odinga gesteund door de huidige president. Niet bepaald een outsider dus. Het zijn beiden machtige, rijke mannen, en die vertrouwen veel mensen niet meer. ‘Gistermiddag sprak ik een Odinga-stemmer. Volgens hem zijn ‘alle kandidaten boeven’, maar is de kans dat Odinga het land leegrooft het kleinst omdat hij al oud en steenrijk is. Dat is kenmerkend, met name dat boevenargument hoor ik vaker. Bij deze verkiezingen stemmen veel Kenianen op de kandidaat die ze de minst grote schurk vinden. ‘Zijn vrouw gaat op William Ruto stemmen, en zijn zoon op één van de andere twee kandidaten die maar weinig kans maken. Daar heeft hij geen moeite mee. Ook dat is opvallend: het was lange tijd de norm dat alle gezinsleden op dezelfde kandidaat stemden: die met de etnische afkomst van het gezin in kwestie. Hoewel afkomst nog steeds een belangrijke rol speelt bij het stemgedrag van veel Keniaanse stemmers, lijkt die etnische factor deze verkiezingen minder groot te zijn dan voorheen.’ ‘Ik heb een kantoor in een winkelcentrum, daar was het gisteren ontzettend druk. Mensen hebben flink gehamsterd. De winkels zijn vandaag namelijk dicht, zodat het personeel kan gaan stemmen. Daarnaast zijn mensen bang voor onrust. Daar is ook reden toe, kijkend naar eerdere verkiezingen. ‘In 2017 was Odinga het niet eens met zijn verlies en riep hij zichzelf uit tot ‘volkspresident’. Hij trommelde zijn achterban in de sloppenwijken op. Daar zitten veel ontevreden jongeren tussen. De politie viel die demonstranten aan, waarbij meer dan honderd doden vielen. ‘In 2007 was de situatie nog ernstiger. Na de verkiezingen liep het dodental op tot boven de duizend, omdat verschillende etnische groepen met elkaar in conflict kwamen. Als het dit jaar weer chaos wordt, willen mensen een goed gevulde voorraadkast hebben. Een door de overheid aangestelde onderzoekscommissie stelt dat er 53 procent kans is op verkiezingsgeweld. Veel Kenianen die ik heb gesproken zeggen echter niet te denken dat het fout gaat dit jaar. Volgens hen hebben de oproerkraaiers hun lesje wel geleerd. ‘Dat hoop ik zelf ook. Hoewel ik een gespannen sfeer proef, lijkt het alsof veel Kenianen nu meer dan eerder niet tegen elkaar opgejut willen worden door een stel rijke politici. Ze hebben door dat al dat etnisch geweld alleen maar meer ellende oplevert.’ ‘Veel mensen trekken weg uit de stad in volgepakte matatu-bussen. Maar dat komt niet altijd door angst voor onrust. Veel inwoners van Nairobi zijn niet in de hoofdstad ingeschreven. Zij moeten naar hun eigen dorp of stad om te stemmen. ‘Ik heb zelf toch ook maar wat extra pasta ingeslagen. Het doet een beetje denken aan het hamsteren in Nederland aan het begin van de coronacrisis. Maar ondanks het hamsteren zijn de supermarktschappen niet helemaal leeg.’ ‘Mijn vriendin Saskia Houttuin, journalist voor de Volkskrant en de NOS, gaat de straat op om verslag te doen voor de radio. Maar we hebben een dochter van bijna één, en onze oppas heeft vrij om te gaan stemmen. Dus ik heb babydienst vandaag, en volg ik de verkiezingen van achter mijn laptop.’||https://www.volkskrant.nl/nieuws-achtergrond/veel-kenianen-stemmen-op-de-kandidaat-die-ze-de-minst-grote-schurk-vinden~b5960fe8/
2022-08-09||FBI doet inval bij huis Donald Trump op golfresort Mar-a-Lago, mogelijk op zoek naar vertrouwelijke documenten||Talloze machtige Amerikanen zijn er al eens geweest, in Mar-a-Lago, het golfresort van Donald Trump in Florida. Maandag was het de FBI die binnenviel, onuitgenodigd en onaangekondigd. Trumps huis en kluis zouden door FBI-agenten urenlang zijn doorzocht. Waar de inval precies om draait, is door de FBI niet naar buiten gebracht. Volgens anonieme justitiebronnen in Amerikaanse media zou het gaan om officiële regeringsdocumenten die Trump na zijn presidentschap mee naar huis zou hebben genomen, in plaats van die volgens het protocol te laten archiveren. De inval zou ook te maken kunnen hebben met het onderzoek naar de rol die Trump speelde in de Capitoolbestorming van 6 januari 2021. De oud-president zou niet door de FBI, maar door zijn zoon op de hoogte zijn gesteld van de inval, aldus zoon Eric Trump tegen Fox News. ‘Dit zijn donkere tijden voor ons land, want mijn prachtige huis, Mar-a-Lago in Palm Beach, wordt op dit moment belegerd, overvallen en bezet door een grote groep FBI-agenten’, zei de oud-president in een verklaring. Hij was op dat moment niet op zijn golfresort – het is tijdens de hete zomermaanden gesloten – maar verbleef in de omgeving van New York. Deze zomer brengt Trump grotendeels door op zijn golfresort in Bedminster, New Jersey. Dat een huis van een voormalige president wordt doorzocht, is zeer ongebruikelijk. De top van het ministerie van Justitie zou zo’n huiszoeking moeten autoriseren, aangevuld met de handtekening van een onafhankelijke rechter. Dat tot deze buitengewone stap is besloten, doet vermoeden dat Justitie over sterke aanwijzingen beschikt dat Trump een strafbaar feit pleegde. Trump stond er tijdens zijn presidentschap om bekend officiële documenten te verscheuren die bestemd waren voor het federale archief. Uit een nog te verschijnen boek van een New York Times-journalist zou blijken dat, volgens oud-medewerkers van Trump, de wc soms verstopt zat vanwege proppen verscheurde, doorgetrokken documenten. Dat kan een schending zijn van de Presidential Records Act, een wet die bepaalt dat alle officiële schriftelijke communicatie van een president – memo’s, brieven, notities, e-mails, faxen – wordt bewaard. In zeer ernstige gevallen kan gevangenisstraf staan op ‘het opzettelijk schade toebrengen aan eigendommen van de Verenigde Staten’. De FBI en het ministerie van Justitie wilden maandagavond nog geen commentaar geven. Ook het Witte Huis deed geen mededeling. Naar verluidt zou de huidige president Biden niet op de hoogte zijn geweest van de huiszoeking. Zijn medewerkers waren ‘verbijsterd’ over de gebeurtenis en zouden het nieuws op Twitter hebben vernomen. In een bericht aan zijn achterban politiseerde Trump de FBI-inval. Volgens de oud-president willen ‘radicaal-linkse Democraten’ hem er van weerhouden zich kandidaat te stellen voor de presidentsverkiezingen van 2024. Democraten zouden het ‘rechtssysteem’ tegen hem hebben opgezet. Christopher Wray, de directeur van de FBI, is in 2017 door Trump zelf aangesteld. Verschillende prominenten van de Republikeinse Partij sloten zich aan bij Trumps lezing van de gebeurtenissen. ‘Het ministerie van Justitie heeft een ondraaglijk niveau van militante politisering bereikt’, reageerde Kevin McCarthy, een Republikein van het Huis van Afgevaardigden. McCarthy dreigde met een tegenonderzoek naar het ministerie als de Republikeinen in november de voorverkiezingen winnen, en waarschuwde de minister van Justitie: ‘Merrick Garland, bewaar uw documenten en maak uw agenda leeg.’ Een aantal Republikeinse Congresleden zijn van plan dinsdagavond naar New Jersey af te reizen voor een diner met Trump. ‘Het enige wat nog ontbreekt’, zei het Republikeinse Congreslid Andy Biggs, ‘zijn de bril en hoed van Kadhafi op het hoofd van Joe Biden’ – een verwijzing naar de voormalige Libische dictator. Sommigen noemen de huiszoeking het bewijs dat de Verenigde Staten zijn veranderd in een dictatuur. Republikeinen proberen, maanden voor de verkiezingen, hun voordeel uit de inval te behalen door kiezers angst in te boezemen. ‘Biden verdeelt ons land en Justitie lijkt die verdeling met zijn acties te versterken’, zei de Republikeinse senator Tim Scott uit South Carolina. ‘Dit is zeer gevaarlijk voor de gewone man op straat in Amerika.’ De organisatie van Trumpaanhangers stuurde een bericht de wereld in: ‘Are you seeing this?’, met daarbij een link om geld over te maken: ‘We need you!’ Een stoet andere Trump-sympathisanten reed maandag met wapperende Amerikaanse vlaggen naar Mar-a-Lago om steun te betuigen aan de oud-president. Sommige van Trumps meer extremistische aanhangers gaan een stap verder en slaan oorlogstaal uit. ‘Dit. Betekent. Oorlog’, schrijft de extreemrechtse website The Gateway Pundit. Er worden demonstraties gepland tegen de FBI.||https://www.volkskrant.nl/nieuws-achtergrond/fbi-doet-inval-bij-huis-donald-trump-op-golfresort-mar-a-lago-mogelijk-op-zoek-naar-vertrouwelijke-documenten~bfb8013d/
2022-08-09||Complotdenker Alex Jones hoeft mogelijk maar klein deel miljoenenboete te betalen||Het gaat namelijk om een ‘bestraffende schadevergoeding’, die in Texas maximaal 750.000 dollar kan zijn als het slachtoffer geen financiële schade heeft geleden, zoals in deze zaak het geval is. Jones moet het geld betalen omdat hij jarenlang heeft volgehouden dat de schietpartij in 2012 op de Sandy Hook-school in de stad Newton een ‘hoax’ was. Zelfs de rouwende ouders zouden volgens Jones volledig zijn verzonnen, en zijn gespeeld door acteurs. De ouders van de 6-jarige Jesse Lewis klaagden Jones, de oprichter van het populaire platform Infowars, aan voor laster en het toebrengen van emotionele schade. De jury kende hen de schadevergoeding van 45,2 miljoen dollar toe, bovenop een schadevergoeding van 4,1 miljoen die werkelijk geleden schade moet vergoeden. De advocaat van de ouders heeft aangegeven dat hij de grens van 750.000 dollar zal aanvechten bij de rechter, al zei hij niet hoe. Als dat niet lukt, kan Jones, die in nog twee andere door nabestaanden aangespannen rechtszaken terechtstaat, volgens de advocaat in totaal een boete van 2,25 miljoen dollar tegemoet zien. Ook zijn bedrijf Infowars, dat eveneens door drie partijen is aangeklaagd, kan een boete van die omvang krijgen. De rechter in de zaak moet de uiteindelijke schadevergoeding vaststellen. Dat besluit wordt binnenkort verwacht.||https://www.volkskrant.nl/nieuws-achtergrond/complotdenker-alex-jones-hoeft-mogelijk-maar-klein-deel-miljoenenboete-te-betalen~b12b124a/
2022-08-09||Lees hier het Oekraïne-liveblog van dinsdag 9 augustus terug||||https://www.volkskrant.nl/nieuws-achtergrond/lees-hier-het-oekraine-liveblog-van-dinsdag-9-augustus-terug~b817e09f/
2022-08-09||FBI doet huiszoeking in woning Donald Trump in Mar-a-Lago resort Florida||‘Mijn prachtige huis, Mar-a-Lago in Palm Beach, wordt op dit moment belegerd, overvallen en bezet door een grote groep FBI-agenten’, schrijft Trump in een verklaring op het netwerk Truth Social. De FBI-agenten zouden volgens hem ook zijn kluis hebben doorzocht. Trump was op het moment van de huiszoeking zelf niet in Florida. ‘Nadat ik heb meegewerkt met de relevante overheidsinstanties, was deze onaangekondigde inval in mijn huis niet nodig of gepast’, aldus Trump. Hij beschuldigt de ‘radicaal-linkse Democraten’ ervan hem koste wat kost ervan te willen weerhouden zich te kandideren voor de presidentsverkiezingen van 2024. Ook zou de inval de Democraten volgens Trump moeten helpen bij de tussentijdse verkiezingen voor het Huis en de Senaat in november. Waarnaar de FBI-agenten op zoek zijn werd niet meteen duidelijk. De FBI en het ministerie van Justitie wilden maandagavond geen commentaar geven. Ook het Witte Huis deed nog geen mededelingen. The New York Times citeert twee anonieme bronnen die zeggen dat de inval te maken heeft met materiaal dat Trump mee zou hebben genomen naar Mar-a-Lago nadat hij uit het Witte Huis vertrok. Het Amerikaanse ministerie van Justitie onderzoekt al enige tijd de vondst van een aantal dozen met als ‘geheim’ bestempelde informatie in de woning van Trump in Mar-a-Lago, waar de voormalig president is gaan wonen na zijn vertrek uit het Witte Huis. Het Nationaal Archief meldde in februari dat in het resort vijftien dozen met vertrouwelijke documenten waren aangetroffen. Trump vertraagde maandenlang het teruggeven van de dozen aan het Nationaal Archief en deed dat pas toen er met actie werd gedreigd. Volgens The New York Times stond Trump er tijdens zijn presidentschap om bekend officiële documenten die eigenlijk naar het overheidsarchief moesten te verscheuren. Ook The Washington Post zegt op basis van een anonieme bron dat de inval om vertrouwelijke documenten zou gaan en zegt erbij dat er een gerechtelijk zoekbevel voor zou zijn afgegeven. Dat is volgens de krant ‘zeer ongebruikelijk’ voor een voormalige president. De ‘hoogste niveaus’ van het justitieministerie zouden volgens de krant betrokken moeten zijn geweest bij het verkrijgen van zo’n bevel, maar een woordvoerder van het ministerie wilde tegen de krant niet zeggen of justitieminister Merrick Garland hierin een rol heeft gespeeld. Een van Trumps volwassen zoons, Eric Trump, bevestigde later op de dag tegen Fox News dat de inval inderdaad te maken had met dozen vol documenten die zijn vader vanuit het Witte Huis had meegenomen naar Florida. Volgens CNN werden assistenten van Trump in Mar-a-Lago in april en mei ondervraagd door de FBI over de documenten. Dat de FBI het huis van Trump doorzoekt zou ook kunnen betekenen dat het onderzoek van het Amerikaanse ministerie van Justitie naar de bestorming van het Capitool op 6 januari 2021 zich toespitst op Trump zelf.||https://www.volkskrant.nl/nieuws-achtergrond/fbi-doet-huiszoeking-in-woning-donald-trump-in-mar-a-lago-resort-florida~b8862bb5/
2022-08-09||De Volkskeuken: Prinsesjessaus||Een lekker ding, dat was ze. Prinses de Soubise, oftewel Anne de Rohan-Chabot (1648-1709), had een frisse uitstraling, prachtig rood haar en amandelvormige ogen. Kortgeleden ontmoette ik deze française in een boekwinkel in Bonn. Ze staat in het onlangs verschenen boek Gerichte mit Geschichte, Promirezepte vergangener Zeiten. 38 naamgevers van beroemde gerechten passeren de revue onder wie operazangeres Nellie Melba. Over haar perzikgerecht heb ik toevallig laatst nog geschreven. De prinses de Soubise besteedde veel aandacht aan haar dinertjes en was continu op dieet. Desondanks – of misschien wel daarom – was ze een feestbeest. Haar tweede zoon zou zijn verwekt door koning Louis XIV. Dat deerde wederhelft François niet. De koning schoof de bedrogen echtgenoot een vorstelijk bedrag toe. Daarvan kocht het echtpaar een mooi kasteel. De sauce soubise, een fluwelig witte uiensaus, zou Annes uitvinding zijn geweest. Twee eeuwen later is die door chefkok Escoffier (1846-1935) geperfectioneerd. Er zijn vele uitvoeringen bekend. Heb je het sausmaken eenmaal in de vingers, dan gaat een wereld voor je open. Mijn geroosterde courgetteslierten met paprikasnippers slingerden zich heerlijk door de soubise. Breng een pan met water aan de kook. Doe de uisnippers erin en laat 2 minuten koken. Pak een bolzeef, giet de uien erin, vang het kookvocht op voor een later soepje. Spoel de uien met koud water. Laat uitlekken. Smelt de boter in een sauspannetje. Roer de bloem erdoorheen en meng goed. Als de bloem is verzwolgen, laat u het geheel afkoelen. Steek in de uienhelft de kruidnagels, doe in een pan mét het laurierblad. Giet de melk erbij, plus een snuf zout. Breng zachtjes aan de kook, gedurende 5 minuten. Zeef de melk en zet apart. Laat veel boter smelten in een koekenpan en bak de uien glazig, ongeveer een kwartier. Voeg de suiker toe en roer. Laat de uien vooral niet bruinen. Meng het bloembotermengsel met de melk en klop met een garde op een zacht vuurtje. Langzaam wordt het mengsel dik. Laat 2 minuutjes koken. Zet het vuur uit. Giet de uien af, en meng ze door de melksaus. Wrijf dan het geheel door een bolzeef, vang op in een pan, giet de slagroom erbij, roer en verwarm even door. Peper goed en serveer. Lekker met groente en gevogelte.||https://www.volkskrant.nl/beter-leven/de-volkskeuken-prinsesjessaus~bc85b9fb/
2022-08-09||Wachten op groen licht uit Teheran en Washington over ‘definitieve tekst’ kernwapendeal Iran||‘Wat onderhandeld kan worden, is onderhandeld, en is nu in een definitieve tekst gegoten’, maakte EU-buitenlandchef Josep Borrell maandag bekend. ‘Maar achter elk technisch probleem en elke paragraaf zit een politiek besluit dat in de hoofdsteden genomen moet worden.’ De onderhandelaars uit Iran en de Verenigde Staten gaan daarom nu naar die hoofdsteden terug om de resultaten van de onderhandelingen daar te presenteren. De tekst is het resultaat van zestien maanden van onderhandelingen onder leiding van de EU. Het nieuwe akkoord moet een vervanger zijn van de kernwapendeal die Iran in 2016 sloot met de regering-Obama. In dat akkoord werden strenge beperkingen opgelegd aan het kernprogramma van Iran. In ruil daarvoor werden internationale sancties tegen het land opgeheven. Maar Obama’s opvolger Donald Trump verscheurde de deal, waarna Iran zich niet langer gedwongen voelde zich aan de afspraken te houden. Na zijn aantreden wilde de Amerikaanse president Joe Biden een nieuw akkoord sluiten, maar de Iraniërs wilden na de vertrouwensbreuk onder Trump niet meer met de Amerikanen om tafel. De EU moest daarom optreden als bemiddelaar. Die moeizame onderhandelingen hebben nu toch resultaat opgeleverd. Maar het is nog verre van zeker dat dat ook op goedkeuring van beide regeringen kan rekenen. Afgelopen weekend nog riepen EU-functionarissen Iran op om zijn ‘onrealistische eisen’ die buiten het bereik van het originele akkoord vallen op te geven. Iran wil dat het Internationaal Atoomenergieagentschap (IAEA) zijn onderzoek naar de herkomst van nucleaire deeltjes op drie plekken in Iran opgeeft. Volgens het IAEA heeft Iran tot nog toe geen verklaring gegeven voor de aanwezigheid van die deeltjes, en wordt het onderzoek alleen gesloten als die er wel is. Iran vreest dat het agentschap het onderzoek zal gebruiken om meer toegang tot Iraanse nucleaire faciliteiten te eisen dan in het akkoord is afgesproken. Iran wil bovendien zekerheid dat een volgende Amerikaanse president het akkoord niet weer naar de prullenbak verwijst, of op zijn minst dat zakelijke contracten gesloten voor de eerstvolgende presidentsverkiezingen gehonoreerd worden, zelfs als het akkoord opnieuw sneuvelt. Dat zijn zekerheden die de Amerikanen niet kunnen geven, aangezien het niet om een juridisch bindend verdrag gaat maar om een politiek akkoord. De huidige tekst is ‘de beste en enige grondslag om een akkoord te bereiken’, zo liet het Amerikaanse ministerie van Buitenlandse Zaken weten. ‘Onze positie is duidelijk: wij staan klaar om snel een akkoord te sluiten op basis van de voorstellen van de EU.’ Toch zijn er onzekerheden over in hoeverre er op de Amerikanen gerekend kan worden. Het is waarschijnlijk dat de tussentijdse Congresverkiezingen in november uitlopen op een overwinning voor Republikeinen, die tegen het akkoord zijn. Uit Teheran komen voorzichtigere signalen. De Iraanse minister van Buitenlandse Zaken Hossein Amir-Abollahian vertelde Borrell dat ‘een definitief akkoord de rechten van de Iraanse natie moet beschermen en het opheffen van de sancties moet garanderen’. Staatspersbureau IRNA citeerde een anonieme Iraanse diplomaat, die zei dat de voorstellen ‘uitvoerig bestudeerd’ zullen worden en dat de Iraniërs hun ‘zienswijzen en toevoegingen’ zouden overbrengen. Maar het lijkt onwaarschijnlijk dat de andere partijen bereid zullen zijn nog fundamentele wijzigingen aan te brengen in de ‘definitieve tekst’. Het interne overleg dat nu plaatsvindt zou maar enkele weken moeten beslaan, waarna de delegaties terugkomen bij Borrell met hun definitieve antwoorden. ‘Als die antwoorden positief zijn’, zo zei Borrell, ‘dan kunnen we dit akkoord sluiten.’||https://www.volkskrant.nl/nieuws-achtergrond/wachten-op-groen-licht-uit-teheran-en-washington-over-definitieve-tekst-kernwapendeal-iran~bca046fc/
2022-08-09||Er zijn steeds meer levenslanggestraften. Hoe lang is dat? En is het wel humaan?||‘Ben u de juf?’ Die vraag krijgt Wiene van Hattum eind jaren negentig voorgelegd in een gevangenis in Veenhuizen. Ze is universitair docent strafrecht en op bezoek met studenten. ‘Ja’, zegt ze tegen de gedetineerde die haar heeft aangesproken. Dan vraagt hij: ‘Weet u dan hoe lang levenslang is?’ De gevangene, Cevdet Y., is tot die straf veroordeeld voor een schietpartij in een café in Delft in 1983, waarbij zes doden vielen. Van Hattum kent de zaak oppervlakkig, uit de media. Dat hij levenslang kreeg, had haar verrast. Ze kon zich, gezien de plotselinge explosie van geweld, niet voorstellen dat Y. met voorbedachten rade had gehandeld. De docent kan Y.’s vraag niet beantwoorden en ze blijft erover nadenken. ‘Ik dacht: jeetje, weet deze man niet waar hij aan toe is?’, zegt ze nu. ‘Mede daarom ben ik me in het onderwerp gaan verdiepen.’ Uiteindelijk, in 2008, leidde dat tot de oprichting van het Forum Levenslang, een stichting die zich inzet voor humanere behandeling van deze groep veroordeelden. Het aantal levenslanggestraften neemt snel toe. In Nederland hebben op dit moment 57 mensen levenslang, van wie er 41 onherroepelijk zijn veroordeeld. Dat zijn er meer dan ooit tevoren. En daar blijft het niet bij; alleen al in juni van dit jaar is de zwaarste straf zeven keer geëist, onder anderen tegen Ridouan T., de hoofdverdachte in het Marengo-proces. Er is wel meer hoop voor deze gedetineerden. Vorig jaar is voor het eerst sinds lang een gratieverzoek ingewilligd, van Cevdet Y., en vlak daarna nog een. En minister Franc Weerwind (D66, Rechtsbescherming) maakte in juni bekend dat hij besluiten hierover wil doorschuiven naar de rechter, om de procedure objectiever te maken. Welke rol speelt Forum Levenslang in deze ontwikkelingen? Is het een goed idee als op termijn nog veel meer gevangenen uit deze groep worden vrijgelaten? Zelfs als ze vastzitten voor een reeks liquidaties? Deze vragen leggen we voor aan Wiene van Hattum (70), voorzitter van de stichting, en Anke ten Brinke (59), medeoprichter en tot voor kort secretaris. Zo’n vijf jaar na haar eerste gesprek met Y. kijkt Van Hattum vol onbegrip naar een Tweede Kamerdebat waarin toenmalig minister Donner van Justitie (CDA) zegt dat levenslang ‘gewoon tot de dood duurt’. Ze heeft de stellige indruk dat het vroeger anders was, en besluit oude gratiedossiers op te vragen. ‘Daaruit bleek zonneklaar dat levenslanggestraften altijd door middel van gratie ‘op jaren gesteld werden’’, zegt de docent strafrecht. ‘Daarmee bedoel ik dat ze vanaf een bepaald moment in aanmerking kwamen voor voorwaardelijke invrijheidstelling.’ Levenslang bestaat in Nederland sinds 1870. Het kwam in plaats van de doodstraf. Ruim honderd jaar lang volgde op den duur gratie. Maar nadat meervoudig moordenaar Hans van Z. in 1986 werd vrijgelaten, bleef de deur 23 jaar dicht. De eerste persoon die na hem gratie kreeg, in 2009, was terminaal ziek en overleed kort daarna. ‘Het beleid reflecteerde de tijdgeest’, denkt Van Hattum. ‘Politici legden meer nadruk op vergelding, belangen van nabestaanden en bescherming van de samenleving.’ Met Forum Levenslang wilde ze aanvankelijk advocaten helpen kennis uit te wisselen over zaken waarin levenslang werd geëist of opgelegd. Omdat dit weinig gebeurde en sommigen het wiel opnieuw probeerden uit te vinden, zocht Van Hattum contact met hen. Gaandeweg stond ze steeds meer raadslieden bij, met raad en daad. Daar bleef het niet bij: de stichting organiseerde congressen, wierf leden (het zijn er nu 180), deed onderzoek, publiceerde in vakbladen, sloeg op de trom in de media, gaf lezingen, ging op bezoek bij Kamerleden en ambtenaren en legde geregeld contact met de Raad van Europa, waarin Europese regeringen afspraken maken over onder andere mensenrechten. ‘Tijdens mijn maandelijkse bezoeken aan de gevangenis, met studenten uit Groningen, maakten we bijna altijd een praatje. Natuurlijk had Y. een advocaat, maar hij wilde weten hoe ik zijn vooruitzichten inschatte. Zeker toen hij in 2001 een opvallend aanbod kreeg: of hij naar een tbs-kliniek wilde gaan, waar hij zou worden behandeld. ‘Moet ik dat doen?’, vroeg hij. Ik vond van wel.’ ‘Het klinkt misschien raar, maar ik maak me meer druk over de rechtsstaat dan over het lot van individuele gedetineerden. Ik heb dat ook weleens gezegd tijdens een bezoek aan de gevangenis in Heerhugowaard, waar veel levenslanggestraften zitten. Ik zei: ‘Ik ben hier niet omdat ik jullie allemaal zulke lieverdjes vind, maar omdat ik vind dat de overheid jullie menselijk moet behandelen.’’ ‘Ze hebben niet of nauwelijks perspectief op vrijlating. Ieder mens heeft een stip op de horizon nodig. Voor deze groep is dat de kans te bewijzen dat je je hebt gebeterd. Hoop doet leven. In plaats daarvan sluit de overheid deze mensen op, gooit de sleutel weg en vergeet ze. Al is daar de laatste jaren gelukkig enige verandering in gekomen.’ Hoe belangrijk perspectief is, blijkt onder meer uit de zaak van een andere levenslanggestrafte. Medeoprichter Anke ten Brinke raakte bevriend met hem toen ze gevangenisbibliothecaris was in Veenhuizen. ‘Meneer C. werkte vanaf 1990 vijf dagdelen per week bij me’, zegt Ten Brinke. ‘Hij was van Chinese komaf, begin 30, vijf jaar ouder dan ik. Het was een bijzondere gevangene: een rustige, voorkomende man, die boeken verslond en goed op de hoogte was van het wereldnieuws. Hij was behulpzaam en vriendelijk, op zijn gezicht stond een bijna permanente glimlach. Naarmate ik hem beter leerde kennen, vertelde hij meer over zijn zaak. Zijn lot ging me aan het hart. Toen C. verhuisde naar een andere gevangenis, ben ik hem gaan bezoeken. Omdat ik het jammer vond dat we elkaar niet meer zagen, en hij wel wat troost kon gebruiken.’ C. zat vast voor het medeplegen van een moord op een Chinees gezin in Rotterdam-West, in 1987. Een vader, moeder en twee kinderen. Volgens de recherche zat de Chinese maffia erachter, en was het huis van de familie mogelijk een illegale gokhal. C. kende de familie, hij zou de deur hebben geopend voor de daders. Wie erachter zat, kon of wilde hij niet zeggen. Volgens zijn advocaten hing dat mogelijk samen met angst voor represailles, ook tegen zijn familie. Ten Brinke: ‘In het begin niet, later wel. C. heeft me verteld dat hij het vreselijk vond wat er is gebeurd en er ’s nachts vaak aan dacht. Hij wist naar eigen zeggen niet dat het gezin zou worden vermoord.’ ‘In de gevangenis heb ik geleerd de mens te zien, en niet zijn daad. Mensen doen domme dingen. Dat betekent niet dat de hele mens fout is. En mensen kunnen veranderen, in de loop der tijd. Wij identificeren ons snel met slachtoffers, maar iedereen kan ook dader worden. Het is goed je daarvan bewust te zijn.’ C. klampte zich na zijn veroordeling vast aan een bericht van zijn advocaat. Die had gezegd dat hij uiterlijk eind 2009, twintig jaar nadat zijn veroordeling onherroepelijk was geworden, gratie zou krijgen. Dat was eind jaren tachtig gebruikelijk. Ten Brinke: ‘5 december 2009 zou het zover zijn, dat stond ook op het planbord van de gevangenis. Toen die dag voorbijging zonder gratie, stortte C. in. Hij trok zich in zichzelf terug en kreeg last van slapeloosheid en rugpijn. Tijdens bezoeken probeerde ik te zorgen dat hij de kracht in zichzelf vond om te blijven leven.’ Zes jaar later, in 2013, bepaalde het Europees Hof voor de Rechten van de Mens dat levenslang zonder uitzicht op vrijlating onmenselijk is. Dat had ook gevolgen voor Nederland, waar gratie in de praktijk onhaalbaar was, behalve voor die ene doodzieke man. Het leidde tot de installatie van een Adviescollege Levenslanggestraften, dat de minister van Justitie na 25 jaar detentie advies geeft over een mogelijke terugkeer in de maatschappij. Toch zou het tot 2021 duren voordat minister Sander Dekker (VVD) gratie verleende aan een levenslanggestrafte: Cevdet Y. Van Hattum: ‘Hè hè, eindelijk. Deskundigen waren er allang van overtuigd dat er geen recidivegevaar was. Y. was een bijzonder geval, omdat hij in die tbs-kliniek zat. Verlof is onderdeel van de tbs-behandeling. Eerst een paar uur met begeleiders, dan zonder, steeds langer. Uiteindelijk mocht hij op zichzelf gaan wonen, buiten de muren van de kliniek. Toen hij gratie kreeg, woonde hij daar al vier jaar en had hij werk en een gezin. ‘Het duurde lang omdat Dekker alle verzoeken afwees tot hij juridisch gezien alleen nog akkoord kon gaan. Het probleem is dat politici zich in zulke zaken laten leiden door angst voor stemmenverlies. Daarom is het zo belangrijk dat rechters voortaan oordelen over vrijlating, zoals de huidige minister Weerwind heeft voorgesteld. ‘Ik ben ervan overtuigd dat dit mede aan ons werk te danken is. Zijn plan lijkt op een conceptwetsvoorstel dat sinds 2011 op onze site staat en waarover wij steeds weer met Kamerleden en het ministerie hebben gesproken.’ Tot vreugde van met name Ten Brinke kreeg C. ook gratie, eind april 2021. ‘Ik was zo blij voor hem, zegt ze. ‘Toen Wiene en ik een dag later afscheid van hem namen, in de gevangenis, heb ik hem stevig omhelsd.’ Forum Levenslang is blij dat beide mannen vrij zijn en dat de deur voor anderen op een grotere kier staat. Veel nabestaanden denken er wellicht anders over. Van Hattum: ‘Je moet nabestaanden niet over een kam scheren. Hank Heijn, bijvoorbeeld, zit in ons comité van aanbeveling. Zij heeft de moordenaar van haar man Gerrit-Jan Heijn, telg uit de Albert Heijn-familie, na jaren vergeven. Ook de tijd doet veel. Er zijn meer nabestaanden die geen behoefte hebben aan eindeloze vergelding.’ ‘Als signaal is het prima’, zegt Van Hattum. ‘Maar je moet er niet te veel van verwachten, want liquidaties worden doorgaans niet door de allerslimsten gepleegd. Het zijn vaak jonge daders, die weinig aan de lange termijn denken. Die schrik je hiermee niet af. ‘We zijn niet tegen levenslang, mits de herbeoordeling goed is geregeld. Waar het om gaat, is dat mensen tot het inzicht kunnen komen dat hun daden niet goed te praten zijn. Dat gebeurt heel vaak, in de loop der jaren. Zo ging het ook bij Cevdet Y. en meneer C.’ ‘Volgens mij oprecht’, vervolgt Van Hattum. ‘Je moet niet vergeten dat deze mensen lang vastzitten en de meesten in die tijd heel wijs worden. Ik zal je zeggen: als je het recht op perspectief eerlijk toepast, denk ik dat de meesten er op den duur uit kunnen.’ ‘Ja. Mits je ze echt de mogelijkheid geeft zich te ontwikkelen, in de gevangenis, en ze tijdens verlof te laten zien dat ze met vrijheid om kunnen gaan.’ Van Hattum: ‘Ik zal niet ontkennen dat bij sommige levenslanggestraften een steekje los zit, waardoor vrijlating onmogelijk is. Maar wat is ertegen om na 25 jaar te beoordelen of het verantwoord is dat ze terugkeren, stap voor stap?’ ‘Ja. Maar ik ken geen enkel Nederlands voorbeeld waarin het is misgegaan met een levenslanggestrafte.’ ‘Maar toch. Ze hebben in de vrije maatschappij aangetoond dat ze zich kunnen gedragen.’ ‘Dat mensen nu schrikken van die gedachte, is niet zo gek. Maar zo’n regeling geldt voor iedereen. Ik wil niet op voorhand uitsluiten dat Holleeder of Ridouan T. over 25 jaar klaar is om terug te keren in de maatschappij. Misschien denken we in 2047 wel genuanceerder over hen, als ze zich aantoonbaar hebben gebeterd. Toen Cevdet Y. en meneer C. werden vrijgelaten, was daar nauwelijks ophef over.’||https://www.volkskrant.nl/nieuws-achtergrond/er-zijn-steeds-meer-levenslanggestraften-hoe-lang-is-dat-en-is-het-wel-humaan~b54ba056/
