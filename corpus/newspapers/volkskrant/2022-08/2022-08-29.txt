2022-08-29||De Volkskeuken: zelfgemaakte rotiplaten||Ik had na mijn vakantie zo’n trek in Surinaams eten, maar er lag niks meer in de vriezer en de toko was dicht. Dan moet je of trek krijgen in ander eten, of zelf aan de slag. Zelf rotiplaten maken is een leuk, maar secuur werkje. Mijn rotiplaten zijn wat dikker dan die van de toko, maar dat is niet erg, want je kunt er nog steeds heel lekker de saus mee opdweilen. Vaak eet men rotiplaten met kerriekip en kousenband, maar met aubergine is het ook heel lekker. En: roti is niet de naam van het gerecht, maar van de pannekoek: de plaat dus. Ingrediënten: Voor de rotiplaten: 500 g zelfrijzend bakmeel Mespunt zout 300 ml water 125 g rode linzen 2 tenen knoflook 1 theel. komijnzaadjes zout, peper zonnebloemolie Voor de auberginestoof: 1 ui 2 tenen knoflook 1 rode peper zonnebloemolie 3 aubergines 2 tomaten 1 eetl. masala kerrie 1 maggiblokje zout, peper 15 g selderij 4 hardgekookte eieren Kneed het bakmeel met zout en water tot het meer aan zichzelf plakt dan aan uw handen. Let op: dit duurt altijd langer dan u denkt, ook in de keukenmachine. Kook de linzen in water met zout in 10 minuten gaar, giet ze af en meng ze met twee geperste knoflooktenen, de komijnzaadjes en zout en peper. Verdeel het deeg in acht balletjes. Maak van een deegbal een dikke plak van ongeveer 10 centimeter doorsnede en leg er een eetlepel linzen op. Vouw het deeg er voorzichtig omheen. Maak zo alle balletjes. Bestuif het aanrecht met bloem, leg de deegbal erop en druk 'm voorzichtig platter. Rol verder met de deegroller – stukje bij beetje, zodat de vulling er niet uitkomt – uit tot een pannekoek van een halve centimeter dik. Herhaal dit met alle deegballen. Stapel ze op met bakpapier ertussen, anders plakken ze aan elkaar. Verhit een koekenpan en leg er een pannekoek in. Bestrijk de bovenkant met olie. Na ongeveer 2 minuten komen er luchtblazen in de rotiplaat: keer dan om. Bak zo alle rotiplaten. Maak het stoofje: snipper ui, knoflook en peper en fruit in wat olie. Snijd de aubergine in repen en de tomaten in blokjes en voeg toe. Voeg kerrie, maggiblokje en een kopje water toe, evenals de gehakte selderij. Breng aan de kook en laat het mengsel zeker 20 minuten pruttelen met de deksel op de pan. Pel de eieren en laat ze de laatste 5 minuten mee pruttelen. Eet de aubergine met de eieren en de rotiplaten en eventueel een lepel scherpe sambal.||https://www.volkskrant.nl/beter-leven/de-volkskeuken-zelfgemaakte-rotiplaten~b4bf0acf/
2022-08-29||De Volkskrant tv-selectie voor dinsdag 30 augustus||Veronica, 20.30 uur (Actie, Paul Greengrass, 2004) Met het eerste vervolg op het degelijke The Bourne Identity (2002) blies Greengrass de verfilming van Robert Ludlums trilogie op virtuoze wijze nieuw leven in. Hij laat zijn hoofd­personage, een geheim agent met geheugenverlies, rondrennen in het op hol geslagen dorp dat ‘de wereld’ heet: in één ademteug dendert de ex-CIA’er, sterk gespeeld door Matt Damon, door Goa, Napels, München, Washington, Amsterdam, Berlijn en Moskou. Paranoia, overheidscontrole, complottheorieën: Greengrass vermengt al zijn contemporaine thema’s tot een ambitieuze, genreoverstijgende film die vooral vanwege zijn rauwe guerrillastijl overtuigt. Als Bourne valt, tuimelt de camera mee. Opvolger The Bourne Ultimatum tapte uit hetzelfde vaatje, daarna werd de reeks minder sterk. NPO 2, 20.30 uur In voorgaande jaren verdiepte Jeroen Krabbé zich in het werk van onder anderen Van Gogh, Chagall en Picasso. Dit seizoen wordt het rijtje uitgebreid met een kunstenares, want de komende weken vertelt hij in Krabbé zoekt Kahlo het bewogen levensverhaal van Frida Kahlo. In Mexico, Amerika en Frankrijk bezoekt hij de belangrijke plaatsen uit haar leven. Kahlo werd geplaagd door polio en de gevolgen van een auto-ongeluk, en zat verstrikt in een ongelukkige relatie met kunstenaar Diego Rivera. Hoe komt die pijn tot uitdrukking in haar werk? NPO 3, 21.17 uur Natuurlijk kan iedereen bij de huisarts terecht met vragen over seks, twijfels rond geslachtsorganen en zorgen over seksueel overdraagbare ziekten. Toch is schaamte voor veel mensen nog steeds een te hoge drempel om een consult aan te vragen. In het nieuwe programma Sekskliniek op NPO 3 komen daarom de meest voorkomende seksvragen voorbij, en geeft een team van drie experts een deskundig antwoord zonder taboes. In de eerste aflevering wil Merel weten waarom haar clitoris gevoelloos is en laten Jamirho en Darby zich na onveilige seks testen op soa’s. NPO 2, 22.09 uur Tijdens de Olympische Spelen van München dringen Palestijnse terroristen het olympisch dorp binnen, waar ze de Israëlische worstelcoach Moshe Weinberg en gewichtheffer Yossef Romano vermoorden en zeven andere delegatieleden in gijzeling nemen. In ruil voor hun vrijlating eisen ze dat Israël 234 gedetineerde Palestijnen vrijlaat. Deel twee van de vierdelige documentaireserie Terror at the Games: Munich ’72 vertelt hoe de spanning stijgt, terwijl de wereld op tv live meekijkt. De Duitse autoriteiten bieden de terroristen geld, maar daar hebben ze geen oren naar. Veronica, 22.40 uur (Thriller, Ridley Scott, 2008) Carice van Houten zou in Body of Lies de echtgenote van CIA-agent Leonardo DiCaprio spelen, maar na de opnamen vond regisseur Scott het subplot toch niet goed werken. Hij beloofde beterschap in de blu-ray-uitgave, maar ook daarin was Van Houten niet te zien. Jammer, want Body of Lies is geen onaardige thriller, die een aantal voorzichtige vraagtekens plaatst bij Amerika’s oorlog tegen terrorisme. Een CIA-baas (Russell Crowe) laat vanuit Washington zijn rechterhand in het Midden-Oosten (DiCaprio) een terreurcel ontmantelen. NPO 2, 23.03 uur Tussen 1960 en 1998 was Noord-Ierland in de greep van ‘The Troubles’, een gewelddadige strijd tussen katholieke nationalisten en protestante unionisten. Die tijd is achter de rug, maar Belfast likt nog steeds zijn wonden. Basisschool Holy Cross Boys staat in een wijk met veel misdaad, drugsproblematiek en hoge zelfdodingcijfers. De bevlogen schooldirecteur Kevin McArevey wil zijn leerlingen een gezonde blik op het leven meegeven. In de documentaire Young Plato zien we hoe hij daarvoor gebruikmaakt van de filosofie van Socrates, Plato en Aristoteles. BBC 2, 00.15 uur (Komedie, Lewis Gilbert, 1983) Onderhoudende verfilming van het gelijknamige toneelstuk uit 1980. In een variatie op My Fair Lady speelt Julie Walters in haar speelfilmdebuut de sterren van de hemel. Ze is een kapster die privélessen krijgt van de openlijk alcoholische hoogleraar, een ook al bijzonder overtuigende Michael Caine. Eerst richten de lessen zich op beschaafde beheersing van het Engels, daarna volgen lessen in de rest van het leven. Er waren Oscarnominaties voor beide hoofdrolspelers en voor het scenario van de schrijver van de oorspronkelijke theatertekst, Willy Russell.||https://www.volkskrant.nl/cultuur-media/de-volkskrant-tv-selectie-voor-dinsdag-30-augustus~b4edf725/
2022-08-29||Raad van State: miljardeninvestering kabinet voor AOW-stijging kan ‘gerichter worden ingezet’||De Raad van State vindt een hogere AOW-uitkering niet goed passen bij de doelen van een verhoogd minimumloon. Minister Karien van Gennip (Sociale Zaken) stelt het minimumloon naar boven om ‘werken lonend te maken’ en de armoedeval te verkleinen. Met het stimuleren van arbeid heeft de volksverzekering voor ouderen echter weinig van doen. Voor het financieel steunen van minder bedeelde bevolkingsgroepen zou de miljardeninvestering ‘gerichter kunnen worden ingezet’, denkt de Raad van State. Dat de AOW met het minimumloon meestijgt, was het resultaat van een fel politiek debat in het voorjaar. Het oorspronkelijke kabinetsvoornemen was om de hoogte van alle uitkeringen te verbinden aan de stijging van het minimumloon, ‘behoudens de AOW’. De oppositie verzette zich hard tegen die uitzondering. De Eerste Kamer nam uiteindelijk een motie aan die stelde dat het kabinet ook de AOW mee moet laten stijgen. Maar die aangenomen motie is op zichzelf geen toereikend argument om de ouderenuitkering zomaar mee te nemen in dat pakket, vindt de Raad van State. Ze stelt dat het kabinet zelfstandig zou moeten beslissen over een veelomvattende beslissing als een AOW-verhoging. Wat meespeelt in het advies zijn de fors toegenomen voedsel- en energieprijzen, die met name de koopkracht van lage inkomens en lagere middeninkomens raken, sinds het aanvaarden van de motie. Daardoor ‘klemt het te meer’ als het kabinet een miljardenuitgave zou doen zonder daar goed met het parlement over te debatteren. De inflatieproblematiek ‘rechtvaardigt een nieuwe afweging’, aldus de Raad van State. Het kabinet is van plan om per 1 januari 2023 het minimumloon met 2,5 procent te laten stijgen, naar ongeveer 11,94 euro bruto per uur bij een 36-urige werkweek. Uiteindelijk moet het minimumloon geleidelijk doorgroeien naar ongeveer 13,18 euro bruto per uur in 2025. Dat is 7,5 procent hoger dan nu. Volgens de kabinetsplannen stijgen de uitkeringen komend jaar mee. Het is nog niet duidelijk of ze daarna blijven meegroeien.||https://www.volkskrant.nl/nieuws-achtergrond/raad-van-state-miljardeninvestering-kabinet-voor-aow-stijging-kan-gerichter-worden-ingezet~b495f18b/
2022-08-29||De nieuwe dwingende ogen van bondscoach Andries Jonker: ‘Ik zie een gretige groep die wil’||Andries Jonker vroeg het zich nog af bij zijn presentatie. De nieuwe bondscoach van de voetbalsters omschreef zichzelf als heel ‘direct’ en hij was benieuwd hoe dat zou gaan. ‘Ik zeg wat ik zie en wat ik vind en ik hoop dat deze vrouwen ermee om kunnen gaan.’ Het lijkt er op dat de voetbalsters precies krijgen waar ze om hebben gevraagd. Maandag kwamen ze voor het eerst na het mislukte EK weer bij elkaar. Eerste indruk van de speelsters: Jonker is inderdaad direct en duidelijk. En meteen daarna volgde de goedkeuring. ‘Ik denk wel dat we zo’n type nodig hebben’, zei Sherida Spitse. ‘Voor dit team denk ik dat het zeker goed is.’ Ook de teruggekeerde Shanice van de Sanden vond juist duidelijkheid heel belangrijk. ‘Dan stap je het veld op, je moet je het snot voor de ogen werken en dan heb je geen andere vraagtekens meer.’ Over het EK en de ontslagen Mark Parsons mocht het niet meer gaan. Iedereen had duidelijk afgesproken vooruit te kijken. Uit respect voor het ‘mooie mens’ Parsons, maar ook omdat er weinig tijd is om uitgebreid te evalueren. Volgende week dinsdag wacht alweer de belangrijke WK-kwalificatiewedstrijd tegen IJsland, die waarschijnlijk gewonnen moet worden wil Nederland zich direct plaatsen. ‘Er is geen tijd om uit te vogelen hoe het het beste functioneert’, zei Jonker. ‘Het moet nu gebeuren.’ Dus pakt hij het aan zoals hij het gewend is. ‘Overal waar ik heb gewerkt, heb ik het op mijn manier gedaan en dat vinden mensen duidelijk.’ Tussen de regels door bleek wel dat het daar onder Parsons aan heeft ontbroken. ‘Wij hebben gezegd wat we hebben gemist’, zei Spitse over de evaluatie van de KNVB die uiteindelijk leidde tot het ontslag van de Engelsman. Op de details wil ze niet ingaan, maar met haar enthousiasme over de duidelijkheid en directheid van Jonker geeft ze toch antwoord. Is ze blij met de nieuwe coach en zijn aanpak? ‘Zeker. Als je niet mee wilt in het proces, nou, dan is daar de deur, zeg ik maar zo. Misschien een beetje old school, maar ik hou er wel van.’ Bij de eerste training onder zijn leiding liet Jonker meteen van zich horen. ‘Rechterbeen Dama’, roept hij naar Damaris Egurolla. ‘Nee, andere rechterbeen.’ Als de middenvelder het daarna wel doet, volgt een complimentje. ‘Dat is goed gedaan.’ Meteen daarna krijgt Jill Roord te horen dat ze de bal dichter bij zich moet houden. ‘Anders ben je hem kwijt in de wedstrijd.’ Routinier Spitse vond het wel ‘pittig’. ‘Maar ik denk dat het wel goed is voor ons.’ Want dat is een andere les van het EK: fysiek mag er best een tandje bij. ‘Als je kijkt naar Engeland, Duitsland, Spanje en Frankrijk, als je ziet hoe fit zij zijn’, zegt Spitse, ‘dan kunnen er bij ons nog wel een paar procent bij als we daarbij aan willen haken.’ Jonker legde de intensiteit van de trainingen voor aan de groep tijdens zijn eerste teambespreking. De groep was het er volgens hem over eens dat er gas gegeven moet worden. ‘Dat komt mij goed uit, want zo zit ik ook in elkaar. Op een hele lage versnelling acteren; mijn ervaring is dat je daar niet beter van wordt.’ Twee dingen wilde hij vooral inprenten op zijn eerste dag. Dat zijn speelsters ‘te allen tijde’ als groep moeten optreden. ‘We zijn samen, we zijn een groep. In alle opzichten, en op alle momenten. En het andere is: als je in topsport succesvol wil zijn dan moet je er alles voor doen en laten. Alles.’ Hij is een Nederlander. In zijn directheid. Maar hij weet ook dat Nederlanders graag meepraten. Daar is heus ruimte voor bij hem. Iedereen kan alles zeggen en vragen. ‘Maar uiteindelijk zal in een teamsport, omdat je allemaal individuele belangetjes hebt, er toch iemand moeten beslissen.’ Dat hij duidelijk overkomt, en dat de speelsters daar blij mee zijn, interesseert hem niet zo. ‘Dat is ook weer een verwijzing naar het verleden en ik ken die geluiden natuurlijk. Het gaat erom dat ze willen. Dat doet me goed, dat bevestigt voor mij dat ik de juiste keuze heb gemaakt. Ik zie een gretige groep, die wil. En dan kan je wat bereiken.’||https://www.volkskrant.nl/sport/de-nieuwe-dwingende-ogen-van-bondscoach-andries-jonker-ik-zie-een-gretige-groep-die-wil~bddba371/
2022-08-29||‘Ineens was ik verdachte. In de krant heette ik Vera K. – verschrikkelijk’||‘Mijn maatje Kevin neemt het zichzelf nog steeds kwalijk. We hadden samen avonddienst. Onderweg naar een melding over een verwarde man stopte hij even bij het bureau omdat hij naar de wc moest. Hij was op de motor, ik reed in onze dienstauto vast door. ‘In de bewuste straat herkende ik meteen de verwarde man van het signalement. Hij vloog een voorbijganger aan, pakte die bij z’n strot en schreeuwde hysterisch. Ik sprong ertussen, maar kreeg ze niet uit elkaar en vroeg via de portofoon om versterking. Die man leek psychotisch. Omdat hij de voorbijganger probeerde te wurgen, spoot ik pepperspray in zijn gezicht. Daar reageerde hij niet op, terwijl het slachtoffer meteen traanogen kreeg. Wel liet de verwarde man los. Hij rende weg, gillend over de duivel. ‘Politie! Staan blijven!’, riep ik, want ik wilde niet dat hij in die toestand de wijk in zou rennen. ‘Ga op de grond liggen!’ Dat deed hij. ‘Handen op je hoofd!’ Hij lag een paar meter voor me op de stoep met zijn hoofd naar me toe. Er was weinig ruimte, links van me stonden auto’s geparkeerd, rechts stonden huizen en veel omstanders die op de herrie waren afgekomen. Ik dacht: ik heb hem onder controle. Ik hoorde al sirenes dichterbij komen. ‘Ineens tilde die man zijn hoofd op. Hij keek me aan... Die angstaanjagende blik vergeet ik nooit meer. Hij keek dwars door me heen. Plotseling sprong hij op, riep: ‘Ik ben niet bang voor je!’ en rende met zwaaiende armen op me af. Ik liep achteruit, iemand zei: ‘Pas op, hij heeft een mes.’ Ik wist: een psychotische man tegen een vrouw, dat verlies ik. Het is hij of ik. In een split second trok ik mijn wapen, automatisch, zonder tijd om na te denken, en schoot. Ik raakte hem in zijn borst, maar hij stopte niet. Ik schoot nog een keer en raakte hem in zijn gezicht, net onder zijn oog. Hij zakte vlak voor me in elkaar. ‘Ik greep mis toen ik wilde melden dat ik had geschoten; mijn portofoon was gevallen. ‘Bel 112!’, riep ik naar omstanders terwijl ik de man, die nog bewoog, onder schot hield. Op dat moment arriveerde Kevin op zijn motor. Hij nam alles van me over en vroeg om een ambulance. Ik stond daar in shock en dacht: Ik heb iemand doodgeschoten, straks zie ik mijn zoontje nooit meer. ‘Ik moest mijn wapen inleveren. De volgende dag werd ik op het bureau zeven uur lang verhoord door de rijksrecherche: ‘Hoe voelde je je gisteren? Welke meldingen heb je allemaal gehad? Doe je altijd je schietoefeningen?’ Ze vertelden me dat het slachtoffer stabiel was, maar dat hij nog steeds in een psychose verkeerde. ‘Dat was in juli 2014. Een half jaar later oordeelde de rijksrecherche dat ik had gehandeld uit noodweer. Dat was een opluchting, je wilt het afsluiten, je wilt verder. Maar al snel hoorde ik dat de ouders vervolging wilden afdwingen via een artikel 12-procedure. Dat was echt een hel. Het hele onderzoek moest opnieuw. Ik werd bang. Bang voor een veroordeling en dat ik dan nooit meer dit prachtige werk zou kunnen doen. ‘Ineens was ik verdachte. In de krant heette ik ‘Vera K.’ – verschrikkelijk. Ik kreeg mijn wapen terug en werkte in afwachting van het proces gewoon door, maar ik ging stuk van binnen. ‘Op de zitting, pas twee jaar later, vroeg de rechter waarom ik niet was omgedraaid en weggerend. ‘Ik ben een politievrouw’, antwoordde ik. ‘Ik ben er om mensen te helpen en te beschermen, ik ren niet weg.’ Ik keek omhoog en zag dat de publieke tribune vol collega’s zat, als een warme deken. ‘De vader sprak namens die verwarde man, hij was doof geworden aan een oor en behoefde nu nog meer zorg dan voorheen. Dat raakte me. Ik kreeg het laatste woord en zei: ‘Ik had dit niet gewild. Maar ik kon echt niet anders.’ Geëmotioneerd vervolgde ik: ‘Ik ben moeder, de afgelopen jaren stond mijn leven stil. Ik heb niet de moeder kunnen zijn die ik had willen zijn.’ ‘Twee weken later was de uitspraak: wederom noodweer. Mijn teamchef omhelsde me. Sinds dit incident ben ik hyperalert op onberekenbaar gedrag. Iedere politieman en -vrouw weet dat er een keer een moment kan komen dat je moet schieten. Maar als je het echt meemaakt, daarop kan niemand, geen enkele training, je voorbereiden. ‘Het klinkt raar, maar dit incident heeft me ook veel gegeven. Ik sta sterker in het leven. Wat me veel vertrouwen geeft, is dat ik heb gehandeld zoals ik ben opgeleid. De een verstijft in een kritieke situatie, de ander vlucht. Maar ik bleef staan en schoot. Als het er echt op aankomt, weet ik nu, dan handel ik. Ik loop niet weg. Maar ik hoop dat het nooit meer zover komt.’||https://www.volkskrant.nl/mensen/ineens-was-ik-verdachte-in-de-krant-heette-ik-vera-k-verschrikkelijk~bc171c83/
2022-08-29||Oekraïne zet aanval in om bezet Cherson te heroveren en probeert door Russische linies te breken||‘Oekraïense troepen zijn begonnen met offensieve acties in verschillende richtingen aan het zuidelijke front om de bezette gebieden te bevrijden’, aldus een legerwoordvoerder. Volgens Amerikaanse functionarissen moeten de aanvallen, waarbij onder andere munitiedepots en commandocentra worden bestookt, het grootschalige eindoffensief mogelijk maken om Cherson te heroveren. De Oekraïense bewering dat de Russische linies zijn doorbroken, is nog niet bevestigd door onafhankelijke bronnen. In een video ondersteunde een pro-Russische separatist de claim. Het Oekraïense leger zou bij de aanval tanks, vliegtuigen en artillerie hebben ingezet en Russische troepen zouden zich op diverse plekken hebben teruggetrokken. Ook werden strategisch gelegen bruggen over de Dnjepr-rivier onder vuur genomen. Gouverneur Sergej Aksjonov van de door Rusland geannexeerde Krim, dat grenst aan de regio Cherson, deed de Oekraïense claims af als ‘propaganda’. Een pro-Russische functionaris meldde echter dat burgers in Nova Kahokva, zo’n zestig kilometer van Cherson, werden geëvacueerd na talloze Oekraïense raketaanvallen. Volgens een Oekraïense legerwoordvoerder is een van de grootste prioriteiten nu de vernietiging van Russische munitiedepots. De afgelopen week zouden er tien zijn vernietigd. Sinds de Oekraïners in juli de Russische troepen bij Cherson in het nauw brachten, wordt gespeculeerd wanneer Kyiv de frontale aanval inzet. De aanvallen met vooral het vernietigende Amerikaanse raketsysteem Himars waren zo succesvol, dat Rusland versterkingen naar Cherson moest sturen. Door de uitschakeling van drie bruggen, werd de bevoorrading van de Russen flink bemoeilijkt. Het Oekraïense leger probeert sindsdien de Russen op de westoever van de Dnjepr te isoleren. Volgens oud-generaal Dick Berlijn, tot 2008 Nederlands hoogste militair, hebben de Oekraïners Cherson niet zomaar uitgekozen om hun doel te bereiken: gebied te heroveren. ‘Zij doen dit niet onbezonnen’, aldus Berlijn. ‘Zij zien zwakke plekken in de verdediging rond Cherson. En ze beschikken over de militaire middelen om de Russen flinke verliezen toe te brengen. Het Himars-systeem hebben ze tot nu toe bijzonder effectief ingezet om de zwakke Russische plekken te raken.’ Volgens Berlijn speelt in de Oekraïense afweging ook mee dat het verzet van de bevolking van Cherson, de eerste grote stad die viel, tegen de Russen groot is. Berlijn: ‘Het leger kan rekenen op steun van de bewoners. Zo krijgen ze belangrijke inlichtingen, onder andere over de Russische locaties in de stad. Dat is een flink voordeel. Herovering van Cherson zou een enorme opsteker voor Oekraïne zijn. De toegang van Kyiv tot de Zwarte Zee wordt makkelijker. En het zal de logistieke lijnen van de Russen bemoeilijken.’ Ondanks de grote Russische militaire overmacht denkt Berlijn dat het Oekraïense leger een goede kans maakt om Cherson in te nemen. ‘De kans van slagen van het offensief acht ik redelijk groot’, zegt de oud-Commandant der Strijdkrachten. ‘De Russische overmacht is niet zo groot als we hadden gedacht, zo blijkt wel na een halfjaar oorlog. We moeten de Russen niet overschatten. Er lijken nu goede condities geschapen om in Cherson gecoördineerd, via de lucht en de grond, tot de aanval over te gaan.’ De escalatie van de Oekraïense aanvallen bij Cherson komt terwijl de Russen hun operaties in de Donetsk-regio in het oosten opvoeren. Na een periode van relatieve rust in de strijd om de Donbas, heeft het Russische leger de afgelopen vijf dagen de aanvallen weer verhevigd. De Britten denken dat de Russische acties mogelijk verband houden met het langverwachte Oekraïense offensief in het zuiden. Doel: het Cherson-offensief frustreren. ‘Er is een reële mogelijkheid dat Rusland zijn inspanningen in de Donbas heeft opgevoerd in een poging om extra Oekraïense eenheden aan te trekken of ze vast te pinnen’, aldus het Britse ministerie van Defensie in het weekeinde in de dagelijkse update over de oorlog. Omgekeerd wordt het Russische leger nu door het offensief bij Cherson gedwongen grote militaire aandacht te besteden aan het zuiden, op een moment dat de inname van de Donbas niet naar wens verloopt.||https://www.volkskrant.nl/nieuws-achtergrond/oekraine-zet-aanval-in-om-bezet-cherson-te-heroveren-en-probeert-door-russische-linies-te-breken~b1aa4670/
2022-08-29||Pakistan smeekt om hulp: ‘We leven nog wel, maar zijn niet meer in staat om te leven’||Door zware moessonregens en smeltende gletsjers zijn de rivieren in het hele land buiten hun oevers getreden, waardoor een derde van het land onder water dreigt te lopen. Meer dan duizend mensen zijn al om het leven gekomen en daar komen er elke dag meer bij. In totaal zouden 33 miljoen mensen door de ramp zijn getroffen, huizen, bruggen en wegen zijn weggespoeld, en een groot deel van de oogst is mislukt. De eerste rekensommetjes zijn al gemaakt: volgens de Pakistaanse minister van planning bedraagt de schade minstens 10 miljard dollar. Het gaat volgens hem zeker vijf jaar duren voordat de infrastructuur weer op orde is. Zelf heeft Pakistan bijna geen cent: het land worstelt met een hoge inflatie, een munt die steeds minder waard is en een enorm tekort op de handelsbalans. De eerste hulpvluchten met tenten en voedsel uit Turkije en de Verenigde Arabische Emiraten druppelden maandag binnen. Vrachtwagens vol hulpgoederen worden verspreid door Pakistaanse hulpdiensten, maar het is lang niet genoeg en niet elk gebied is bereikbaar. De provincie Balochistan bijvoorbeeld, het minst ontwikkelde deel van het land (wat bijna de helft van de oppervlakte van Pakistan beslaat) staat volgens premier Shehbaz Sharif voor 75 procent onder water. Maar ook het zuidelijke Sindh is zwaar getroffen, evenals het noordwestelijke Khyber Pakhtunkhwa, waar dit weekeinde 350 duizend mensen werden geëvacueerd. Op beelden is te zien hoe bewoners in kapotte huizen tussen de modder zitten, hun toevlucht zoeken tot rommelige kampen of tot hun middel door het water waden met al hun bezittingen in doeken en kratten op hun hoofd. Mensen vertellen journalisten uitgeblust hoe ze alles zijn kwijtgeraakt: hun huizen, hun vee, hun dorp. ‘We leven nog wel’, zegt een onderwijzer uit Sindh tegen Al Jazeera, ‘maar zijn niet meer in staat om te leven.’ Op sociale media worden filmpjes gedeeld van kolkende massa’s water en puin die vanuit de bergen bij dorpen aan komen stormen. Op sommige beelden wordt duidelijk met hoeveel geweld het water aan gebouwen sleurt: er is een video van het luxe Honeymoon Hotel, een enorm pand dat onlangs is opgeleverd in het bergdorp Kalam, dat binnen enkele seconden als een speelgoedhuisje in elkaar stort. Het gebouw was tijdig geëvacueerd en volgens Pakistaanse media zijn er geen gewonden gevallen. Er zijn ook beelden van geïmproviseerde reddingspogingen uit gebieden waar nog geen hulp van buitenaf is gekomen. De lokale hulporganisatie Al Khidmat bijvoorbeeld spande in het stadje Swat touwen over het water en gebruikte het frame van een bed om mensen uit hun huizen over deze touwen veilig naar de overkant te krijgen.||https://www.volkskrant.nl/nieuws-achtergrond/pakistan-smeekt-om-hulp-we-leven-nog-wel-maar-zijn-niet-meer-in-staat-om-te-leven~bd0ed1b6/
2022-08-29||Angst voor inflatie is bij bankiers groter dan die voor een recessie, rentes zullen verder gaan oplopen||De wijsneuzen van de beurs hadden net het woord zomerrally in de mond genomen en tevreden vastgesteld dat de koersen weer terug waren naar het niveau van voor de oorlog in Oekraïne, of de koersen gingen onderuit. Maandag sloot de AEX-index voor het eerst sinds 20 juli onder de grens van 700 punten. De graadmeter verloor 1 procent en sloot op 698,33 punten. Ook alle andere beurzen sloten lager. Oorzaak is de vrees voor verdere rentestijgingen. Als de rente omhoog gaat, is dat slecht voor de aandelenmarkt, omdat beleggers uitwijken naar vastrentende waarden. De centrale bankiers willen de huidige inflatie indammen met een hogere rente voordat de gevreesde loon- en prijsspiraal niet meer onder controle kan worden gehouden. Vrijdag leidde voorzitter Jerome Powell van het Amerikaanse stelsel van centrale banken, Fed, de rentedans. Op een bijeenkomst van ’s werelds belangrijkste centrale bankiers in Jackson Hole liet hij blijken dat de angst voor inflatie op dit moment groter is dan die voor een recessie. Er was gehoopt en ook een beetje op gerekend dat hij zijn kaarten voor de borst zou houden om de financiële markten niet te verontrusten. Maar het tegendeel gebeurde. Powell stak niet onder stoelen of banken dat de rente nog verder omhoog moet. De oververhitte economie en arbeidsmarkt in de VS moeten voldoende worden afgeremd om prijsstabiliteit te bewerken. En onder prijsstabiliteit verstaat Powell een inflatie van rond 2 procent. Nu ligt de inflatie dicht bij de 9 procent. ‘De geschiedenis leert ons dat we nu niet voortijdig het monetair beleid kunnen verruimen’, zei Powell. De Fed, het Amerikaanse stelsel van centrale banken, is nu serieus bang voor een herhaling van de jaren zeventig toen de Fed telkens na verhogingen gas terugnam door de rente weer even te verlagen. Hierdoor liep de inflatie uit de hand en kon de opeenvolging van loon- en prijsstijgingen niet meer worden tegengehouden. Voor het Amerikaanse bedrijfsleven pakte dat fataal uit. Sectoren zoals de auto-industrie verloren de concurrentiestrijd met nieuwe concurrenten uit Azië. Uiteindelijk moest toenmalig Fed-voorzitter Paul Volcker de rente verhogen tot 20 procent om aan de spiraal een einde te maken. ‘Ons doel is zo’n uitkomst te vermijden en nu oplossingsgericht te handelen. En dat blijven we volhouden’, zei Powell. De beurzen zijn sinds eind juli te ver voor de muziek uitgelopen. Zij speculeerden erop dat de Fed na vier verhogingen tot een rente van 2,5 procent een pas op de plaats zou willen maken, zeker omdat een recessie op de loer ligt. Daarnaast kunnen verdere renteverhogingen grote consequenties hebben op de huizenmarkt. Maar voorlopig neemt Powell dat voor lief. De volgende vergadering van de Fed is gepland op 21 september. Voorlopig wordt uitgegaan van een volgende verhoging met een half procentpunt tot 3 procent. Analisten denken dat de rente ook daarna omhoog zal gaan tot 3,5 of 4 procent, waarbij de inflatie zich stabiliseert. Afgelopen weekeinde lieten ook centrale bankiers in Europa zich niet onbetuigd. In de eurozone is de rente nog alleen van negatief naar nul procent teruggebracht. In Jackson Hole zeiden onder meer ECB-bestuurslid Isabel Schnabel en de Franse centrale bankpresident François Villeroy dat er een volgende stap moet worden gezet. Klaas Knot, president van De Nederlandsche Bank, zal bij het volgende ECB-overleg op 8 september pleiten voor een renteverhoging van minimaal 0,5 procentpunt en mogelijk zelfs 0,75 procentpunt. ‘Het inflatieprobleem in Europa is op dit moment zo groot dat ik denk dat het onze opdracht is om elke zes weken de rente te verhogen tot het moment dat het inflatiebeeld stabiliseert rond de 2 procent’, aldus Knot tegenover de NOS. De inflatie in de eurozone bedroeg in juli 8,9 procent op jaarbasis. Europa kan ook niet achterblijven op de VS, omdat de euro steeds verder wegzakt. Hierdoor wordt extra inflatie geïmporteerd omdat in dollar genoteerde grondstoffen duurder worden. Maar het krachtdadig aanpakken van de inflatie met het rentewapen is niet zonder gevaren. Nu al is er serieuze angst voor een recessie. De groei is veel sneller gedaald dan gebruikelijk voorafgaand aan een recessie. De enige vraag is of die recessie – twee kwartalen van negatieve groei – al in 2022 zal komen of pas in de eerste helft van 2023. In Europa ligt een rentestijging ook nog extra gevoelig, omdat daardoor de zwakke zuidelijke economieën met hun enorme staatsschulden in acute financiële problemen kunnen worden gebracht. Speculanten zouden nu al voor 39 miljard euro short zijn gegaan in Italiaanse obligaties in de verwachting dat ze die op langere termijn tegen lagere koersen terug kunnen kopen. Als dat lukt is de eurocrisis 2.0 een feit.||https://www.volkskrant.nl/economie/angst-voor-inflatie-is-bij-bankiers-groter-dan-die-voor-een-recessie-rentes-zullen-verder-gaan-oplopen~b6a5127c/
2022-08-29||Cuba loopt sneller leeg dan ooit: ‘Het is een stormloop naar de uitgang’||Daniel Triana (25) moet zich elke maand melden bij de politiechef in zijn buurtje in het stadsdeel El Vedado, net ten westen van het centrum van Cuba’s hoofdstad Havana. De film- en theateracteur staat te boek als activist en als ‘contra-revolutionair’ en heeft daarom de speciale aandacht van de eenpartijstaat. Antonio Gómez (42, niet zijn echte naam) draagt vier betaalde boetes bij zich. Hij kreeg de boetes nadat hij op 11 juli vorig jaar tijdens een protest tegen de regering werd gearresteerd. Sindsdien heeft hij de bewijsjes altijd bij zich voor het geval een agent hem staande houdt. Dan moet hij de bonnetjes kunnen tonen om niet weer te worden opgepakt. Triana is als acteur en lhbti-activist een bekend gezicht binnen Cuba’s artistieke elite. Die zichtbaarheid heeft hem tot nu toe behoed voor een gevangenisstraf, zegt hij. Ambulancechauffeur Gómez is een ‘jongen uit de barrio’, uit het oude Havana waar de onvrede broeit tussen de koloniale panden. Hij verloor zijn vader toen die begin jaren negentig per vlot de VS probeerde te bereiken. Honderden jonge Cubanen zoals Gómez werden dit voorjaar veroordeeld tot lange celstraffen, hij kwam tot nog toe weg met die boetes. Vandaar dat de ene activist de journalist thuis in zijn woonkamer ontvangt en met naam in de krant durft, al staat ‘het oog van Sauron’ op hem gericht, en dat de ander aan het eind van het gesprek in een barretje in oud-Havana vraagt om anoniem te blijven. ‘Ook al is mijn enige misdrijf dat ik het niet eens ben met het systeem.’ Gómez en Triana behoren tot de vele jonge Cubanen die de revolutie, inmiddels 63 jaar oud, spuugzat zijn. Opiniepeilingen ontbreken in Cuba, niemand weet precies hoeveel steun de Communistische Partij nog geniet of hoe talrijk de dissidenten zijn. Eén statistiek geeft wel een indicatie, Cubanen stemmen op de enige manier waarop ze kunnen stemmen: met de voeten. De Amerikaanse grenspolitie registreerde in de eerste helft van dit jaar een recordaantal van 157 duizend Cubaanse migranten die probeerden de VS binnen te komen. Alleen de ‘exodus van Mariel’ in 1980, toen 125 duizend Cubanen per boot de VS bereikten, komt in de buurt van de huidige cijfers. ‘Elke week ontdek ik dat weer een vriend of bekende is vertrokken’, zegt Triana. ‘Het is een stormloop naar de uitgang.’ Hij kan het ze niet kwalijk nemen, zegt hij. ‘Ik wil blijven zolang ik kan, maar uiteindelijk zal ik ook migreren. Hier is geen toekomst.’ De jonge artiest draagt zijn lange haar in een knotje op zijn hoofd, zijn nagels zijn lichtblauw gelakt. Hij definieert zichzelf als genderfluïde. Triana werd activist op 11 mei 2019 toen de staat ingreep tijdens een lhbti-mars. ‘Drie prominente dissidenten werden met geweld gearresteerd. De politie blokkeerde onze route en parkeerde een bus voor onze neus, om ons naar de officiële mars te brengen.’ Hoewel Cuba stappen zet richting meer rechten voor seksuele minderheden, ging een spontane demonstratie in Havana de staat te ver. ‘Achteraf klonk op de staatstelevisie het aloude liedje, dat het een door de Amerikanen ingegeven protest was.’ En dus ging hij op 11 juli 2021 weer de straat op toen in vrijwel alle Cubaanse steden spontane protesten uitbraken. Duizenden mensen eisten ‘vrijheid!’ Triana werd kortstondig gearresteerd en wordt sindsdien in de gaten gehouden door de staat. Ook Gómez bevond zich tussen de demonstranten en ook hij werd opgepakt. Het was de dag voor zijn verjaardag. ‘Een agent zag mijn geboortedatum op mijn id-bewijs. Hij zei: dit wordt de donkerste verjaardag uit je leven.’ Het rommelt in Cuba, meer nog dan het altijd al rommelde. De hoop die even oplaaide toen de Amerikaanse president Obama in 2016 de banden aanhaalde, kreeg sindsdien klap na klap. Fidel Castro overleed, Obama’s opvolger Trump voerde nieuwe sancties in, Raúl Castro droeg het presidentschap en de partij over aan Miguel Díaz-Canel (met 62 jaar een politicus van na de revolutie), de pandemie draaide het toerisme de nek om en Ruslands oorlog dreef ook in Cuba de prijzen op. Nu de pandemie wegebt, blijven vrijwel lege staatswinkels over. Het eiland kampt met verlammende schaarste, zelfs de haperende energiecentrales leveren stroom op rantsoen. ‘De economie is volledig ingestort’, zegt Gómez. ‘Ze (de regering, red.) kunnen het land niet meer onderhouden.’ Cuba loopt op zijn tandvlees en de staat grijpt naar repressie om de revolutie overeind te houden. In november boekte de regering een grote overwinning toen acteur en activist Yunior García op de dag van een door hem uitgeroepen volksprotest naar Spanje vluchtte. Enkelingen die alsnog de straat op gingen, liepen onmiddellijk in een politiefuik. ‘Zijn vertrek was een grote teleurstelling’, zegt Triana, al begrijpt hij de persoonlijke keuze van zijn collega. García had een van de 297 demonstranten kunnen zijn die dit voorjaar celstraffen tot 25 jaar kregen opgelegd. ‘Sinds november zijn de meeste activisten vertrokken’, zegt Triana. De staat biedt mensen een uitgang, stelt Gómez: ‘Het is een oud recept: het ventiel een beetje opendraaien.’ Wie niet langer binnen het systeem wil leven, mag gaan. Sinds november kunnen Cubanen (die een vliegticket kunnen betalen) zonder visum reizen naar het socialistische Nicaragua, en vanuit daar te voet verder. De migrantenstatistieken van de Amerikaanse grenspolitie lopen sindsdien op. Het werkt: op wat kleine nachtelijke protesten na, is de onvrede goeddeels terug in de fles – of geëmigreerd. Het is een hard gelag voor de activisten die blijven. ‘Mensen hebben nog steeds niet begrepen dat dit een strijd is van allen en niet van enkelen’, zegt Triana. ‘Als de verandering niet collectief is, dan is zij er niet.’||https://www.volkskrant.nl/nieuws-achtergrond/cuba-loopt-sneller-leeg-dan-ooit-het-is-een-stormloop-naar-de-uitgang~b6a04557/
2022-08-29||Hoe meer zielen, hoe meer vreugd op de Renaissance-school||Ik moet als de wiedeweerga onze spullen thuis inpakken en met de kinderen naar Almere verhuizen. Eigenlijk ben ik te laat – de eerste schooldag van de Renaissance-school is al een feit – maar gezien het bedroevend lage aantal aanmeldingen voor het uilennest van Baudet verwacht ik een warm onthaal voor elk nieuw kuiken aan de poort. Daarbij zullen ze op de Renaissance-school vast een lankmoedige gedragslijn hanteren ten opzichte van te laat komende Marokkanen; het is nu vooral zaak uit te groeien tot een volwaardige school. Dan kun je niet kieskeurig zijn. De ophef over de eerste Renaissance-school is wat eigenaardig. We hebben nu eenmaal de vrijheid van onderwijs vastgelegd in artikel 23 van de Grondwet en die bepaling staat nog altijd fier overeind. Om de zoveel tijd ontstaat er maatschappelijke verontwaardiging als blijkt dat onze grondwettelijke vrijheid door sommigen wordt ingezet ter verspreiding van onvrije ideeën. Dan blijken streng-gereformeerde scholen bijvoorbeeld geen trek te hebben in homoseksualiteit, wat mensen kennelijk verbaast. Ik zou eerder opkijken van het tegendeel; als er een uitbundige, in zwart leer gestoken homoseksuele leraar voor de klas zou staan heupwiegen tijdens het dictee, terwijl vroom biddende ouders in de veronderstelling waren dat ze hun kinderen juist in een ‘zuivere’ omgeving hadden geplaatst. Dat zou reden zijn om je belazerd te voelen, lijkt me. Maar goed, die maatschappelijke verontwaardiging ebt steevast weg zonder een letter van artikel 23 te hebben aangeroerd. De huidige oprisping over de Renaissance-school zal dat niet anders maken. Het is echter wel interessant om, telkens weer, de verbazing te registreren over het feit dat mensen, geheel vrijwillig, zulke onvrije instituten opzetten. Geregeld vallen de termen ‘wereldvreemd’, ‘niet meer van deze tijd’ en ‘een parallelle samenleving’. Men lijkt zich dan af te vragen waarom mensen zulke achterhaalde denkbeelden nastreven en welke ouders zo dwaas zijn om hun kinderen daaraan bloot te stellen. Die vragen gaan voorbij aan wellicht de belangrijkste succesfactor van strikt georganiseerde gemeenschappen: duidelijkheid. Of het nou de kerk is, een extremistische politieke partij of het studentencorps; het is buitengewoon prettig te weten wat de bedoeling is, welke plaats alles en iedereen heeft en welke kant de hele mieterse boel opgaat. Vrijheid is een groot goed, maar stuurloos ronddobberen is een groter kwaad. Allemaal leuk en aardig, dat individualisme, maar het is doodvermoeiend om de hele tijd alles zelf te moeten verzinnen. Zeker wanneer er zoveel mis lijkt te gaan. Dus ik begrijp het wel, die Renaissance-school. Het ís ook niet leuk, al dat ‘negatief gedoe over de witte man’. En die klimaatverandering stelt ons voor zo’n overweldigende opgave, daar mag een mens best even van schrikken en terugdeinzen. Niet iedereen kan de held uithangen, dus Baudet hoeft zich nergens voor te schamen. Evenmin heeft het in dit soort gevallen zin om je op te winden, of een ander te bestempelen als de volgende gevaarlijke idioot. Beter is het om volop mee te doen, met een onstuitbare inzet bovendien. Vandaar onze verhuizing naar Almere: er moeten zoveel mogelijk kinderen op die school worden ingeschreven! Hoe meer vrolijke zielen uit alle windstreken van Nederland zich aansluiten, hoe meer vreugd. Je moet die woede en afkeer tegen onze samenleving een beetje uitdunnen. Of omvolken, zo u wilt.||https://www.volkskrant.nl/columns-opinie/hoe-meer-zielen-hoe-meer-vreugd-op-de-renaissance-school~b580d2b1/
2022-08-29||Minister grijpt hard in bij islamitische As-Siddieqscholen: bestuur moet opstappen||Het bestuur is volgens de Onderwijsinspectie al jarenlang verwikkeld in een interne machtsstrijd, waardoor het zijn belangrijkste taak niet kan uitvoeren: het aansturen van de drie basisscholen waarvoor het verantwoordelijk is. Het gaat om Al Yaqoet, Al Maes en Al Jawhara, met in totaal bijna 1.200 leerlingen. De inspectie ziet verder een ‘grote mate van verwevenheid’ met de stichtingen achter het leerlingenvervoer en de weekendscholen, waar Koranlessen worden gegeven. Dit heeft geleid tot onrechtmatige uitgaven, waarmee ‘derden’ zich financieel hebben verrijkt. De Onderwijsinspectie wilde het rapport in de tweede helft van september publiceren. Omdat het is uitgelekt, zag de minister zich genoodzaakt maandag al bekend te maken dat hij voornemens is ‘een aanwijzing’ op te leggen. Dat is de zwaarste bestuurlijke maatregel voor scholen en houdt in dat een interim-bestuur orde op zaken komt stellen. Werkt het huidige bestuur hier niet aan mee, dan krijgt de stichting geen overheidsgeld meer en worden de scholen gesloten. Bovendien kort het ministerie de As-Siddieqscholen met 15 procent van het toegekende bedrag, omdat het bestuur geen gehoor gaf aan eerdere afspraken met de Onderwijsinspectie om verbeteringen door te voeren. Ook verlangt de minister dat de stichting bijna 300 duizend euro aan onrechtmatige uitgaven terugstort. Dit geld ging onder meer naar leerlingenvervoer, wat een exclusieve gemeentetaak is. Nog eens 93 duizend euro ging naar ‘niet-educatieve excursies en activiteiten’, zoals uitstapjes naar Walibi en de huur van springkussens. De minister noemt de bevindingen uit het rapport maandag in een interview met Het Parool ‘heel zorgelijk’. ‘Er ontbreekt een specifiek veiligheidsbeleid en het stimuleren van actief burgerschap en sociale cohesie schieten tekort’, zegt Wiersma. ‘Terwijl dat elementen zijn om de leerlingen een goede basis te geven.’ De gebeurtenissen op de de As-Siddieqscholen, die maandagavond niet bereikbaar waren voor commentaar, vormen het meest recente hoofdstuk in het hoofdpijndossier over het islamitisch onderwijs. Eerder moesten het Islamitisch College in Amsterdam en het Rotterdamse Ibn Ghaldoun hun deuren sluiten na bestuurlijke twisten en meldingen van examenfraude. Het Amsterdamse Cornelius Haga Lyceum, dat in een slepende rechtsgang met de overheid verwikkeld raakte na beschuldigingen van de AIVD over anti-democratische invloeden, is nog wel open. Een poging van de voormalige Onderwijsminister Arie Slob om het bestuur te vervangen, strandde bij de rechter. In een laatste rapport over de school, dat dit jaar werd gepubliceerd, beoordeelde de inspectie de onderwijskwaliteit als ‘zeer zwak’.||https://www.volkskrant.nl/nieuws-achtergrond/minister-grijpt-hard-in-bij-islamitische-as-siddieqscholen-bestuur-moet-opstappen~b7d8d37d/
2022-08-29||Welk beschaafd iemand kan cynisch Nederland besturen én verkopen?||‘Een beschaafde man’, zo typeerde columnist Martin Wolf van The Financial Times zondag in Buitenhof premier Mark Rutte. Het orakel van de great & good, die jaarlijks in de peperdure sneeuw van Davos confereren, constateerde dat een kleine open economie als Nederland meedeint op de woelige baren van het wereldgebeuren. Eigenlijk doet de premier van Nederland er niet zoveel toe. Commentatoren en columnisten roepen nu in koor dat Rutte zijn tijd heeft gehad. Als hij opstapt, zou het land een zucht van verlichting slaken. Helaas is dat maar voor één dag. Of misschien zelfs voor een paar uurtjes. Rutte zou kunnen worden vervangen door Klaas Dijkhoff of Sophie Hermans, maar ook kabinet-Dijkhoff I of kabinet-Hermans I zal met de handen in het haar zitten over de vluchtelingenopvang, het stikstofprobleem, de toeslagenaffaire en het koopkrachtverlies. Er gaat geen crisis weg met het opstappen van een premier, laat staan alle crises. Vluchtelingen zullen niet besluiten massaal naar Denemarken te gaan in plaats van Nederland, noch zullen luchtkastelen uit de grond worden gestampt waarin de vluchtelingen kunnen worden gehuisvest. De stikstof moet ook dan worden verminderd en de koopkracht gerepareerd. Als een simpele vervanging niet volstaat, moet met het vertrek van Rutte de coalitie worden opgeblazen en mag het volk spreken. Maar die zal het volgens de laatste peilingen alleen nog erger maken. Bij nieuwe verkiezingen houdt de coalitie nog maar 44 zetels over. Zelfs als daar andere ‘redelijke partijen’ (PvdA, GroenLinks) aan mee zouden doen, is er geen meerderheid. De beste oplossing is een nieuwe regering van protestpartijen met Caroline van der Plas als premier, Wilders op Binnenlandse Zaken en Asielbeleid, Baudet op Financiën, Eerdmans op Buitenlandse Zaken, Marijnissen op Sociale Zaken en Ouwehand op Landbouw en Milieu. Het poldermodel eindigt als een bananenrepubliek. En verder doemdenkend worden regeringen van bananenrepublieken nogal eens omver geworpen met een coup. De generaals werken al aardig aan hun pr. De commandant der Strijdkrachten Onno Eichelsheim deed onlangs zelfs mee aan de Canal Parade tijdens Pride. Rutte zou over zijn houdbaarheidsdatum zijn. Maar dat geldt ook voor Olaf Scholz. Driekwart van de Duitsers is ontevreden over hem en hij zit er niet eens een jaar. Macron heeft na zijn herverkiezing een vrije val gemaakt. En Biden, die toch best wel wat voor elkaar krijgt, wordt door de meeste Amerikanen evenmin gepruimd. De Indiase premier Modi blijkt de enige leider van een democratisch land te zijn die de steun van de meerderheid geniet. Aan Nederland is nog veel kapot te maken. Ten slotte groeide de economie met 2,6 procent in het laatste kwartaal. Dankzij de inflatie daalt de staatsschuld naar 47 procent van het bbp en het overheidstekort naar 0,9 procent. Dit land heeft het beste of één na beste pensioenstelsel ter wereld en het op drie na beste zorgsysteem in de wereld. Maar in al het cynisme verstommen deze cijfers. Misschien is er een ander beschaafd iemand te vinden die het beter kan verkopen.||https://www.volkskrant.nl/economie/welk-beschaafd-iemand-kan-cynisch-nederland-besturen-en-verkopen~bafbeaa2/
2022-08-29||In het kleine Nieuw-Beijerland komt het vrachtwagendrama hard aan: ‘Wij zijn allen één in het verdriet’||‘Wie behoefte heeft aan hulp, kan zich bij ons melden’, zei huisarts Adrie Evertse zondag ten overstaan van een zaal vol verdriet. Vier huisartsen en de dominee kwamen naar de besloten bijeenkomst over het ‘verschrikkelijke vrachtwagendrama’ waarmee de inwoners van Nieuw-Beijerland en omstreken zaterdagavond werden geconfronteerd. In één klap vielen daarbij zes doden en zeven gewonden. Hoe ga je daar als kleine gemeenschap mee om? ‘Deze calamiteit heeft een niet te onderschatten impact op tientallen betrokkenen’, benadrukt woordvoerder Alma de Haan van Slachtofferhulp Nederland. ‘Mensen zijn in shock. Voor ons is dit vergelijkbaar met grote incidenten zoals het gijzeldrama in de Amsterdamse Apple Store in februari, of de schietpartij in McDonald’s in Zwolle in april.’ Collega’s van Slachtofferhulp gingen direct na de oproep van de politiemeldkamer naar de plek van het ongeluk. Ze verzamelden telefoonnummers van zoveel mogelijk betrokkenen, die zondag en maandag werden gebeld met de vraag hoe het met ze gaat en of ze bijstand nodig hebben. Daaruit komen vooral veel vragen, zegt De Haan, variërend van ‘Hoe ga ik met mijn kinderen om in deze stresssituatie’, tot vragen over medische en juridische aspecten of het regelen van een begrafenis. De komende anderhalve maand worden ooggetuigen en nabestaanden door Slachtofferhulp gemonitord. Volgens De Haan ‘leert de ervaring dat de meeste betrokkenen na vijf à zes weken hun normale bestaan min of meer weer een beetje kunnen oppakken. De – gemiddeld – 20 procent met wie het daarna niet goed gaat, omdat ze bijvoorbeeld kampen met nachtmerries of een verstoorde eetlust, verwijzen we door naar medische hulp.’ Omdat veel nabestaanden vragen hebben over omgang met de media, is daarvoor Lars Walder van de organisatie Namens de Familie – een onderdeel van Slachtofferhulp Nederland – aangesteld. ‘Ik deal met journalisten die niet altijd even netjes zijn’, zegt Walder, ‘zoals verslaggevers die ineens op het erf van een nabestaande staan.’ Maar hij bemiddelt ook tussen betrokken familieleden en bijvoorbeeld talkshowhosts die vragen of Walder ze met iemand in contact kan brengen die zou willen aanschuiven bij een praatprogramma. De gemeente Hoeksche Waard draait op volle toeren. Hoewel in deze christelijke gemeenschap op zondag alles is gesloten, waren nu meer dan veertig gemeenteambtenaren in het gemeentehuis aan het werk, zegt Anne Karsbergen, woordvoerder en adviseur van waarnemend burgemeester Aptroot. ‘We regelen veel praktische zaken, zoals de persconferentie, de besloten bijeenkomst en openstelling van ons klantcontactcentrum op zondag. We houden op de website een liveblog bij over alle ontwikkelingen en we hebben het Team Nazorg ingesteld.’ Het team, dat officieel Team Nafase heet, richt zich onder meer op de inrichting van condoleanceregisters, zowel digitaal als fysiek, in overleg met de nabestaanden. ‘Wij richten ons op het maatschappelijk deel van de impact op de bewoners’, zegt gemeentefunctionaris Wera de Jong. ‘We leggen contact tussen alle partijen en kunnen bijvoorbeeld begraafplaatsmedewerkers inzetten bij speciale uitvaartwensen, en faciliteren bij een herdenkingsdienst, een stille tocht of monument, als dat gewenst is. Daarover hebben we dinsdag vervolggesprekken met de drie woordvoerders die de buurtbewoners hebben aangewezen.’ Het onderzoek naar de chauffeur en zijn vrachtwagen is nog in volle gang. De politie heeft inmiddels twaalf familieagenten aangewezen die het contact vormen tussen familie van de slachtoffers en de politie. Zij informeren de nabestaanden over de voortgang van het rechercheonderzoek. Volgens politiewoordvoerder Esha Gowricharn ‘zullen meer familieagenten worden ingezet als dat de komende tijd nodig blijkt’. Bij de ijsclub waar de vrachtwagen van de dijk af reed, leggen omwonenden aanhoudend bloemen. Het is heel stil op de pittoreske fiets- en wandelpaden, waar het doorgaans wemelt van de toeristen en dagjesmensen. Net als bij verschillende sportverenigingen in de buurt, hangen op de scholen in Oud-Beijerland de vlaggen halfstok. Rector Jeanette Warmels van de christelijke scholengemeenschap Willem van Oranje heeft alle leerlingen, hun ouders en medewerkers berichten gestuurd met haar medeleven. ‘Alle docenten van beide schoollocaties hebben we gevraagd om maandag in de klas bij deze immense gebeurtenis stil te staan’, zegt de rector. ‘En we krijgen veel mails van bezorgde ouders van betrokken kinderen of we die speciaal in de gaten willen houden. Daarover worden hun mentoren ingelicht. De stilteruimte van onze school is de hele week open. Daar kunnen leerlingen briefjes schrijven en met elkaar stilstaan bij dit verdriet.’ De kerk zat zondag twee keer helemaal vol, en beide diensten zijn online veel vaker bekeken dan gewoonlijk. ‘Ik kom net van de plek des onheils’, vertelt dominee Ad Pors van de dorpskerk in Nieuw-Beijerland. ‘Ik kwam aanlopen, stelde mezelf voor en had in no time gesprekken over leven en dood met de mensen die daar verzamelen.’ Er heerst grote verslagenheid, maar het drama verbroedert, zegt de dominee, die merkt dat er grote behoefte is aan pastorale bijstand, ook bij mensen die niet lid zijn van een kerk. ‘Mensen die elkaar niet of amper kennen, zie je met elkaar praten, elkaar omhelzen, iedereen steunt elkaar. We zijn allen één in het verdriet.’||https://www.volkskrant.nl/nieuws-achtergrond/in-het-kleine-nieuw-beijerland-komt-het-vrachtwagendrama-hard-aan-wij-zijn-allen-een-in-het-verdriet~ba024ebd/
2022-08-29||Hopelijk komen NS-directie en bonden snel tot elkaar||Vandaag ligt het hele Nederlandse spoor plat. Elke scholier, student of werknemer die geen alternatief vervoer heeft, moet noodgedwongen thuisblijven. Vakbond FNV hoopt de directie van de NS zo te bewegen de lonen flink op te schroeven. Voor de hele economie is het zwaar om na corona een tweede klap (de inflatie) te verwerken, maar de NS hoort ontegenzeggelijk tot de grootste slachtoffers. Voordat het coronavirus toesloeg, hadden de Spoorwegen een ambitieus groeipad ingezet: de reizigersaantallen groeiden, de frequentie van treinen op belangrijke trajecten werd opgevoerd en de bedrijfsresultaten waren gezond. De toenmalige bestuursvoorzitter Roger van Boxtel was vast van plan forenzen massaal te verleiden de auto te verruilen voor de trein. De lockdown raakte de trein recht in zijn gezicht. Nederland ging massaal thuiswerken en wie nog wel naar zijn werk ging, nam liever de auto. Dan was een mondkapje niet nodig en was er geen gevaar om besmet te raken. Toen de lockdown eenmaal ten einde was, bleven veel Nederlanders thuiswerken. Vooral mensen met een kantoorbaan, en die nemen in het algemeen eerder de trein dan mensen die in de bouw of industrie werken. Zo kon het dat, terwijl de files al snel weer op het oude niveau terugkeerden, de treinen leeg bleven en de NS afhankelijk bleef van overheidssteun. De NS-directie verwacht inmiddels dat pas in 2026 alle reizigers van voor corona zijn teruggekeerd. Het bedrijf zal daardoor nog lang steun van het kabinet nodig hebben. Tegelijkertijd wordt het concern nu geplaagd door personeelstekorten en stakingen, wat het herstel verder zal vertragen. Het is niet makkelijk om aan de eisen van de FNV tegemoet te komen. De vakbond eist onder meer automatische prijscompensatie zodat de lonen meestijgen met de stijgende prijzen. Dat is bij de huidige inflatiecijfers niet goedkoop. De FNV ziet de staking bij de NS als een voorbode van een ouderwets hete herfst. De vakbond heeft er geen belang bij zich al te snel bij een bod van de NS-directie neer te leggen. Niettemin is te hopen dat directie en bonden snel tot elkaar komen, om te voorkomen dat het openbaar vervoer nog verder wordt verzwakt. De enige aandeelhouder van de Spoorwegen, de Nederlandse staat, geeft die hopelijk de financiële ruimte om sterk te blijven en zo snel mogelijk terug te keren naar het groeipad. Het kabinet zou daarnaast de boodschap moeten uitdragen dat het zoveel mogelijk Nederlanders uit de auto in de trein wil krijgen. Autorijden moet uiteindelijk duurder worden, een treinkaartje liefst goedkoper. Door de accijns op benzine te verlagen, heeft het kabinet nu precies het omgekeerde signaal gegeven.||https://www.volkskrant.nl/columns-opinie/hopelijk-komen-ns-directie-en-bonden-snel-tot-elkaar~baed60b5/
2022-08-29||Volleyballers winnen na slechte start toch van Argentinië||Door de zege op de winnaar van olympisch brons is Nederland al zeker van plaatsing voor de achtste finale. Vier jaar geleden eindigde Nederland na jaren afwezigheid op de achtste plek op het WK. De ploeg staat dertiende op de wereldranglijst. Nederland won in juni ook al met 3-2 van Argentinië, dat zes plaatsen hoger staat op de wereldranglijst. Maandag leek een herhaling lange tijd ver weg. De twee landen waren in de eerste set nog aan elkaar gewaagd, maar uiteindelijk braken te veel Nederlandse fouten de ploeg op. Vier services verdwenen achter elkaar in het net, de winnende Argentijnse service raakte het net wel, maar viel net de goeie kant op: 30-28. In de tweede set nam de Nederlandse slordigheid alleen maar toe, de Argentijnen namen afstand en wonnen eenvoudig met 25-20. Het leidde tot ergernis bij bondscoach Roberto Piazza, die zich zichtbaar opwond tijdens een time-out. Voor de camera – bij volleybal worden coaches tussentijds geïnterviewd – legde de Italiaan uit dat hij vond dat een punt te makkelijk was weggegeven. ‘We moeten klaar zijn om te vechten.’ Na de pauze lieten zijn spelers zien dat de boodschap was overgekomen. De services liepen beter en geleidelijk liep het gat op tot vijf punten. Met 25-21 trok Nederland de set naar zich toe. De Argentijnen stribbelden in de vierde set nog lang tegen (27-25), waarna Nederland in de vijfde set aan alle twijfel een eind maakte: 15-9. Woensdag speelt Nederland nog tegen Iran, dat zaterdag ook met 3-2 van Argentinië won. De twee landen gaan uitmaken wie als eerste en tweede eindigt in de poule. Een hogere plek levert, in ieder geval in theorie, een minder zware tegenstander op in de achtste finale.||https://www.volkskrant.nl/sport/volleyballers-winnen-na-slechte-start-toch-van-argentinie~b78d1945/
2022-08-29||Een paspoort zonder m of v: veel plezier ermee!||De omstreden transgenderwet gaat het misschien mogelijk maken dat iedereen die dat wil zijn geslacht bij de burgerlijke stand kan laten wijzigen. Martin Sommer is er bezorgd over. Hij vraagt zich of iedereen dan zonder tussenkomst van deskundigen kan kiezen voor medische behandelingen rond geslachtsverandering. Ik ben het roerend eens met Liesbeth Woertman die voorstelt die hele m/v uit alle paspoorten te halen. We houden gewoon op met het onzinnige, achterhaalde gebruik bij iemands geboorte bij de burgerlijke stand te laten registreren wat de boreling tussen de beentjes heeft. Dat doen we toch ook niet met, bijvoorbeeld, huidskleur? Het is niet relevant en het gaat niemand iets aan. Je mag zijn wie je bent, worden wat je wil en liefhebben hoe je verlangt, zonder dat jouw kleur of je geslachtsdelen je mogelijkheden bepalen of belemmeren. Ieders lichaam is dan meteen goed zoals het is. Veel plezier ermee! Heleen Vellekoop, Dwarsgracht Complimenten voor de zeer solide, zes pagina’s tellende reconstructie door Gijs Beukers van het ‘Verraad van Anne Frank’-project. Toch een paar kritiekpuntjes: het boek is in veel meer talen en landen verschenen dan gemeld: het is in ook in alle Spaanstalige Midden- en Zuid-Amerikaanse landen verkrijgbaar, in Portugal en in alle Scandinavische landen. Het terugroepen van een boek door een uitgever is beslist geen unicum: twee jaar geleden trok uitgeverij Aspekt het boek Hitlers diamanten, dat bol stond van antisemitische complottheorieën, terug na kritische berichtgeving in The Post Online door Jaap van den Born, Bas Paternotte en ondergetekende.Bart F.M. Droog, onderzoeksjournalist, Eenrum ‘Als een kop zo anders wordt begrepen dan je bedoelt, heb je iets verkeerd gedaan’, aldus hoofdredacteur Pieter Klok naar aanleiding het stuk over een groep asielzoekers. Ik ben het daar niet mee eens. Niets verkeerd. Het is juist de menselijke blik van de Volkskrant die dit groepje overlastgevers uit veilige landen ook durft te belichten. Want die zijn er en daar mogen, nee, moeten we onze ogen ook niet voor sluiten.Tonny Rodermond, Nieuw-Vennep Kunnen we de opvang en afhandeling van de registratie van vluchtelingen in Ter Apel niet laten doen door Mojo? Zij zijn bedreven in het registreren van honderdduizenden concertbezoekers, accommoderen van tienduizenden mensen op terreinen, bouwen van tenten, aanleggen van infrastructuren als toiletten, catering, et cetera. Hans Hartzheim, Den Haag Dankzij Otgaar e.a keek ik naar Zomergasten, met Bessel van der Kolk. Als sociaal pedagoog ken ik de strakke denklijnen van het recht en de soms absurde situaties hierdoor voor vluchtelingen. We zouden welhaast vergeten dat achter al die lastige situaties voor het krakende systeem dat juristen hebben bedacht, individuele tragedies schuilgaan. We zagen in de zomergast een genuanceerde wetenschapper die niet verkondigde dat hij het antwoord had, maar uitlegde hoe traumatiserende ervaringen doorwerken in het dagelijks leven en hoe die dagelijkse herbeleving van het lichaam mensen blokkeert verder te gaan met hun leven. Dank NPO, voor een verrijkend programma. En dank Volkskrant voor het ruimte geven aan rechtspsychologen die pretenderen dat wat niet in hun systeem past, schadelijk is voor de maatschappij. Zwart-witter kan het in Nederland niet worden.Ton Pennings, Zweden Onder de kop ‘Premier Rutte, u heeft uw record, maar moet nu toch echt vertrekken’, richt Teun van de Keuken zich tot Rutte. De column is mij uit het hart gegrepen, maar beter was geweest als de pijlen niet op Rutte maar op de kiezers waren gericht. Immers, ‘elk volk krijgt de regering die het verdient’. Die gedachte komt niet toevallig voort uit een conservatieve stroming tijdens de Franse Revolutie.Tamar van Raalte, Den Haag ‘De mens gaat weer naar de maan.’ Laat dat ‘weer’ maar weg.Sylvia Lammers, Nijmegen||https://www.volkskrant.nl/columns-opinie/een-paspoort-zonder-m-of-v-veel-plezier-ermee~bfefec28/
2022-08-29||Frans bedrijfsleven moet energie besparen om rantsoenering of afsluiting te vermijden||Dat heeft de Franse premier Elisabeth Borne maandagmiddag aangekondigd tijdens een bijeenkomst van Medef, de grootste Franse werkgeversorganisatie. Wordt het besparingsdoel niet gehaald, dan dreigt rantsoenering of kan de energietoevoer plots worden onderbroken. In dat geval zullen bedrijven als eerste worden geraakt, verzekerde Borne. Begin oktober zal de premier de eerste balans opmaken. Als de bezuinigingsplannen vanuit het bedrijfsleven dan niet op niveau zijn en Rusland de gastoevoer volledig afsluit, volgen mogelijk dwingender maatregelen voor bedrijven, zo verklaarde een bron uit de entourage van de premier tegenover het Franse persbureau AFP. Afgelopen weekend nam Borne alvast een voorschot op de bezuinigingsplannen. In een interview met dagblad Le Parisien verzekerde ze Franse burgers niet ‘thuis te zullen controleren’ op de gevraagde besparingen, maar voor bedrijven zullen beperkingen ‘met gezond verstand’ nodig zijn. Als voorbeeld wees ze daarbij naar twee eerder aangekondigde maatregelen waarover de Franse Raad van State zich momenteel buigt: het uitzetten van lichtreclame ’s nachts en de verplichte sluiting van winkeldeuren als binnen airconditioning wordt gebruikt. Voorafgaand aan de toespraak van premier Borne had de voorzitter van de werkgeversvereniging, Geoffroy Roux de Bézieux, verklaard de doelstelling van tien procent als fors maar noodzakelijk te zien. Vanuit het bedrijfsleven wordt volgens hem nu vooral gekeken naar de temperatuur op kantoren: minder airconditioning in de zomer, een lagere verwarming in de winter en alternatieven voor woon-werkverkeer waar nu één auto per persoon wordt gebruikt. Daarnaast zullen bedrijven het productieproces moeten herzien. De oproep van Borne aan het bedrijfsleven volgt op de eerdere waarschuwingen van president Emmanuel Macron dat zuinigheid onvermijdelijk zal zijn om stroomstoringen deze winter te voorkomen. Bij de eerste ministerraad sinds de zomervakantie, afgelopen woensdag, sprak president Macron zelfs van het ‘einde van voorspoed en zorgeloosheid’. Sinds het begin van de oorlog in Oekraïne heeft hij de Fransen herhaaldelijk opgeroepen ‘de prijs te betalen’ voor hun vrijheid. De grote energiebedrijven EDF, TotalEnergies en Engies deden eerder deze zomer al een gezamenlijke oproep aan burgers om hun consumptie fors te verminderen. Zelf zal de staat het goede voorbeeld geven, beloofde premier Borne maandagmiddag tegenover de werkgevers: in september moeten alle ministeries eveneens hun plannen presenteren om hun energieverbruik met minstens 10 procent in te perken.||https://www.volkskrant.nl/nieuws-achtergrond/frans-bedrijfsleven-moet-energie-besparen-om-rantsoenering-of-afsluiting-te-vermijden~b361c32b/
2022-08-29||VN-inspecteurs zijn op weg naar kerncentrale Zaporizja. Wat kunnen en mogen ze daar doen?||In maart, vlak na het begin van de invasie, bezette Rusland de grootste Europese kerncentrale bij de Oost-Oekraïense stad Zaporizja. Russische militairen maakten van de centrale een legerbasis door er in juli raketwerpers te installeren. Naar verluidt zijn er vijfhonderd Russische soldaten gevestigd. Oekraïne beschuldigt Rusland van het aanvallen van omliggende steden, al wordt dat door Rusland ontkend. Terugvechten is lastig vanwege de dreigende gevolgen van het raken van de kerncentrale, hoewel Rusland op zijn beurt Oekraïne daar wel van beschuldigt (wat Oekraïne weer ontkent). Feit is dat de regio rond de kerncentrale de afgelopen weken is uitgegroeid tot een brandhaard in de oorlog en het toneel is van branden en explosies. Op het dieptepunt werden in één nacht 120 raketaanvallen waargenomen. Maandag stelden Russische autoriteiten een gewapende drone te hebben neergehaald, en dat het dak van de kerncentrale door Oekraïense beschietingen beschadigd is geraakt. De Verenigde Naties vroegen Rusland de regio te demilitariseren, maar daar wil Rusland niet aan. Na lang aandringen en tussenkomst van de Franse president Macron ging Poetin akkoord met toelaten van IAEA-inspecteurs. De centrale bij Zaporizja is tamelijk modern en met muren van 1,75 meter dik behoorlijk beschermd. De kans op explosies of brand binnen in de kerncentrale is daarom beperkt. Een groter risico is volgens experts wanneer de kerncentrale door de gevechten afgesloten blijft van het Oekraïense stroomnet. Uit voorzorg sloot Rusland de centrale vorige week al van het net af, vanwege een brand in de nabije omgeving. Als ook de noodaggregaten dan door hun diesel heen zijn, kunnen de reactoren niet langer gekoeld worden. Daardoor ontstaat een zeer groot risico dat de kernbrandstof gaat smelten en radioactiviteit vrijkomt. Oekraïense autoriteiten zijn al begonnen met het uitdelen van speciale medicijnen, die de kans op kanker door radioactiviteit verkleinen, aan omwonenden. De VN-delegatie is maandagochtend vanaf Wenen vertrokken en komt later deze week aan. De VN willen niks kwijt over de exacte reisroute en werkzaamheden van de inspecteurs. Hoewel Rusland een veilige doorgang heeft beloofd, is het nog de vraag in hoeverre de delegatie de centrale veilig weet te bereiken en toegang krijgt van Russische militairen. De door Rusland benoemde gouverneur van Zaporizja, Jevhen Balytsky, zei in een tv-interview vorige week niets van de VN-delegatie te verwachten, omdat ze ‘in de broekzak van de VS’ zitten. Maar het werk van de inspecteurs kan ook in het belang van Rusland werken. Volgens de VN is de kennis over kernenergie bij de aanwezige soldaten beperkt. Radioactieve straling kan, afhankelijk van de wind, ook in Rusland en door Rusland bezette gebieden terechtkomen. Rusland stelt dat beveiligingssystemen beschadigd zijn geraakt bij Oekraïense aanvallen. De inspecteurs zullen deze systemen controleren en zo nodig herstellen. Bovendien kunnen ze inschatten hoeveel diesel er nog is voor noodsystemen en zo nodig meer diesel laten aanvoeren. Bovendien, zo meldde The New York Times zaterdag, heeft Rusland inspraak gehad bij de samenstelling van het IAEA-team. Tussen de dertien experts die met de Argentijnse directeur Rafael Grossi meereizen, zitten geen Amerikanen of Britten, maar wel experts uit Servië en China, landen die zich niet uitspreken tegen de oorlog. Tegelijkertijd zijn er ook experts uit pro-Oekraïnelanden als Polen, Litouwen, Italië en Frankrijk mee. Er zijn nog slechts twee kernreactoren actief, de andere vier zijn uitgeschakeld door de Oekraïense medewerkers die de centrale nog altijd draaiende houden. Aan de BBC vertellen twee medewerkers dat ze min of meer worden gegijzeld door de Russen, die hen voortdurend onder schot houden. Ze mogen Zaporizja niet verlaten. Dezelfde medewerkers waarschuwen ervoor dat Rusland van plan is de centrale definitief van het Oekraïense elektriciteitsnetwerk af te halen en de stroom naar de Krim te laten gaan. Inlichtingendiensten signaleerden eerder hetzelfde voornemen.||https://www.volkskrant.nl/nieuws-achtergrond/vn-inspecteurs-zijn-op-weg-naar-kerncentrale-zaporizja-wat-kunnen-en-mogen-ze-daar-doen~b232473d/
2022-08-29||‘Gezinshereniging bewust traineren mag niet, en dat is wel wat het kabinet doet’||De vier coalitiepartijen die zich in de asieldiscussie in twee tegenovergestelde kampen bevinden, toonden zich vrijdag allemaal tevreden. Met de zwaarbevochten asieldeal wordt volgens VVD en CDA gezinshereniging opgeschort en behoort dwangopvang zoals in Tubbergen tot het verleden. Volgens D66 en ChristenUnie biedt de deal juist zicht op verplichte opname van asielzoekers door gemeenten. Deze twee coalitiepartijen claimen bovendien dat aan de Europese regels omtrent gezinshereniging niet wordt getornd. Mark Klaassen is universitair docent vreemdelingenrecht aan de Universiteit Leiden met een bijzondere interesse voor gezinshereniging. Daarnaast is hij lid van de onafhankelijke commissie Vreemdelingenzaken die het kabinet op het gebied van migratie adviseert. ‘Bij de passage in de Kamerbrief over de gezinshereniging dacht ik direct: dit is juridisch niet haalbaar.’ ‘Het kabinet kan die niet opschorten. Dat schrijft staatssecretaris Eric van der Burg (Asiel) zelf ook in de Kamerbrief. Nederland is gehouden aan de internationale asielafspraken. Op basis van de EU-gezinsherenigingrichtlijn mag de hereniging van gezinsleden niet worden geweigerd aan mensen die hier een verblijfsstatus hebben gekregen. ‘Ook mag het kabinet niet als voorwaarde stellen dat een statushouder eerst een eigen woning moet hebben voordat zijn familie mag overkomen. Ik vermoed dat het kabinet daarom aan de juristen heeft gevraagd wat er wél kan. ‘Dus zijn ze uitgekomen bij een vertraging van de termijn waarbinnen beslist wordt of gezinshereniging mag plaatsvinden en van de termijn waarbinnen vervolgens daadwerkelijk een visum wordt verleend aan familieleden die mogen overkomen. Dat komt neer op een beslissing na 9 maanden en een visumverlening na 6 maanden.’ ‘Hoe politieke partijen het akkoord uitleggen is aan hen. Aan de EU-richtlijn wordt misschien niet direct getornd, maar het is absoluut niet de bedoeling om de beslistermijnen op te rekken. Het kabinet handelt daarmee in strijd met de richtlijn. Zowel naar de geest als de letter. De termijn van 9 maanden waarbinnen een besluit moet vallen is een maximum. De richtlijn schrijft voor dat ‘zo spoedig mogelijk’ moet worden besloten over hereniging. De beslisperiode is niet bedoeld om een wachtperiode te creëren. Bewust traineren mag niet, en dat is wel wat het kabinet doet.’ ‘Het probleem is, dat het voor statushouders moeilijk procederen wordt. Dat zit zo: als belanghebbende kun je deze praktijk pas bij de rechter aankaarten als je in beroep gaat tegen een besluit. In dit geval betekent het dat een statushouder die de dupe is van dit beleid, pas in beroep kan gaan ná de 9 maanden die het kabinet volledig wil benutten. Het kabinet heeft duidelijk gemaakt dat de maatregelen tijdelijk zijn, tot 2024. Tegen de tijd dat de rechter zich over deze kwestie heeft kunnen buigen, zal de praktijk waarschijnlijk alweer zijn opgeschort.’ ‘Dat wordt lastig. Het gaat hier niet om een wetswijziging waar de Kamer voor of tegen stemt, maar om een interpretatie van een EU-richtlijn. De Kamer kan een motie indienen, maar ook in dat geval zul je rekening moeten houden met de samenstelling van de Kamer. Die is in meerderheid voor strengere asielregels.’ ‘Ook dat klopt gedeeltelijk. Bij de dwang in Tubbergen heeft de staatssecretaris gebruikgemaakt van een noodbevoegdheid. Dat wordt nu juridisch netjes in een gemeentelijke taakstelling geregeld. De VVD kan dus enerzijds wel zeggen dat dwang zoals in Tubbergen er niet meer komt, maar de opvang van asielzoekers wordt nu wel degelijk verplicht. Net als de verplichting voor gemeenten om statushouders te huisvesten.’ ‘Hiermee zal het kabinet juridisch niet in de problemen komen. Het is geen verplichting. Maar het kabinet zet hiermee wel de samenwerking met Turkije op het spel. Het klinkt misschien heel sterk om het hervestigingsprogramma op halt te zetten, maar daarmee loopt Nederland ook het risico dat Turkije Syriërs nu gewoon laat doorreizen.’||https://www.volkskrant.nl/nieuws-achtergrond/gezinshereniging-bewust-traineren-mag-niet-en-dat-is-wel-wat-het-kabinet-doet~b1f7e5fe/
2022-08-29||Het Stap-budget: win-win-win, vooral voor commerciële cursusaanbieders en adviseurs||Dat doodgoede bedoelingen verkeerde gevolgen hebben, stemt treurig. Vooral omdat het zo vaak gebeurt en er zelden iets van wordt geleerd. Het is moeilijk om mensen die noden in de maatschappij – op de arbeidsmarkt, in het onderwijs, in de mantelzorg – willen verhelpen iets te verwijten, ook al maken ze een zootje van. De intenties waren toch nobel? Voorbeelden zijn de 8,5 miljard voor het Nationaal Programma Onderwijs, waarover de Rekenkamer liet weten dat de doelmatigheid ervan niet is vast te stellen, en het persoonsgebonden budget, dat niet zozeer de budgethouder maar menig zorgverlener de mazen van de wet liet opzoeken. Overheidsgeld vrij laten besteden bij commerciële bedrijven, die als paddestoelen uit de grond schieten zodra er subsidie vrijkomt, is vragen om problemen. Niet dat al die bureautjes en adviseurs kwaadwillend zijn, maar omdat dit nu eenmaal hun verdienmodel is. Nu weer het Stap-budget. Het bestaan ervan was me ontgaan. Tot ik op de radio reclame hoorde van cursusaanbieder LOI, die juichend meldde dat een groot deel van hun cursussen gratis is. Gratis, huh? Wil de LOI graag failliet? Binnen vijf minuten kwam ik erachter dat vrijwel alle aanbieders van cursussen, opleidingen, coachingstrajecten, zelfverbeteringsprogramma’s etcetera schermen met ‘geheel kosteloos’ aanbod. Dankzij het Stap-budget, ingesteld door het ministerie van SZW. De afkorting staat voor Stimulering Arbeidsmarkt Positie. Mensen met banen, zzp’ers en werkzoekenden kunnen maximaal duizend euro per jaar aanvragen voor scholing. Omdat ze iets anders willen gaan doen, of zich willen ontwikkelen. Zo komt er meer aanbod op een krappe arbeidsmarkt en voelen werknemers, die sinds dit jaar geen studiekosten meer kunnen aftrekken van de belasting, zich gesteund. Win-win. En nog eens win, voor de cursusaanbieders. Die slaan zich op de dijen van de pret: een gegarandeerde toestroom van klanten, aan wie ze kunnen vragen wat ze willen! Het kan de klant immers niet schelen wat een cursus kost; zij mogen hun budget eenmaal inzetten, of de cursus nu 500 of 1.000 euro kost. Dit jaar is er 160 miljoen subsidie beschikbaar, lees ik op de UWV-site, volgend jaar 200 miljoen. Uit onderzoek van RTL Nieuws blijkt dat sommige aanbieders flink profiteren en vaak hun cursusgeld hebben verhoogd. Eerder ontdekte RTL dat je met het Stap-geld ook een cursus ‘manifesteren’ kunt bekostigen, of een ‘ontdekkingstocht naar jezelf’ tijdens twee dagen Parijs. En dit is niet het enige cadeau van de overheid. Zij betaalt ook een ‘Stap-ontwikkeladvies’ om mensen te adviseren bij de geschikte route. Zij kunnen zelf een loopbaanadviseur zoeken; die ontvangt dan 700 euro per adviestraject. Hiervoor is 10,5 miljoen euro subsidie beschikbaar. Ik dacht dat loopbaanadvies een taak van het UVW was – kennelijk een misvatting. Op menig adviesbureau zal de champagne zijn ontkurkt. Welke ambtenaar verzint nu zoiets? Had niemand voorzien dat commerciële bedrijven gretig zouden profiteren? Of deerde dat niemand? Los daarvan: hoe effectief is deze bijscholing? Zijn sectoren waar de nood hoog is ermee geholpen? Volgens het UWV komt 26 procent van de aanvragen uit de zorg. Niemand schiet er iets mee op als moegestreden zorgverleners een opleiding e-commerce gaan doen. Maak liever hun werk aantrekkelijker en betaal ze beter. Leven lang leren, het is een mooi streven. Maar besteed dat geld aan regulier, publiek bekostigd onderwijs. Regel dat mensen die bijscholing wensen voor weinig geld terechtkunnen in het mbo, hbo en wo, voor cursussen of deeltijdopleidingen. Van die vele miljoenen gemeenschapsgeld kunnen de onderwijsinstellingen voor dit volwassenenonderwijs docenten met specifieke praktijkkennis aannemen. Zijn die er niet? Blijkbaar wel: in de particuliere sector.||https://www.volkskrant.nl/columns-opinie/het-stap-budget-win-win-win-vooral-voor-commerciele-cursusaanbieders-en-adviseurs~b79c953e/
2022-08-29||Het weerbericht voor dinsdag 30 augustus: zomer bijna voorbij||De afgelopen maanden waren hogedrukgebieden nadrukkelijk aanwezig op de weerkaart. Het leverde een droge, zonnige en warme zomer op in grote delen van Europa en ook in ons land. Nog altijd is de belangrijkste speler op de weerkaart een hogedrukgebied. De kern vinden we begin deze week tussen IJsland en Noorwegen en later schuift het zwaartepunt wat naar het oosten. Op de weerkaarten zien we tegen die tijd een depressie verschijnen bij IJsland, maar met nieuwe hogedrukimpulsen vanaf de oceaan lijkt ook deze depressie het standvastige stromingspatroon niet echt in de war te schoppen. Wel merken we de komende dagen dat de zomer bijna voorbij is. De temperaturen komen niet meer zo hoog uit als een paar weken geleden. Dinsdag wordt het in het zuiden van het land zomers warm met 25 of 26 graden. In het noorden wordt het 22 of 23 graden. De zon schijnt uitbundig, maar er vormen zich ook wel wat stapelwolken. In de nacht naar woensdag kan in Limburg een bui vallen, verder blijft het tot het weekend droog. Met flink wat zon en een matige oostenwind wordt het van noord naar zuid 21 tot 25 graden. Ook in het weekend is het aan de warme kant. Uit de aanwezige bewolking kan dan wel plaatselijk een enkele regen- of onweersbui vallen.||https://www.volkskrant.nl/nieuws-achtergrond/het-weerbericht-voor-dinsdag-30-augustus-zomer-bijna-voorbij~b8159680/
2022-08-29||In het toch al onrustige Oost-Azië oefenen de grootste legers ter wereld op oorlog met elkaar||Gevechtsvliegtuigen, oorlogsschepen, tanks: alles wat kan schieten, wordt ingezet bij Ulchi Freedom Shield. Deze gezamenlijke oefeningen van Zuid-Korea en de Verenigde Staten duren tot 1 september. Ze leiden elk jaar tot verhoogde spanningen met Noord-Korea, omdat Pyongyang ze als generale repetitie voor een invasie opvat. Tot dusver heeft Pyongyang uit woede twee raketten afgeschoten, maar Noord-Korea zou op het punt staan opnieuw kernwapens te testen. Hopend op betere betrekkingen met de noorderburen beperkte Seoul de afgelopen jaren de schaal van de oefeningen, maar na die vruchteloze inspanningen kiest de nieuwe Zuid-Koreaanse president Yoon Suk-yeol voor zwaardere militaire druk. Vandaar dat er voor het eerst sinds 2017 weer met in Zuid-Korea gestationeerde Amerikaanse grondtroepen wordt geoefend. Yoon versterkt ook de krijgsmacht om onafhankelijk van de VS een Noord-Koreaanse aanval af te kunnen slaan. Vanaf dinsdag houdt het Russische leger met troepen uit Belarus en verschillende Aziatische landen de vierjaarlijkse militaire oefening genaamd Vostok (Oosten, red.). Het doel is te oefenen met troepenverplaatsingen en de coördinatie tussen verschillende legeronderdelen te verbeteren. Al heeft Rusland door de oorlog in Oekraïne niet de 300 duizend man beschikbaar die bij de vorige editie in 2018 werden ingezet, het gaat om de uitstraling. Vostok moet de indruk wekken dat de oorlog in Oekraïne het andere werk van het Russische leger niet negatief beïnvloedt. Bovendien wekt buitenlandse deelname de suggestie van internationale steun voor Rusland. In Siberië komen vertegenwoordigers van de grootste legers ter wereld samen. Het Chinese Volksbevrijdingsleger, met twee miljoen manschappen de grootste krijgsmacht ter wereld, is sinds 2018 present bij Vostok. Bovendien heeft Beijing sinds vorige zomer de militaire samenwerking met Rusland geïntensiveerd, met gezamenlijke patrouilles rond Japan en in het westen van de Stille Zuidzee. Japan klaagt daar regelmatig over, Zuid-Korea stuurde zijn straaljagers in november af op Chinese en Russische gevechtsvliegtuigen die rakelings langs het Zuid-Koreaanse luchtruim scheerden. Ook Vostok-deelnemer India, dat zich als afnemer van Russische olie en wapens neutraal opstelt inzake Oekraïne, heeft een formidabel leger van in totaal 1,4 miljoen militairen. India doet vaker mee met oefeningen onder Russische regie, maar is ook lid van de Quad, een groep landen die met de VS de militaire samenwerking versterkt om China af te schrikken. Daarom houden Indiase en Amerikaanse commando’s dit najaar hun jaarlijkse oefening op nog geen 100 kilometer van de grens met China, waar grensconflicten met China regelmatig voor militaire spanningen zorgen. Zijn dit reguliere, lang van tevoren geplande oefeningen in gebieden met sluimerende spanningen, de Chinese militaire activiteit rond de heetste hotspot Taiwan is van een andere orde. Daar is na het recente bezoek van de Amerikaanse politicus Nancy Pelosi een nieuwe situatie van semipermanente Chinese legeroefeningen ontstaan. Beijing ziet visites van buitenlandse hoogwaardigheidsbekleders als verkapte erkenning van de onafhankelijke status van Taiwan, dat volgens Beijing Chinees grondgebied is. Zodra Pelosi vertrok, hield China de grootste militaire oefeningen ooit, onder meer om verschillende legeronderdelen klaar te stomen voor een toekomstige omsingeling van Taiwan. Na afronding van die zevendaagse oefening zijn de Chinezen echter gewoon blijven hangen rond de Straat van Taiwan, en nu wordt hun militaire aanwezigheid rond een van de drukste scheepvaartroutes ter wereld in rap tempo ‘het nieuwe normaal’. Bij elke buitenlandse delegatie die op Taiwan aankomt, verhoogt China de militaire druk, bijvoorbeeld met schietoefeningen op het vasteland in de provincie Fujian, vlak bij Taiwan. Nog verontrustender voor Taiwan is het ‘uitgummen’ van de middenlijn, de officieuze grens met het Chinese vasteland. Deze fictieve scheidslijn hield Taiwan en China zeventig jaar uit elkaar, maar nu vliegen Chinese straaljagers er vrijwel dagelijks overheen, al dan niet vergezeld van marineschepen. Tactisch stellen deze manoeuvres niet veel voor. Ze dienen vooral een politiek doel: Taiwan murw beuken met een dagelijkse uitputtingsslag op zee en in de lucht, tot Taiwan gewend is geraakt aan de aanwezigheid van Chinese troepen vlak bij het eiland, en de Taiwanese waakzaamheid verslapt. Dat werkt bij een eventuele aanval in het voordeel van Beijing. Vandaar dat Taiwan zijn defensiebudget fors opschroeft, met ruim 13 procent. De extra 19 miljard dollar gaat op aan nieuwe gevechtsvliegtuigen, maar vooral aan brandstof en andere operationele kosten om de Chinese straaljagers en marineschepen weg te jagen. De VS zitten als wapenleverancier en informele bondgenoot van Taiwan met de handen in het haar. Niet reageren op het ‘nieuwe normaal’ betekent dat het Chinese leger rond Taiwan zijn speelruimte aanzienlijk heeft weten te vergroten. Taiwan helpen met de verdediging van de middenlijn leidt tot een nieuwe ronde van escalatie, terwijl Washington juist terug wil naar de militaire status quo van voor Pelosi’s bezoek. Vandaar dat de Zevende Vloot zich na een oefening met de Japanse marine zondag wel liet zien in de Straat van Taiwan, maar het hield op het gebruikelijke vaarrondje dat de Amerikanen onder het motto ‘vrijheid van navigatie’ vaker houden. Of Washington daarmee de geest in de fles krijgt, valt te bezien.||https://www.volkskrant.nl/nieuws-achtergrond/in-het-toch-al-onrustige-oost-azie-oefenen-de-grootste-legers-ter-wereld-op-oorlog-met-elkaar~bbadf917/
2022-08-29||Opnieuw een agent van Russische geheime dienst ontmaskerd||De vrouw, die zich Maria Adela Kuhlfeldt Rivera noemde, bewoog zich vanaf 2013 in societykringen in Napels, waar zij haar eigen sieradenboetiek had. In werkelijkheid was ze volgens het onderzoekscollectief een ‘illegal’, een agent die een buitenlandse identiteit aanneemt om onder de radar te blijven. Jaren eerder had ze geprobeerd de Peruaanse nationaliteit te krijgen, maar ze had zo’n onwaarschijnlijk verhaal – ze zou ooit door haar Peruaanse moeder in de Sovjet-Unie zijn achtergelaten – dat haar verzoek werd afgewezen. Bovendien bestond de kerk waar ze in Peru gedoopt zou zijn destijds nog niet. Haar doelwit in Napels was het daar gevestigde Navo-hoofdkwartier. Via een afdeling van de Lions Club kwam ze in contact met tal van Navo-officieren. Met een van hen had ze zelfs een korte tijd een affaire. Later bleek dat zij af en toe onder het mom van zakenreizen ook naar Bahrein reisde, waar de Verenigde Staten een grote marinebasis hebben. Maar op 15 september 2018 vertrok ze plotseling uit Napels naar Moskou; een dag nadat Bellingcat een onderzoek had gepubliceerd met de namen en paspoortnummers van GROe-agenten die geprobeerd hadden de dubbelspion Sergej Skripal in het Britse Salisbury te vermoorden met het zenuwgas novitsjok. Nu is duidelijk waarom zij zich zo haastig uit de voeten maakte. Dankzij hackers uit Belarus heeft Bellingcat ontdekt dat Kuhlfeldt Rivera op paspoorten reisde die uit dezelfde serie komen als Dennis Sergejev, een van de GROe-agenten die bij de mislukte moordaanslag op Skripal betrokken was. Ook de GROe-agenten die andere aanslagen uitvoerden, zoals de eveneens mislukte vergiftiging van een Bulgaarse wapenfabrikant en het opblazen van een wapendepot in Tsjechië, hadden paspoorten uit een speciale serie. Een blunder waar GROe nog steeds last van heeft. Met veel moeite heeft het collectief nu ook de identiteit van de ‘juwelenontwerper’ – in werkelijkheid was het goedkoop Chinees spul – weten te achterhalen: Olga Kolobova. Zij gebruikt op WhatsApp dezelfde profielfoto als de foto die de verdwenen ‘Peruaanse’ societyfiguur uit Napels op Facebook en Instagram plaatste. Het blijft onduidelijk of het Kuhlfeldt Rivera is gelukt om militaire geheimen te ontfutselen aan haar Navo-contacten. In elk geval heeft het bondgenootschap nooit publiekelijk alarm geslagen. Rusland maakt wel meer gebruik van ‘illegals’. In 2010 pakte de Amerikaanse FBI tien ‘illegals’ op die voor Moskou werkten, onder wie de 29-jarige Anna Chapman. Zij kwamen een jaar later vrij in het kader van een spionnenruil, waarbij Skripal naar het Verenigd Koninkrijk mocht vertrekken. Eenmaal terug in Rusland groeide Chapman uit tot een soort patriottisch sekssymbool en kreeg ze zelfs de leiding over de ‘Jonge Garde', de jongerenafdeling van president Poetins partij Verenigd Rusland. Dit jaar pakte de Nederlandse AIVD een Russische ‘illegal’ op toen die op Schiphol aankwam voor een stage bij het Internationaal Strafhof in Den Haag. De Rus deed zich voor als een Braziliaan, maar heette in werkelijkheid Sergej Vladimirovitsj Tjserkasov. Volgens de AIVD werkte de man, die op het vliegtuig terug werd gezet, ook voor de militaire inlichtingendienst GROe. Moskou heeft belangstelling voor het Strafhof omdat dat onderzoek doet naar mogelijke oorlogsmisdaden door het Russische leger in Oekraïne. Het is onduidelijk of de GROe-agent ook in het bezit was van een paspoort uit de speciale serie. Wel beging hij zelf een stommiteit: hij had een papier bij zich met allerlei details van zijn fictieve verleden die hij van zijn bazen kennelijk uit zijn hoofd moest leren.||https://www.volkskrant.nl/nieuws-achtergrond/opnieuw-een-agent-van-russische-geheime-dienst-ontmaskerd~b95b5a48/
2022-08-29||Nooit meer ‘Oh, come on!’: Jeremy Paxman stopt met iconische kennisquiz University Challenge||‘Oh, come on!’ Wie de 28 jaar waarin Jeremy Paxman de populaire BBC-quiz University Challenge heel kort wil samenvatten komt uit op deze drie woorden van in totaal acht letters. De ene keer waren ze bedoeld als een uiting van ongeduld, de andere keer sprak er lichte wanhoop uit over een stupide antwoord. Maar de woorden waren nooit negatief of gemeen. Er school vertedering in, een kritische genegenheid voor de acht studenten van de twee universitaire colleges die hun kennis deelden met de televisiekijkers. Waar het presenteren van Newsnight jarenlang werk was voor Paxman, daar was de studentenquiz zijn hobby. Acht jaar nadat hij afscheid heeft genomen als anchorman van de actualiteitenrubriek, draagt de 72-jarige Paxman University Challenge over aan Amol Rajan. Deze 39-jarige journalist van Indiase komaf zal na Bamber Gascoigne en Paxman pas de derde presentator zijn van de kennisquiz, die zestig jaar geleden voor het eerst op het scherm te zien was. Hoewel de kans bestaat dat Paxman, die lijdt aan de ziekte van Parkinson, zo nu en dan nog een documentaire zal presenteren, verdwijnt hiermee een van de grootheden uit de geschiedenis van de 100-jarige BBC. Het einde van een tijdperk. Voor menige politicus was Paxmans vertrek bij Newsnight indertijd een opluchting. In een kwarteeuw tijd had hij zich ontpopt als een vasthoudende, nietsontziende interviewer, eentje die tijdens vraaggesprekken met politici altijd zichzelf de vraag stelde waarom de geïnterviewde zat te liegen. Het leverde hem bewonderaars op in binnen- en buitenland, maar niet elke kijker was van zijn stijl gediend. In juni 2002 ontving hij een korte brief met de tekst ‘Sir, I think you are an ignorant lout’, oftewel: ‘Meneer, ik vind u een onwetende belhamel.’ De Garrick Club, een herenclub, liet hem aanvankelijk niet toe als lid. Op de BBC-radio had hij bij het actualiteitenprogramma Today een geestverwant in John Humphrys, die er vaak met gestrekt been inging. De koningin vertelde hem ooit dat als ze ooit een interview zou doen, het in ieder geval niet met hem zou zijn; dat beschouwde hij als een compliment. De Welshe Humphrys toonde tussen 2003 en 2021 een mildere kant als presentator van de kennisquiz Mastermind. Negen jaar eerder, in 1994, had de BBC de kans aan collega-Rottweiler Paxman gegeven om zijn speelse en zachtaardige zijde te tonen door hem University Challenge een tweede leven te laten inblazen. In de jaren zestig en zeventig was deze quiz een groot succes geworden onder leiding van Gascoigne, een intellectuele (eerder dit jaar overleden) alumnus van de kostschool Eton. Zinsneden als ‘Your starter for ten, no conferring’, ‘Fingers on buzzers’ en ‘I’ll have to hurry you’ werden gangbare uitdrukkingen. Gedenkwaardig is een aflevering uit 1975, toen een team jonge socialisten van de Universiteit van Manchester elke vraag met ‘Marx’ en ‘Trotski’ beantwoordde, uit protest tegen de overheersing van de colleges van Oxford en Cambridge. In de jaren tachtig begon het verval, wat zich uitte in het steeds latere uitzendtijdstip. In de sitcom The Young Ones was University Challenge het mikpunt van spot, toen de anarchisten Rick, Vyvyan, Mike en Neil ‘Scumbag College’ vertegenwoordigden. In 1987 stopte de quiz. Toen de BBC zeven jaar later een doorstart wilde maken, zag ze in Paxman de ideale man voor deze taak. Aanvankelijk bedankte Paxman voor de eer om in de voetsporen van de legendarische Gascoigne te treden. Een week na de afwijzing ontmoette hij Gascoigne bij toeval in de British Library. De oude presentator bleek ook te zijn gevraagd, maar die vond het tijd voor een frisse wind. Paxman veranderde meteen van gedachten. Tot zijn vreugde bleek de vacature nog open te staan en korte tijd later stond hij in een jarenzestiggebouw in een voorstad van Manchester. Daar bleek in de belendende studio ook The Jeremy Kyle Show te worden opgenomen. Paxman fantaseerde over wat er zou gebeuren als de studenten in hun blazers of wollen truien per ongeluk bij de Britse versie van Jerry Springer zouden binnenlopen, of andersom als een tokkie een beginvraag over petrarcasonnetten zou krijgen. Met zijn snedige tong, humor en gespeelde strengheid (‘You smart-asses!’) bleek Paxman de ideale presentator te zijn. De alumnus van St. Catharine’s College, Cambridge, vond het heerlijk om tussen de nieuwe generatie te vertoeven, tussen de ‘swottier (fanatiekere, red.) brains’. Paxman straalde gezag uit, al had hij, anders dan zijn voorganger, vaak geen idee van de antwoorden. In zijn memoires A Life in Questions prees hij de eenvoud van de quiz, zoals het gebrek aan prijzen. Een producent noemde het een ‘little black dress’ onder de shows, waarmee hij de tijdloosheid ervan aangaf. Nu moet de relatief onbekende Rajan deze jurk dragen. Een zware taak, want Paxman was het gezicht van deze academische kroegquiz geworden.||https://www.volkskrant.nl/nieuws-achtergrond/nooit-meer-oh-come-on-jeremy-paxman-stopt-met-iconische-kennisquiz-university-challenge~b92f9075e/
2022-08-29||Halina Reijn over haar filmhit ‘Bodies Bodies Bodies’: ‘Roem in Amerika, dat is iets demonisch’||Na het openingsweekend van Bodies Bodies Bodies kreeg Halina Reijn plots allerlei cadeautjes bezorgd in haar appartement in New York: royale boeketten, flessen champagne en een ingelijst en origineel affiche van A Doll’s House, gesigneerd door Liv Ullmann. In Reijns geboortejaar, 1975, stond de Noorse actrice in New York met de opvoering van Ibsens toneelklassieker over een vrouw die zich los tracht te maken van het burgerkorset. De rol die Halina Reijn zoveel jaren later ook speelde, onder de regie van Ivo van Hove bij Toneelgroep Amsterdam. Attent van gever A24, de studio achter de eerste Amerikaanse speelfilm van de Nederlandse regisseur. ‘Ik raakte er helemaal van in de stress’, zegt die. ‘Waarom krijg ik dit allemaal? Nou, dat was dus vanwege de cijfers. Ik ben niet helemaal naïef, maar op dat moment realiseerde ik me pas hoeveel druk er op staat. En hoezeer die allereerste cijfers tellen in Amerika: dat er vrijdagavond en zaterdag om zo en zo laat precies zoveel kaartjes werden verkocht.’ Reijn (46) is even over uit de Verenigde Staten en zit in de bar van het Amsterdamse hotel The Grand, de dag na de Nederlandse première van haar film. Opgetogen, rap pratend: ‘Ik was heel nerveus, kotsmisselijk. Zo raar: bij de première in Amerika had ik dat helemaal niet. Maar goed. Carice kwam naar mijn huis (Van Houten, vriendin en compagnon van hun gezamenlijke productiehuis Man Up). Haar had ik zo lang niet gezien... Ik word gewoon weer emotioneel man, heftig. Ze droeg, speciaal voor de première, een jurk die iets Annie-achtigs had. Ons gezamenlijk startpunt als kind: de film waarmee alles begon. Zo lief.’ Dat de top van A24, een relatief jonge en uiterst succesvolle Amerikaanse filmstudio (o.a. Moonlight, Midsommar), tevreden is met de oplevering verbaast niet. Bodies Bodies Bodies is een gewiekst geregisseerde slasher over een bloederig uit de hand lopende spelletjesavond van een clubje door zichzelf geobsedeerde en paranoïde Amerikaanse twintigers. Precies voldoende satirisch, prikkend in de modieuze taal- (‘you’re gaslighting me’) en gevoelsdoctrines (‘feelings are facts!’) van de telefoonverslaafde ‘generatie Z’. Maar ook adequaat beantwoordend aan de verplichte stijlfiguren van de horrorniche, inclusief de onvermijdelijke einddraai: wie vermoordt hier nou wie? De film is gedraaid door de Nederlandse cameraman Jasper Wolf, die ook al een tandem vormde met Reijn bij haar thrillerdebuut Instinct. Met een naar Amerikaans begrip zeer bescheiden opnamebudget (rond de 6 miljoen dollar) en een nieuwe generatie sterren, onder wie Maria Bakalova (bekend van haar bijrol in Borats Subsequent Moviefilm, waarmee ze een Oscarnominatie in de wacht sleepte), komiek Pete Davidson en queerboegbeeld Amandla Stenberg. De meermaals in Time’s lijst van ‘invloedrijke tieners’ opgenomen lesbische actrice (The Hunger Games) botste vorige week met The New York Times-criticus Lena Wilson. Die noemde het verder overwegend enthousiast ontvangen Bodies Bodies Bodies een ‘95 minuten lange reclame voor decolletés’, waarop actrice (en co-producent) Stenberg een persoonlijk berichtje stuurde: ‘Als je niet zo naar mijn tieten staarde had je misschien de film kunnen zien’, dat de geschokte recensent meteen wereldkundig maakte op haar sociale media. Ergo: het ideale relletje om de aandacht voor de film nog wat verder op te voeren, nadat Bodies Bodies Bodies de toptien van best bezochte titels was binnengeschoten. Het was Paul Verhoeven die Halina Reijn ooit een gouden tip gaf toen ze hem tijdens de opnamen van Zwartboek vertelde over haar regiewens. Een goede film vereist een goede vraag, doceerde Nederlands bekendste cineast. Haar vraag – waarom word ik aangetrokken door wat slecht voor me is? – leidde tot Instinct, waarin een tbs-psycholoog (Carice van Houten) valt voor een gedetineerde verkrachter. De thriller won een prijs van het filmblad Variety en werd gekozen tot de Nederlandse Oscarinzending, wat Reijn in beeld bracht bij Amerikaanse studio’s. Ook Bodies Bodies Bodies kwam met een vraag. ‘Binnen of buiten ons? Ja, dat was de vraag. En ook wel: waarom ben ik zo verslaafd aan mijn telefoon? Een subvraag, ha. Maar dat dierlijke in ons, dat interesseert me. Wat is er voor nodig om over te gaan tot geweld? Of seksualiteit die je eigenlijk niet wilt? Mijn eigen gebrek aan moraal speelt daarbij een rol, denk ik. Dat ik eigenlijk op zoek ben naar die moraal. Ik ben opgevoed door hippies. Radicale hippies, zeg ik in Amerika steeds.’ ‘Klopt, moet ik misschien toch anders formuleren, haha. Maar het grenzeloze trekt mij wel aan.’ De koffie arriveert, in een lang glas met opgeklopte melkkraag. De serveerster van The Grand: ‘Is dit perfect zo?’ ‘Ja, dit is helemaal perfect.’ ‘Wou je er suiker in?’ ‘Nee schat, dit is prrrfect. Ik wil het helemaal zo laten.’ Serveerster af, met giechellach. Dit soort onderonsjes miste Reijn toen ze op verzoek van de studio op stel en sprong naar het zwaar door het virus getroffen en nog goeddeels gesloten New York vloog om het filmplan te ontwikkelen. ‘Ik vond het verschrikkelijk eenzaam, echt verschrikkelijk. Wil ik nooit meer meemaken. Gá ik misschien wel weer meemaken. Maar er was niemand die ik kende. En ik mocht ook niemand fysiek ontmoeten, vanwege de protocollen. Tussendoor kon ik ook niet meer naar huis, het land was dicht. Daniel (De Ridder, haar vriend) wilde wel mee, maar dat mocht niet: je had een speciaal werkvisum nodig. Of de film wel van de grond zou komen was op dat moment ook nog onzeker. Ik zat in het huis van een vriend in New York. Op zich heel fijn, maar na een poosje kwamen de muren op me af. Toen wandelde ik langs het Bowery-hotel, dat soort van dicht was. Maar toen ik een praatje maakte en vertelde wat ik in New York deed, zeiden ze: kom maar bij ons wonen, wij hebben hier wel vaker filmmakers. Ze boden een heel goeie deal. En het personeel werd me echt zo dierbaar: weer mensen om me heen.’ ‘Ja, daar was ik dus heel bang voor: ik ken de verhalen van regisseurs die best succesvol zijn in Hollywood, maar dan met dingen ontwikkelen, niet met máken. Dus toen ik voor mijn gevoel niet snel genoeg groen licht kreeg, werd ik een beetje kwaad en sprak ik A24 aan: zit ik soms in development hell? (een lauw geraakt filmproject, dat om allerlei redenen maar niet van de grond komt, red.) Moesten ze enorm om lachen. Halina, zeiden ze, je bent hier pas net een paar weken!’ ‘Nee, ik zag ik het niet zitten. Niet uit arrogantie, maar uit angst: alles wat ik tot dan toe had gedaan, Instinct en Red Light (haar tv-serie), kwam uit mijn eigen koker. Dat is wat ik moet doen, dacht ik: zelf iets bedenken en dat dan in elkaar proberen te kleien. Nu legde de studio, waarvoor ik echt heel graag wilde werken, ineens iets op mijn bord. Vond ik verwarrend, hoe kon dat voor mij zijn? Het kwaad was ook te duidelijk: goeieriken en slechteriken, terwijl ik geïnteresseerd ben in wat daartussen zit. ‘Maar het spel dat de jongeren spelen, Bodies Bodies Bodies (een variatie op Moordenaartje of Weerwolven, waarbij spelers moeten raden wie de moordenaar in het gezelschap is, red.), dat speelde ik weleens met mijn vriendengroep. Allemaal acteurs, ja, dus dat werd dan heel geestig bij het bluffen. Ik was er niet goed in, vooral de jongens waren bloedfanatiek. Ik ben een conflictvermijder, heel erg het middelste kind. Maar in een film kon ik wel wat met die psychologische oorlogsvoering die erbij komt kijken. En dat Bodies Bodies Bodies zich op één locatie afspeelde voelde als bekend terrein; ik heb al die Kammerspielen gedaan met Ivo. Ik dacht: eigenlijk heb ik best een interessant Amerikaans fenomeen te pakken, met zo’n slasher.’ De Amerikaanse toneelschrijver Sarah Delappe werd ingehuurd om het script grondig te herschrijven, in overleg met Reijn. Ook had ze een voorwaarde: cameraman Jasper Wolf. ‘Ik heb meteen gezegd: zonder hem doe ik het niet.’ ‘Ik wil niet pretentieus doen, maar op school voerden wij Oom Wanja op, en die mensen uit het stuk zijn ook allemaal gemeen, of verslaafd aan de drank, of druk met vreemdgaan. Allemaal ijdel ook. De twintigers in Bodies Bodies Bodies zijn misschien extreem, maar ik voel toch, eh, liefde voor ze. Als groep ogen ze misschien verleidelijk, knap, cool én onaardig, maar binnen vijf minuten heb je al door: ieder van hen is eenzaam en op zoek naar de ander, die ze niet kunnen bereiken. Ik kan ook helemaal geen warme personages maken, daar ben ik inmiddels wel achter, ook na Instinct en Red Light. ‘Het verbaast me soms ook wel dat ik er mee wegkom. Toen ik de eerste montage van deze film zag, dacht ik: o, daar gaan we weer, allemaal duistere en afstandelijke types. Bij de testscreenings kwam dat ook naar voren. Die zijn best wreed, zeker voor iemand die zich altijd in de gesubsidieerde kunsten heeft bewogen: rapportages van de opmerkingen van het publiek, echt van minuut tot minuut. Maar bij A24 zeiden ze dan: dit gaan wij gebruiken voor marketingdoeleinden, jij hoeft niks aan te passen. Dat is uniek. Ik was gewaarschuwd door oudere Nederlanders uit het vak: je bent je ziel aan de duivel aan het verkopen, daar in Amerika. Maar juist in Nederland kreeg ik de hele tijd te horen: er moeten wel likeable characters in, Halina.’ ‘De hele tijd. Voor Red Light heb ik acht jaar moeten strijden omdat ik een personage wilde dat spijt had van haar kinderen, terwijl ik gewoon zeker wist dat het bestond.’ Glimlach. ‘Allemaal mannen in pakken. Allemaal. Ze hebben mij ook veel geleerd hoor: Halina, als je iets lastigs wilt vertellen, moet je het wel in de structuur van een thriller plaatsen. Geloof ik ook, is zo. Maar die mensen van A24 zeggen dus tegen mij: ga maar wat verder, loop maar nóg dieper het bos is. Misschien heb ik nu een vertekend beeld van Hollywood. Het is een kleine studio, geen Marvel of Warner Bros. of zoiets.’ ‘Dat was na de opnamen. Maar je ziet wel wat dat doet met iemand. De ironie is dat ik het in Amerika soms wel confronterend vond dat ik er niemand kende en zelf helemaal níét bekend ben: alsof je ineens iemand zonder context bent. Ik ben het toch gewend dat de mensen je kennen als je ergens binnenkomt. Daar klaag je dan weleens over: o, wat naar. Maar roem in Amerika, dat is iets demonisch. Daar wil ik zelf niks mee te maken hebben. ‘Rachel (Sennott, een van de actrices in Bodies Bodies Bodies) gaat nu echt als een komeet. Andere krachten zijn het daar. En het is ook echt een andere generatie. Deze mensen hebben bij het ontbijt al zes paniekaanvallen achter de rug én uitgebreid besproken. Maar ze delen het wel, en ze geven er een naam aan. Terwijl ik vroeger echt vaak achter de coulissen van het toneel een paniekaanval stond te hebben, zonder te weten wat dat is. Dan ging ik naar de dokter omdat ik dacht dat ik doodging, en legde de dokter uit: nee, dit is een vorm van hyperventilatie. Ik heb ze nog wel af en toe, Pete heeft me daar ook mee geholpen.’ ‘Door te zeggen: het is helemaal oké. Klinkt stom, maar ze zijn er daar zo open over. Het is geen taboe, voor mijn generatie was het zo’n taboe.’ ‘We hadden het tijdens een diner eens over het vocabulaire van deze twintigers, alle specifieke woorden die we in de film wilden gebruiken, toen Rachel tegen me zei: je weet dat ik dat ik body dismorphia heb? Dat was een bekentenis. Ik vroeg: vind je het erg om dat in de film te zeggen? O nee hoor, prima.’ ‘Afkeer van je eigen lichaam. Maar wat zij ermee bedoelt, denk ik, is de complexe relatie die bijna elke vrouw heeft met haar uiterlijk en die door het gebruik van smartphones en sociale media nog veel complexer is geworden. Meisjes zijn vaak de hele dag angstvallig bezig met hun eigen beeltenis in die telefoon. Als actrice is dat bekend terrein natuurlijk: dat je tegen je zin heel ijdel wordt, omdat je je hoofd de hele tijd terugziet. Het is gewoon angst, ijdelheid. En nu heeft iedereen dat: álle kinderen die opgroeien met dat domme apparaat. En ze haten hun lichaam soms, écht haten. Rachel ziet er niet uit als Cindy Crawford, zeg maar. Ze past niet in die symmetrische mal van de jaren negentig. Ik denk dat veel vrouwen dat herkennen. En mannen ook, inmiddels. Als je ziet hoe mannen er tegenwoordig in Hollywood uit moeten zien, dat gaat ver. En ik herken het. Ik heb mijn uiterlijk ook gehaat. En mijn uiterlijk heeft me in de weg gezeten in mijn carrière. Ik weet dat anderen zullen zeggen: wát? Jij hebt juist veel te danken aan je uiterlijk.’ ‘Zeker bij film bestond er, voor #MeToo en alles, toch een bepaald idee van hoe je er eruit moet zien. Terwijl: ik heb óók zo’n kop als Rachel. Ben ik nu best trots op. Maar ik wilde ook graag van die schoteltjesogen, zo’n goed uit te lichten hoofd. Grote, beroemde regisseurs hebben tegen mij gezegd: je bent een van de meest begaafde actrices die ik ooit heb ontmoet, maar je kunt nooit een leading lady worden in een film. Alleen maar op het toneel.’ ‘O ja, dat is me heel vaak zo meegedeeld. Maar ook nog wel directer hoor: ze is te lelijk. In Nederland zeker. Een destijds gerenommeerde producent wilde ooit protheses laten maken om mijn gezicht symmetrischer te krijgen. Ik twijfel of je dit in je stuk moet zetten, maar toen ik in College Tour zat lieten ze een fragment zien van Voetbal International, waarin dan iets wordt gezegd als: wat een engerd is dat, ik zou mijn hond er nog niet op afsturen.’ Precies weet ik het niet meer en ik wil het niet terugkijken, maar het was zoiets.’ Vrolijk: ‘Heb ik gewoon meegemaakt. En nee, het is niet grappig. Maar het is ergens ook weer wél grappig. Of leuk om zoiets, een beetje verholen natuurlijk, in die film te stoppen.’ ‘Ivo was er gisteren bij. Paul heb ik natuurlijk uitgenodigd, maar hij was niet in de buurt. Ik zag hem voor het laatst in Los Angeles, toen ik in het Bel Air-hotel zat te lunchen met mijn manager – te cliché voor woorden. Kwam Paul toevallig binnen met z’n advocaat, hij ging letterlijk naast me zitten. Toen moest ik wel even huilen, dat je daar dan zo samen zit. ‘Met Ivo heb ik het eerste script besproken: moet ik dit wel of niet doen? Kijk, ik ben een actrice die is gaan regisseren, dat zal ik altijd blijven. Ik ben geconditioneerd om geregisseerd te worden. Dat maakt mij ook tot de regisseur die ik nu ben, denk ik. Mijn filmschool was Ivo, ook al was het toneel. Ivo is geobsedeerd door film, doet Antonioni op toneel, Cassavetes. Door hem ben ik al die films gaan kijken. Ivo zit de hele tijd op mijn schouder, op een gezellige manier.’ Reijn, lachend: ‘Ik wil de vrouwelijke Paul Verhoeven worden! Het is zo dat A24 graag wil dat ik zelf iets maak, from scratch. Daar ben ik mee bezig. Een erotische thriller, in opzet. Iets met toxische liefde, macht en seks. Dat voelt ook wel als een missie, in het klinische en puriteinse Amerika. ‘En over Paul: hij is een groot voorbeeld. Hoe hij zijn eigen weg vond in Hollywood, een beetje als het paard van Troje binnenkwam bij de studio’s en zijn eigen obsessies met macht, geld en seksualiteit onderzocht. De personages in Pauls films hebben dat dierlijke, ook de vrouwen. Dat past ook bij mij. En Ivo deed dat op zijn manier hetzelfde, op Broadway met A View From the Bridge: dat er 60 liter bloed uit het plafond komt. Hele zaal: huh? Ivo en Paul weten het grote publiek te omarmen, maar blijven tegelijk onbevreesd in hun thematiek. Dat hoop ik ook te bereiken, op mijn manier.’||https://www.volkskrant.nl/cultuur-media/halina-reijn-over-haar-filmhit-bodies-bodies-bodies-roem-in-amerika-dat-is-iets-demonisch~ba7d0fec/
2022-08-29||Eigenaar hotel Albergen verliest kort geding, verkoop aan COA kan doorgaan||Na aanhoudend protest uit de dorpgemeenschap tegen de komst van een azc maakte eigenaar Maria Olde Heuvel woensdag bij het COA bekend haar Landhotel ’t Elshuys toch niet te willen verkopen. Ze beticht de instantie van ‘dwaling en bedrog’, omdat haar nooit kenbaar zou zijn gemaakt dat er grote aantallen asielzoekers zouden worden gehuisvest. ‘Dan had ik het nooit verkocht’, zei ze maandag in de rechtszaal. De rechter gaat daar niet in mee. ‘Het COA heeft open kaart gespeeld over bedoelingen met het hotel en de verkoper heeft zich daar niet tegen verzet’, oordeelt hij. ‘Het is steeds duidelijk geweest dat het azc meer bedden zou gebruiken dan het hotel had.’ En dus geldt ‘afspraak is afspraak’ en moet Olde Heuvel het pand maandag (vandaag, 29 augustus) overdragen of 50 duizend euro dwangsom per dag betalen. Op 12 augustus tekende Olde Heuvel de koopovereenkomst voor haar hotel met 27 kamers en 74 bedden. Toen enkele dagen erna uit berichten in de media bleek dat het COA de capaciteit, met units in een naastgelegen weiland, mogelijk wilde opschalen naar 150 tot 300 slaapplaatsen, polste ze of ze nog onder de koop uit kon. Nee, klonk het antwoord van COA. ‘Maria, er zijn twee handtekeningen gezet, dit draai je niet meer terug’, had een medewerker van het COA haar via WhatsApp geantwoord. Aanvankelijk leek ze zich hierbij neer te leggen. Ze stuurde nog een factuur naar het COA voor de inventaris en droeg de sleutels over om het pand te kunnen beveiligen. Het is onbekend of Olde Heuvel onder druk is gezet om de verkoop terug te draaien of een beter bod heeft ontvangen dan de 1,5 miljoen euro die het COA haar betaalt. Hoe dan ook begon ze een bodemprocedure bij een rechtbank in Den Haag om onder de verkoop uit te komen. Om zo’n lange procedure te voorkomen vroeg het COA de Almelose rechter om een spoeduitspraak, zodat de koop snel kan worden afgerond. De rechter meent net als de advocaten van het COA dat sprake is van een spoedeisende zaak vanwege de opvangcrisis, waardoor asielzoekers al dagen buiten slapen bij het aanmeldcentrum in Ter Apel. ‘Het COA heeft niet de luxe om te wachten op een bodemprocedure, ieder bed telt op dit moment’, zei de advocaat van het COA. Olde Heuvels advocaat ziet dat anders. Door in te stemmen met de spoedprocedure ontneemt de rechter Olde Heuvel haar rechten, stelt hij, onder meer omdat er bij een kortgedingrechter maar beperkte tijd is voor feitenonderzoek. ‘De overheid heeft dit probleem veroorzaakt, mijn cliënte kan niet verantwoordelijk worden gehouden voor de schrijnende situatie in Ter Apel.’ Dat Olde Heuvel de koop wil terugdraaien vanwege het aantal asielzoekers dat er komt, noemt de advocaat van het COA ‘ronduit bijzonder’, omdat zij er tijdens de onderhandelingen nooit een punt van heeft gemaakt. In de koopovereenkomst is zelfs een artikel opgenomen dat Olde Heuvel geen verantwoordelijkheid draagt voor de nieuwe bestemming van het hotel. Bovendien had de makelaar van Olde Heuvel in de eerste e-mail aan het COA het hotel juist aangeprezen omdat er zoveel ruimte was. In iedere kamer konden ‘gemakkelijk’ drie mensen slapen en van de grote zaal van het hotel konden met gemak nog zes kamers worden gemaakt, aldus de makelaar in de e-mail. De rechter zei maandag dat hij snapt dat de verkoopster is geschrokken van de commotie na de verkoop, ‘maar dat geeft u niet het recht om terug te komen op de koop’. Inwoners van Albergen verzetten zich nog altijd hevig tegen de komst van een grote opvang in hun dorp. Het hotel hangt vol met leuzen als: ‘Azc weg ermee’ en ‘Wat doe je ons mooie dorpje aan?’. Nadat op sociale media al meermalen was geopperd brand te stichten bij het hotel, woedde er in de nacht van zondag op maandag daadwerkelijk een brandje. De politie gaat uit van brandstichting. Langs een muur is een zwart spoor zichtbaar en her en der is de muur zwartgeblakerd. Bij aanvang van de zitting in de rechtbank deed de politie rond het hotel nog sporenonderzoek. Bij gebrek aan animo in veel plaatsen in Nederland om asielzoekers op te vangen, kreeg Albergen deze maand als eerste een azc opgelegd. Hoewel de gemeente Tubbergen, waartoe de drieduizend inwoners van Albergen behoren, op de hoogte was van de interesse die het COA had in het hotel, kwam de aankoop ‘als een verrassing’. De gemeente Tubbergen laat weten de locatie nog altijd ongeschikt te vinden voor de opvang van driehonderd asielzoekers en statushouders en dat ze met het ministerie in gesprek is om tot een ‘werkbare oplossing te komen’.||https://www.volkskrant.nl/nieuws-achtergrond/eigenaar-hotel-albergen-verliest-kort-geding-verkoop-aan-coa-kan-doorgaan~b68f9d18/
2022-08-29||Opinie: In de Nederlandse cultuursector is het de hoogste tijd voor een klimaatcode ||Wij schrijven dit stuk uit ernstige bezorgdheid en uit idealisme. Anno 2022 is het evident dat de klimaatcrisis een fundamentele bedreiging is voor onze wereld, met ongekende gevolgen voor de mensheid en de planeet. Het besef groeit dat dit veelkoppig monster alleen kan worden bestreden met een systemische aanpak. Overheden, bedrijven en consumenten reageren om diverse redenen veel te traag of vertragen zelfs werkelijke verandering en het halen van de klimaatdoelstellingen van Parijs. Het kan anders: als iedere sector in de maatschappij zijn verantwoordelijkheid neemt. Oók de culturele/creatieve sector moet aan de bak. Behalve het verlagen van de eigen ecologische voetafdruk, heeft deze sector het potentieel én de maatschappelijke verantwoordelijkheid om met de transformatieve kracht van verbeelding en verhalen mensen in beweging te brengen en gedrag te veranderen. Door goede voorbeelden te laten zien en zelf het goede voorbeeld te geven. Als we de slagkracht van deze sector ten volle benutten om zowel onze fysieke infrastructuur als onze manier van leven opnieuw uit te vinden, dan wenken sociale kantelpunten en is een leefbare toekomst mogelijk. Binnen de sector gebeurt er al veel. Zo delen de Hermitage Amsterdam en de Hortus Botanicus sinds 2016 hun warmte-koudeopslag middels een ondergronds buizenstelsel. Hiermee besparen beide instellingen sterk op energie. In de festivalwereld werkt DGTL (bekend van het Amsterdam Dance Event) met een ‘circulair zero-waste’-principe, waarbij al het afval opnieuw kan worden gebruikt. Kunstenaar Lucas De Man werkt samen met bouwbedrijven en ontwerpers om de mogelijkheden van biobased bouwmaterialen tastbaar te maken in installaties. Het Scheepvaartmuseum ontwikkelde met creatief bureau Vandejong een toolkit voor duurzame tentoonstellingen. En theatermakers Anouk Nuyens en Rebekka de Wit maakten met hun project De zaak Shell (voorstelling en film) de kluwen van het klimaatvraagstuk zichtbaar voor een breed publiek. Zo zijn er nog vele voorbeelden te noemen. Maar gezien het formaat van het klimaatvraagstuk is het noodzakelijk van deze positieve initiatieven een structurele aanpak te maken. En om tot een structurele aanpak te komen, zal de sector zich moeten organiseren aan de hand van een gemeenschappelijk kader. Daarom pleiten wij voor de totstandkoming van de Code Cultuur, Klimaat & Milieu, een nieuw instrument om de cultuursector in staat te stellen volop bij te dragen aan een sociale kanteling met het oog op de klimaatcrisis. Zo’n code kan een vliegwiel worden voor sectorbrede verandering als deze, net zoals de bestaande Fair Practice Code, de Code Governance Cultuur en de Code Diversiteit & Inclusie, door subsidiënten en fondsen wordt gebruikt als subsidievoorwaarde. Naast de morele, wordt ook een financiële impuls gegeven om te veranderen; samen levert dat een hefboomwerking op. De nieuwe code moet handvatten bieden voor culturele organisaties om hun ecologische voetafdruk te verlagen, bijvoorbeeld met het instrumentarium van Julie’s Bicycle, een ngo in het Verenigd Koninkrijk die de Britse creatieve industrie en de kunsten mobiliseert om de klimaatcrisis te bestrijden. Daarnaast moet de code helder zijn over de mate waarin het gesubsidieerde deel van de sector zich inhoudelijk tot dit maatschappelijke vraagstuk dient te verhouden. Hoewel zulke richtlijnen op gespannen voet staan met de autonomie van de sector, op een dode planeet is er geen kunst. Een code – mits in co-creatie ontwikkeld – kan leiden tot consensus in de sector. De tijd dringt, dus moet de nieuwe code er snel komen, waarbij een traject van samenwerking met maatschappelijke partners, zoals milieuorganisaties en universiteiten, voor de hand ligt. Het Nieuwe Instituut zou voortrekker kunnen zijn; deze organisatie heeft als sectorinstituut voor design nadrukkelijke aandacht voor meerstemmigheid met inbegrip van een sociaal en ecologisch perspectief. Het instituut zou de voortgang met de code moeten monitoren. Staatssecretaris Gunay Uslu (Cultuur en Media) zou het proces kunnen steunen met financiering en de code als subsidievoorwaarde in het landelijke cultuurbeleid moeten opnemen. Wij geloven stellig dat een goed ontwikkelde en breed geïmplementeerde Code Cultuur, Klimaat & Milieu de werelden van kunst, cultuur en creatie helpt om hun rol te pakken binnen het urgentste vraagstuk van deze tijd. Die rol is er een van sociale innovatie en creativiteit in dienst van de kunsten, maar ook in dienst van de maatschappij en een leefbare toekomst.||https://www.volkskrant.nl/columns-opinie/opinie-in-de-nederlandse-cultuursector-is-het-de-hoogste-tijd-voor-een-klimaatcode~b5641c0b/
2022-08-29||Opinie: Kritiek op traumaspecialist Van der Kolk is veel te kort door de bocht||Henry Otgaar, Peter van Koppen en Annelies Vredeveldt waarschuwden vooraf in een opinieartikel op de site van de Volkskrant dat het optreden van traumaspecialist Bessel van der Kolk bij Zomergasten (dat afgelopen zondag plaatsvond) desastreuze gevolgen zou kunnen hebben, doordat Van der Kolk de ruimte zou krijgen om onjuiste en potentieel gevaarlijke ideeën te verspreiden. Dit is een nogal heftige waarschuwing die om een zorgvuldige blik vraagt. De auteurs presenteren het afweermechanisme van ‘verdringing’ – bekend uit het psychoanalytische gedachtengoed – als populaire misvatting, ‘een geloof’, op zichzelf onwetenschappelijk en dus onzin. Als onderliggende oorzaak van lichamelijke reacties wordt dit begrip eveneens bij het vuilnis gezet. Exit Freud. Tegelijkertijd betogen zij dat psychologen en psychiaters regelmatig een patiënt een trauma, zoals dat van seksueel misbruik, aanpraten door te stellen dat als iemand zulke lichamelijke reacties heeft, er wel een trauma aan ten grondslag zal liggen. Hiermee zouden sommige psychologen en psychiaters nepherinneringen induceren, die in de rechtszaal (en behandelkamer) meer kwaad dan goed doen. Beide beweringen zijn vanuit klinisch-wetenschappelijk perspectief problematisch, in meerdere opzichten, terwijl de waarschuwing geen nepherinneringen te induceren vanuit de hulpverlener en de wens om wetenschappelijk onderbouwd te werk te gaan belangrijk en begrijpelijk zijn. Wat is er precies problematisch aan deze beweringen? 1. Het is nu eenmaal zo dat psychiaters, psychologen en psychotherapeuten vanuit werkhypothesen en verschillende theoretische stromingen hun klinisch werk naar eer en geweten pogen te doen, dus ook vanuit het psychoanalytisch gedachtengoed, waaruit het concept ‘afweermechanismen’ – inclusief ‘verdringing’ –voortkomt. 2. In een psychiatrisch onderzoek worden standaard ook afweermechanismen beoordeeld, inclusief ‘verdringing’. 3. Lichaam en geest werken samen, onder meer via epigenetische, immunologische, hormonale en polyvagale (via het autonome zenuwstelsel) mechanismen. 4. Lichaamsgerichte trauma-interventies zijn bewezen effectief. 5. Gelukkig zijn niet alle hulpverleners zo onprofessioneel om nepherinneringen op de door Otgaar c.s. beschreven manier te induceren, en ik mag hopen dat dit voor 99,9 procent van ons hulpverleners geldt. 6. Voor overlevers van seksueel misbruik is het schrijnend als hun ervaringen afgedaan worden als ‘nep’, terwijl het tegelijkertijd traumatiserend is als iemand onterecht beschuldigd wordt van seksueel misbruik. Het gaat er dus om dat wie met herinneringen werkt naar de beste klinische standaarden handelt, juist ook met het oog op de rechtsgang. Ik vrees dat het gedachtengoed van Van der Kolk in dezen niet helemaal juist weergegeven, noch juist geïnterpreteerd is door de betreffende rechtspsychologen. Schoenmaker blijf bij je leest: een rechtspsycholoog ziet vooral de uitwassen in de rechtszaal (‘selectiebias’), en is geen psychiater of klinisch psycholoog die weet hoe het concept ‘verdringing’ klinisch-wetenschappelijk gehanteerd moet worden. Maar laten we vooral alert blijven op wat er wordt beweerd, door wie dan ook, op grond van wat voor bewijs dan ook.||https://www.volkskrant.nl/columns-opinie/opinie-kritiek-op-traumaspecialist-van-der-kolk-is-veel-te-kort-door-de-bocht~ba6e7644/
2022-08-29||Het zwarte gat klinkt als de uitgeholde ziel van een alcoholistische corpsbal||Vorige week heeft Nasa het geluid opgenomen dat wordt uitgestoten door een zwart gat. In principe is er geen geluid in de ruimte, want de ruimte is een vacuüm. Maar: bij het bewuste zwarte gat waaien gassen rond, die wel degelijk geluid kunnen overbrengen. En dat hebben ze dus op de een of andere manier kunnen opvangen. Hoe klinkt dat zwarte gat dan? Kort gezegd: niet goed. Het klinkt als het gejammer van iemand die op een dance-event de verkeerde drugs heeft gekregen. Het klinkt als de uitgeholde ziel van een alcoholistische corpsbal. Het klinkt als een vibrerende migraine-aanval. Ook roept het duidelijke beelden op van het verstopte toilet van de duivel, dat hij met zijn satanische plopper probeert te ontstoppen, wat hem niet lukt, want ook voor de duivel zelf is er geen verlossing. Vaak vind ik het jammer dat ik nooit de ruimte in zal reizen. Dankzij de Nasa heb ik er nu vrede mee.||https://www.volkskrant.nl/columns-opinie/het-zwarte-gat-klinkt-als-de-uitgeholde-ziel-van-een-alcoholistische-corpsbal~bb48e353/
2022-08-29||Voor overrompelend totaaltheater moet je naar het Zeeland Nazomerfestival||Het is een ongemakkelijk moment als in de Grote Kerk van Veere, dat monumentale godshuis vlak bij de Veerse Zee, met Vlaamse vaandels wordt gezwaaid – hét symbool van de fascistische beweging. Maar in de voorstelling Vlaemsch (chez moi) horen we ook Les Flamingants van troubadour Wannes van de Velde, een fel protest tegen de Vlaams-Nationalisten die tijdens de Tweede Wereldoorlog alom aanwezig waren. Dat Vlaanderen veel collaborateurs kende, zoals ook blijkt uit Tom Lanoyes recente roman De Draaischijf, is bekend. Dat het zo’n belangrijk onderdeel is van deze nieuwe productie van de Vlaamse choreograaf en theatermaker Sidi Larbi Cherkaoui en zijn gezelschap Eastman, is verrassend. Zoals veel meer in deze openingsproductie van het Zeeland Nazomerfestival 2022 verrassend is. Bijvoorbeeld de mix van dans, tekst, geëngageerde monologen, performance, beeldende kunst, mode en vooral muziek. Het levert bij tijd en wijle overrompelend totaaltheater op, zowel een lofzang op als een afrekening met Vlaanderen. Maar met onderwerpen als vrouwenhaat, heksenverbranding, goed- en foutzijn in de oorlog, kolonisatie en de problemen van een multiculturele samenleving zou je deze voorstelling ook, al klinkt het cliché, qua thematiek universeel kunnen noemen. Sidi Larbi Cherkaoui – Vlaamse moeder, Marokkaanse vader – heeft voor Vlaemsch (chez moi) een groep kleurrijke performers samengebracht. In een decor van beeldend kunstenaar Hans Op de Beeck vormen ze met elkaar een levend schilderij; terugkomende elementen zijn de schilderijlijsten en de kwasten die de spelers voortdurend met zich meedragen. Aldus wordt gerefereerd aan grote Vlaamse schilders als de gebroeders Van Eyck en Pieter Brueghel. In deze theatrale montage zien we Jezus en zijn discipelen naast een Japanse danser en een Oosterse sitarspeler. Grote dansscènes worden afgewisseld met een satirische sightseeing door modern Vlaanderen, die uitmondt in een onvervalst statement over gender. Maar bovenal is er veel muziek, onder leiding van Floris de Rycker, met een rijke variatie aan polyfone muziek, oosterse, Arabische en Afrikaanse composities en Middeleeuwse madrigalen. Zo krijgt Jacques Brels Marieke – een ode aan het vlakke land tussen Brugge en Gent – een schitterende driestemmige uitvoering. Ook worden gedichten van Guido Gezelle en Hendrik Consience gebruikt. Uiteindelijk is Vlaemsch vooral een oproep om uit de eigen lijst te breken en de ander op te zoeken, waar en wie hij ook is. Dat deze boodschap nergens prekerig of moralistisch is, maar altijd theatraal en meeslepend, is de grote kracht. Het was sowieso een Vlaamse getint openingsweekend van het Zeeuws festival want ook Sien Vanmaele presenteerde er de première van haar culinaire theaterperformance Zeemaal, een productie van de Antwerpse groep Laika. In dit geval gespeeld in een botenhal van jachthaven Hansa in Wilhelminadorp, aan de Oosterschelde. Vanmaele was 18 jaar toen ze voor het eerst naakt in zee zwom en door lichtgevende vonken van micro-algen werd betoverd. Daarna raakte ze in de ban van de zee en wat daar zoal uit is voorgekomen, van de mens zelf tot allerlei eetbare zeewieren en algen. En dat met die ingrediënten gezonde maaltijden te bereiden zijn die de aarde en de natuur niet verder uitputten. Je zou Vanmaele een klimaatpessimist kunnen noemen, want Zeemaal gaat ook over de opwarming van de aarde en de verzuring van de zee. Maar tegelijk is ze een realist die van de nood een deugd maakt: met scheikundige precisie bereidt ze een maaltijd van onder meer zeeasperges, sushi van biet en zeewier, coquilles van oesterzwam, oesterblad en allerlei wieren. Het publiek zit in een soort van kombuis als in een collegezaal om haar heen. Dat alles in een vorm van oprecht interactief theater waarbij onze handen worden verzorgd met duindoornolie, we zelf zeeravioli maken, we onze ogen voor een weldadig moment van meditatie bedekken met een stukje suikerwier, en oerwater drinken. Na afloop verkoopt Vanmaele voor twee euro zakjes met zeekruiden en het recept voor haar verrukkelijke plantaardige kruidenboter. ‘De zee is alles, en alles komt uit de zee’. Over diezelfde zee werden in de 17de eeuw slaven vanuit Curaçao naar Vlissingen vervoerd en daarover gaat de kleine voorstelling Leonora van Koen Verheijden (regie) en June Yanez, die wordt opgevoerd in de studio van Theaterproductiehuis Zeelandia in Middelburg. Yanez speelt daarin twee vrouwen: de in 1732 tot slaaf gemaakte Leonora, en Remi, een vrouw die in 2022 in Vlissingen probeert een herdenkingsmonument voor de slavernij van de grond te krijgen. De expressieve Yanez schakelt tussen die twee heen en weer, soms zingend, soms furieus en behoorlijk in your face acterend, en smeedt een hecht verbond tussen de twee vrouwen. Haar monoloog gaat uit van de nodige weerstand vanuit de bevolking, maar toen ze tijdens de première zei dat ze van plan was zo’n slavernijmonument te realiseren, riep een al wat oudere man uit het publiek: ‘Dat lijkt mij een goed idee’. Hij kreeg een spontaan applaus. Alles komt uit de zee, en dat monument komt er ook wel.||https://www.volkskrant.nl/cultuur-media/voor-overrompelend-totaaltheater-moet-je-naar-het-zeeland-nazomerfestival~bb5eb122/
2022-08-29||Een alleskunner, bekend van het Jeugdjournaal, die in het leven ‘geen overdaad aan geluk’ had||Wanneer Hans van Willigenburg herinneringen ophaalt aan oud-collega Leontien Ceulemans, dan is haar onzekerheid de rode draad. Neem het blijspel Stepping Out. Daarin hadden ze samen een ontroerende scène, waarna vaak een zucht vol sentiment door de zaal golfde. ‘Leontien ging er altijd vanuit dat het publiek was aangedaan door de tekst waarmee ik die scène afsloot. Het is me nooit gelukt haar ervan te overtuigen dat we het samen hadden gedaan.’ Het van oorsprong Engelse Stepping Out was halverwege de jaren tachtig een succes in de Nederlandse theaters. Van Willigenburg, de enige man in een ensemble dat verder uit vrouwen bestond, herinnert zich het clubgevoel dat gedurende het seizoen groeide. Maar Ceulemans, hoe sociaal ze verder ook was, was daarin toch graag op zichzelf. Nog zo’n rood draadje. Leontien Ceulemans was aan het einde van de vorige eeuw niet alleen een bekend gezicht, maar ook een bekend geluid. Als fervent sigarenrookster had ze een opvallend hees stemgeluid waarmee ze ook in deze eeuw nog menig radioprogramma presenteerde. Op televisie lag het zwaartepunt van haar werk in de jaren zeventig en tachtig; niet alleen als presentatrice, maar ook als actrice. Dat laatste vooral in comedy’s, waarin ze vaak het type speelde van het vrolijke buurmeisje dat harten op hol joeg. Leontien Ceulemans is op 28 juli overleden in het Rosa Spier Huis, een opvangplek voor oudere artiesten en wetenschappers. Als kleuter en als tiener was Leontien Ceulemans al op de radio te horen. Haar beide ouders, de actrice Hetty Berger en de zanger Jan Ceulemans, zullen daarvoor het pad geëffend hebben. Vervolgens ontpopte ze zich in tv-shows als danseres. Waarna Ceulemans ook nog een opleiding aan de toneelschool volgde om zich in het theater staande te kunnen houden naast Guus Hermus en Ko van Dijk, de grote toneelacteurs van toen. In 1981 werd Leontien Ceulemans de eerste presentator van het NOS Jeugdjournaal. In dat werk was ze op haar best, aldus haar deskundige vrienden Hans van Willigenburg en castingdirecteur Harry Klooster. De laatste prijst haar feilloze dictie, de eerste haar hele verschijning. ‘Leontien kwam dwars door het scherm bij de mensen thuis.’ Gaandeweg beklaagde Leontien Ceulemans zich over de samenwerking met de redactie. Voortdurend zou het over haar uiterlijk zijn gegaan. Inhoudelijk werd nergens over gesproken. Na drie jaar trok ze de deur achter zich dicht. Misschien was het wel de voortdurende onzekerheid die haar op dat moment parten speelde. Aan de andere kant vond Ceulemans altijd snel weer werk. Klooster: ‘Het kwam allemaal op haar af. Ze hoefde er nooit moeite voor te doen. En Leontien was natuurlijk een alleskunner.’ Mogelijk heeft die veelzijdigheid haar loopbaan gefnuikt. Als Ceulemans vroeger de focus had gelegd op haar presenteerwerk had ze daarin kunnen doorgroeien. Vrolijke buurmeisjes hebben nu eenmaal niet het eeuwige leven. Zonder dat er ooit een klacht over haar lippen kwam, moet Hans van Willigenburg toch concluderen dat Leontien Ceulemans ‘geen overdaad aan geluk’ heeft gehad in haar leven. De laatste jaren zat ze in een rolstoel en een val daaruit, in april, leidde haar levenseinde in. Het is dat Harry Klooster en zijn man zich in die laatste periode zo over haar ontfermd hebben, anders was het een eenzaam slotakkoord geweest.||https://www.volkskrant.nl/mensen/een-alleskunner-bekend-van-het-jeugdjournaal-die-in-het-leven-geen-overdaad-aan-geluk-had~bfb8f90c/
2022-08-29||Extreemrechts, dát is pas onfatsoenlijk. Daarmee vergeleken hoeven wij ons totaal niet te schamen||Niemand in mijn omgeving zegt de situatie in Ter Apel acceptabel te vinden. Niemand op het terras van café Hesp aan de Amstel gisteren, niemand een dag eerder op de Parade in Amsterdam, en niemand tijdens het verjaardagsfeestje in Oud-West. Of mijn kennissenkring het ook daadwerkelijk onacceptabel vindt, weet ik eigenlijk niet. Tijdens die borrels hebben we de kwestie nou ook weer niet zo expliciet besproken. Wat we wel bespraken, waren de racistische leuzen van zogenaamd bezorgde burgers in Albergen. En dat mensen met trekkers, Nederlandse vlaggetjes en uiltjes in hun gebruikersnaam online de meest afschuwelijke dingen over asielzoekers typen. En hoe extreemrechtse politici steeds fascistischer worden in hun aanwakkeren van vreemdelingenhaat. Dat keuren wij allemaal af. ‘Wat je ook van de situatie vindt’, zeggen we dan, ‘we hebben het hier wel nog steeds over ménsen.’ Wij zouden zelf nooit zo over mensen praten, wij zijn fatsoenlijk. We hebben fatsoenlijke vrienden en stemmen op fatsoenlijke partijen. Fatsoenlijke partijen die deze situatie ‘verschrikkelijk’ zeggen te vinden. Fatsoenlijke politici die ‘zo snel mogelijk’ een ‘constructieve oplossing’ willen voor deze ‘schrijnende situatie.’ Maar als onze fatsoenlijke bestuurders het hadden gewild, had iedereen in Ter Apel al lang in een bed geslapen. Dat is echt niet zo moeilijk. Maar ze vinden het niet belangrijk genoeg of erger: het komt ze politiek gezien wel goed uit. Dus sliepen de afgelopen week honderden mensen buiten. Daar zouden we ons kapot voor kunnen schamen, maar dat doen we niet. Onze volksvertegenwoordigers zeggen het immers ook hartstikke erg te vinden, net als wij. Extreemrechts, dát is pas onfatsoenlijk. Vergeleken met hen hoeven wij ons totaal niet te schamen. Het maakt onze borrels een stuk minder ongemakkelijk, want die anderen: die zijn pas erg.||https://www.volkskrant.nl/cultuur-media/extreemrechts-dat-is-pas-onfatsoenlijk-daarmee-vergeleken-hoeven-wij-ons-totaal-niet-te-schamen~b8a24508/
2022-08-29||Nasa blaast lancering onbemenste maanmissie op het laatste moment af||De volgende mogelijke lanceerpoging staat nu voor vrijdag in de boeken, iets voor 7 uur ’s avonds Nederlandse tijd. Een definitieve bevestiging of Nasa dan daadwerkelijk een nieuwe poging waagt, volgt later. Artemis 1 moet de eerste worden van minimaal drie geplande Artemis-missies, vernoemd naar de tweelingzus van de mythologische Apollo. Die missies moeten mensen uiteindelijk terugbrengen naar de maan, ruim vijftig jaar nadat de laatste mens er vertrok. In 2024 vliegen astronauten met missie Artemis 2 hetzelfde rondje om de maan dat de testpoppen tijdens de eerste missie zullen maken. ‘Op z’n vroegst in 2025’, lees: waarschijnlijk later, volgen dan de eerste nieuwe voetstappen, gezet door een vrouw en een niet-witte persoon. Lanceringen in de ruimtevaart zijn altijd spannend. Helemaal wanneer het de eerste keer is dat een nieuwe raket zich moet losmaken van het aardse. Maandag bleek daarop geen uitzondering. In de vroege ochtend zorgden onder meer het weer – dit weekeinde sloeg zelfs de bliksem nog in – en een lekkage in een van de aanvoerleidingen van vloeibare waterstof voor vertraging van het schema. Die problemen werden opgelost. Ook de angst dat er een scheur zat in een onderdeel van de raket, voor intimi bekend als de ‘intertank’, bleek vals alarm. Vocht had zich aan de buitenzijde via het isolatiemateriaal slechts opgehoopt en was in een scheurpatroon vastgevroren. Toch zorgde een ander probleem uiteindelijk alsnog voor afstel. Motor nummer drie van vier, behorend bij de hoofdtrap van de SLS-raket, werkte lange tijd niet naar behoren. Daardoor bereikte deze niet de temperatuur die nodig was voor lancering. Nadat meerdere pogingen om het probleem te verhelpen op niets uitliepen, stopte de lanceerklok met nog veertig minuten op de teller. De beloofde tien minuten overleg tussen missieleiding en betrokken ingenieurs liepen uit tot ruim een uur, waarin de geruchten van uitstel steeds sterker werden. Uiteindelijk volgde inderdaad de bevestiging: de lancering kan op z’n vroegst op vrijdag 2 september plaatsvinden. Alle drie de keren dat de SLS-raket nu op platform 39B heeft gestaan – tweemaal bij een zogeheten ‘wet dress rehearsal’, waarbij bij wijze van test brandstof de raket in wordt gepompt, en nu ook tijdens de eerste daadwerkelijke lanceerpoging – werd de boel vroegtijdig afgeblazen. Zulk soort uitstel is in de ruimtevaartwereld overigens relatief normaal. Over de hele wereld keken geïnteresseerden met een mengelmoes van nostalgie en spanning mee naar wat het vertrek had moeten worden van deze moderne echo van het vervlogen Apollo-tijdperk. Niet alleen schakelden miljoenen kijkers in op de officiële livestream, maar ook elders verzamelden liefhebbers zich voor deze unieke nieuwe stap in de bemenste ruimtevaart. In Florida kwamen bijvoorbeeld een grove 25 duizend mensen bijeen, zo schatte Nasa. In Nederland dromden ruimtevaartliefhebbers onder meer samen in de Space Expo in Noordwijk en het Omniversum in Den Haag, waar de lancering in de reusachtige koepelbioscoop werd vertoond. Ook zij zullen vrijdagavond opnieuw een plekje moeten zoeken om de lancering te volgen. Mocht het dan opnieuw niet lukken, dan staat de volgende poging alvast gepland voor maandag 5 september.||https://www.volkskrant.nl/wetenschap/nasa-blaast-lancering-onbemenste-maanmissie-op-het-laatste-moment-af~b5934972/
2022-08-29||‘Het meeste is er alweer af’ huichelde heel Nederland dan, op de borrel bij de eveneens Nutellakleurige buren||Op een terras aan de Eerste Constantijn Huygensstraat zat ik met koffie aan Bill Cosby te denken toen er naast me een jonge, zongebruinde vrouw neerstreek. Ze greep haar telefoon, klikte op het scherm, haalde diep adem als voor een speech, en sprak: ‘Ha, mam! Ik ben er weer!’ Voorspelbaarheden ontrolden zich. ‘Heerlijk. (...) Ja, maar dróge hitte. (...) Vrijdagavond. Heel laat. (...) Ja, ik had je wel eerder willen bellen maar (...) Mam, ik bél nu toch.’ Ze wierp een kritische blik op haar bruine arm en zei: ‘Nou. Het meeste is er alweer af.’ Die laatste zin hoor je niet vaak meer. Hij katapulteerde mij terug naar de jaren zeventig. We hadden de oliecrisis, Mao’s culturele revolutie, de opkomst van de meubelboulevard, de Rode Khmer, de Rote Armee Fraktion, de Lockheed-affaire en Watergate, maar het belangrijkste nieuws aan het eind van de zomer was altijd: ‘Het meeste is er alweer af’. Het gonsde door scholen en kantoren. Kranten kopten ‘MEESTE ER ALWEER AF’. Het journaal opende ermee: ‘BOING! Goedenavond, dames en heren. Het meeste is er alweer af.’ De roddelbladen speculeerden over de bruiningsgraad van nieuwslezer Fred Emmer (zo goed als zwart): ‘Hoe is het mogelijk, dat eind augustus bij FRED EMMER het MEESTE er alweer AF is? Heeft FRED EMMER een NOODLOTTIGE ZIEKTE onder de leden?’ Muziek: Gerard ‘mahoniefineer’ Cox . (‘Nananaaanana nanananananaaanana nananananana ná ná ná...’) Daar draaide het om, in de jaren zeventig: je moest zo bruin mogelijk zijn. Zelfs baby’s, die tegenwoordig van hun geboorte tot hun eindexamen in factor 60 worden gemarineerd, waren toen net zo bruin als de ribfluwelen jasjes van hun vader. Schoolkinderen gaven elkaar na de grote vakantie ter begroeting geen high five, nee, ze hielden hun armen naast elkaar om de kleur te vergelijken. De bleekste (ik) werd in elkaar geslagen. In alle achtertuinen lagen huisvrouwen op gebloemde stretchers, tussen het kloppen van de matten en de Saromapudding door, krampachtig te zonnen, het hoofd achter een met aluminiumfolie beplakt drieluik voor maximale belichting. ‘Niet te vaak douchen, vooral voorzichtig afdrogen’ maande de Viva. ‘Het meeste is er alweer af’ huichelde heel Nederland dan, op de borrel bij de eveneens Nutellakleurige buren. En dan hielden ze ’s avonds om 8 uur hoopvol hun arm voor Fred Emmer, van wie immers het meeste alweer af was, om te kijken of ze hem hadden ingehaald. Dat was nog best lastig, met een zwart-wit-tv. ‘Het meeste is er alweer af’. Ook zelf moet ik dat honderden keren gezegd hebben, indertijd. Dat het er nooit op gezeten had, hoefde niemand te weten.||https://www.volkskrant.nl/mensen/het-meeste-is-er-alweer-af-huichelde-heel-nederland-dan-op-de-borrel-bij-de-eveneens-nutellakleurige-buren~bb7cf8e4/
2022-08-29||Werkplekkomedie Brooklyn Nine-Nine krijgt een fraai slotakkoord in het laatste seizoen||Hele volksstammen vinden de Amerikaanse versie van The Office de beste werkplekkomedieserie, maar onze voorkeur gaat uit naar Parks and Recreation van Michael Schur en Dan Goor, dat zich afspeelt op de gelijknamige afdeling van het gemeentehuis van het fictieve stadje Pawnee in Indiana. Indiana is een staat die kennelijk staat voor een soort gemiddeld Amerika: zie ook Hawkins, Indiana uit Stranger Things. Eveneens fictief, zeggen we er voor de zekerheid bij. Schur en Goor wilden hun nieuwe serie op een politiebureau situeren, in een mengeling van twee populaire genres, waarbij de werkplekkomedie de politie-procedure-serie ontmoet. Brooklyn Nine-Nine speelt zich weliswaar af in het bestaande New York, maar er is geen 99ste politiedistrict. De tien afleveringen van het achtste en laatste seizoen van Brooklyn Nine-Nine zijn nu te zien op Netflix, waarmee in totaal 153 episodes beschikbaar zijn. Dit seizoen werd eerder in het najaar van 2021 op de Amerikaanse televisie uitgezonden. Van Parks and Recreation kon ook wel worden gezegd dat het op een bepaalde, soms compleet verknipte manier een satire was op de Amerikaanse samenleving, maar Brooklyn Nine-Nine stond vanaf de eerste afleveringen dichter bij het turbulente moderne leven. Dat begon al met de diverse casting, die inmiddels wat meer school aan het maken is, maar in 2013 (eerste seizoen) was de serie bepaald een voortrekker. In die eerste aflevering krijgt bureau 99 een nieuwe commissaris, Captain Raymond Holt, onverstoorbaar gespeeld door Andre Braugher. Hij is niet alleen een zwarte politieman, maar ook nog eens getrouwd met een man, die hoogleraar is. En waar zijn tegenspeler, rechercheur Jake Peralta (Andy Samberg, ster van de show), probeert van elke werkdag een soort miniversie van zijn lievelingsfilm Die Hard te maken, is Holt meer een man die de wereld van de oude muziek en met name ‘fluitspeler Frans Brüggen’ als referentiekader heeft. Dat die twee elkaar snel zullen vinden was vanaf de eerste geestige scènes tussen Braugher en Samberg duidelijk. En zoals in elke goede werkplekkomedie is de werkvloer gevuld met kleurrijke types, gespeeld door een bonte club van acteurs en comedians, waarbij in de loop van de acht seizoenen steeds meer nuances in het spel verschijnen. Vanaf dat eerste seizoen was Brooklyn Nine-Nine een serie die te midden van breed uitgespeelde kolder serieuze onderwerpen aan de orde stelde, zoals politiegeweld, discriminatie op de werkvloer en de manier waarop de queer-personages probeerden zich staande te houden in het politiemilieu. Het laatste seizoen van tien afleveringen eindigt met een dubbele heist-aflevering, een elk seizoen terugkerende vorm waarin de mannen en vrouwen van Brooklyn Nine-Nine het tegen elkaar opnemen in een wedstrijd om te bepalen wie de superieure speurder is. Laten we zeggen dat deze puzzeltochtafleveringen altijd extreem uit de hand lopen, maar in die laatste aflevering (nummer 153) met een melancholiek beeld eindigen, waarin een sluitende liftdeur een fraai slotakkoord is.||https://www.volkskrant.nl/cultuur-media/werkplekkomedie-brooklyn-nine-nine-krijgt-een-fraai-slotakkoord-in-het-laatste-seizoen~bd590ba9/
2022-08-29||Studio Cheered||This is number three of a series of six murals. While working on it, I listened to a lot of Bløf. The inventive and suggestive ambiguity of their lyrics resonated with me, so I decided to honor them. In a thickly painted surface, rough and textured in appearance, I composed an image of multi-directional scratches and indentations, scraped into the painted surface. Sublayers of colour and meaning are exposed. Despite all my technical experience, surprises still emerge, both disappointing and pleasant ones. Some layers and meanings have to be processed in my mind before I can say anything about them. So when the curator asked me ‘what the paintings are about’ I said: ‘I can’t hear you, I’m listening to music! But why don’t you ask the paintings what I am about.’||https://www.volkskrant.nl/cultuur-media/studio-cheered~baad56a8/
2022-08-29||Netflix viert zijn 25ste verjaardag: ‘Ineens kwam het verschijnsel bingen in ons leven’||‘Dat was kort voordat Netflix in september 2013 naar Nederland kwam. Misschien heb je het gevoel dat Netflix er altijd al geweest is, maar de streamingdienst bestaat toch korter dan je denkt. In 1997 was Netflix als dvd-postorderbedrijf in de Verenigde Staten begonnen in een poging om te concurreren met de grote videotheek Blockbuster. Netflix was er voor mensen die ver van zo’n filiaal af woonden: ze kregen de schijfjes per post en konden ze gratis terugsturen. Dat bleek een gat in de markt. ‘Tien jaar later begon Netflix heel voorzichtig met streaming. Dat was toen een complete niche. Aanvankelijk had Netflix de rechten van slechts een handjevol films, maar het bedrijf sloot al gauw gunstige contracten af met de grote studio’s uit die tijd. Omdat het nog maar ging om enkele duizenden abonnees, wilden partijen als Disney en Warner nog niet in deze business stappen. Zo stonden alle Pixarfilms eerst gewoon op Netflix. Dat vergeten mensen nog weleens.’ ‘In de begintijd teerde Netflix op wat andere studio’s maakten, maar al snel ging het bedrijf eigen series maken. Orange Is the New Black, dat vlak voor de lancering in Nederland uitkwam, is heel belangrijk geweest. Die serie – een bekend boek dat uitgesmeerd werd over meerdere seizoenen – was heel divers en bevatte allerlei thema’s die bij andere producenten nog niet aan de orde waren. Voor Netflix hielp die serie om te bepalen waar het bedrijf met zijn producties naartoe wilde. ‘Omdat Netflix destijds het rijk alleen had, is het razendsnel gegroeid. Toen ze hun diensten internationaal uitrolden, kregen ze tientallen miljoenen abonnees. Op een gegeven moment begonnen studio’s en andere techbedrijven daar wel op te letten. Daarmee begon het tijdperk van de streaming wars. Netflix is daar heel lang leidend in geweest. Er zijn rekensommetjes die zeggen dat Disney Plus hen nu heeft ingehaald, maar ze zijn zeker nog een van de grootste.’ ‘Netflix kwam met het revolutionaire idee om een serie in een klap online te zetten. Voor die tijd was het gebruikelijk om eens per week een aflevering vrij te geven. Ineens kwam het verschijnsel bingen in ons leven. Stranger Things gooide Netflix bijvoorbeeld op één vrijdag online. Dat weekend zat de hele wereld naar die serie te kijken. ‘Ik denk dat we nog niet helemaal helder hebben wat de impact van Netflix is geweest. Het is inmiddels niet meer vanzelfsprekend om voor dit soort entertainment naar de bioscoop te gaan. Hollywood is aan het veranderen: streamingdiensten zijn grote partijen geworden. Dat is een ontwikkeling die Netflix in gang heeft gezet. ‘Veel geld en creatieve energie gaan nu naar grote series. Netflix heeft bijvoorbeeld The Sandman, HBO kwam deze maand met het vervolg op Game of Thrones, de succesvolste serie tot nu toe. En volgende week komt op Amazon de tv-serie gebaseerd op The Lord of the Rings uit: The Rings of Power. Dat zijn series met een budget en visueel spektakel die vroeger alleen bij filmblockbusters hoorden.’ ‘Het model van Netflix leek lange tijd enkel te kunnen groeien. Maar begin dit jaar moest Netflix toegeven dat het aantal abonnees afnam. Dat kantelpunt had allerlei redenen. Zo was de pandemie, die met de sluiting van de bioscopen voor een enorme groei van de streamingdiensten had geleid, voorbij.’ ‘In technologische ontwikkelingen, waarop diensten als Netflix drijven, is 25 jaar een ongelooflijk lange termijn. Het is al lastig te voorspellen hoe het er over een jaar uitziet. Ik heb wel het gevoel dat we met The Sandman, The Rings of Power en House of the Dragon – drie grote series met eindeloze budgetten – de laatste stuiptrekkingen van het oude streamen zien. De fase waarin de bomen tot de hemel groeiden, is voorbij. Investeerders willen inmiddels weten wanneer hun geld iets op gaat leveren. ‘Netflix en andere streamers zitten daarom te denken om nieuwe modellen te ontwikkelen. Aan het bingemodel zitten ook nadelen: je hebt dan even de aandacht te pakken, maar daarna is het weer voorbij. Om die aandacht langer vast te houden, had Netflix Stranger Things al in tweeën gehakt. ‘Om het rendabeler te maken wordt ook steeds meer gesproken over reclame. Net als bij Spotify komen er misschien verschillende abonnementsvormen: met een duurder abonnement zou je reclamevrij kunnen kijken. Critici vinden dat dat wel weer akelig veel gaat lijken op televisie zoals het was.’||https://www.volkskrant.nl/nieuws-achtergrond/netflix-viert-zijn-25ste-verjaardag-ineens-kwam-het-verschijnsel-bingen-in-ons-leven~b72a0891/
2022-08-29||Na 25 minuten dolen in de VR-opera Eurydice is het begrip ‘oneindigheid’ niet meer zo abstract ★★★★☆||Daar gaat ze, de hoek om. Snel langs deze smalle richel, misschien kan ik haar inhalen. Niet naar beneden kijken, de gitzwarte afgrond in… O nee, daar is ze weer, vier verdiepingen lager en twintig krochten verder. In de virtualreality-opera Eurydice, een afdaling in oneindigheid is het juist de bedoeling dat je Eurydice nooit inhaalt, maar dat haar schim jou steeds dieper het onmetelijke labyrint van de onderwereld in lokt. Eurydice, de kersverse bruid van de mythische zanger Orpheus, komt daar terecht door een dodelijke slangenbeet, waarna Orpheus een op de valreep mislukte poging doet om haar terug te halen. Maar de mythe is slechts het vertrekpunt van deze desoriënterende voorstelling, die tot en met dinsdagavond te zien is op het theaterfestival Cultura Nova in Heerlen, en in september naar Venetië reist voor de Biënnale. Regisseur Celine Daemen wilde een reis creëren naar een ruimte ‘tussen stof en eeuwigheid’, een paradoxale plek om te vrezen en om naar te verlangen. Samen met een multidisciplinair team is ze daar uitstekend in geslaagd. Deze beangstigende en tegelijk toverachtige ervaring is voor iedereen anders. Als bezoeker (één persoon per tijdslot) sta je alleen op een klein kaal podium met een VR-bril en een koptelefoon op. Eenmaal binnen in de virtuele omgeving bepaal je zelf met je stappen in welke richting je Eurydice wilt volgen. Een begeleider in de zaal waakt over je veiligheid. Net als bij een computerspel, reageren beeld en geluid op jouw bewegingen. Ze zijn levensecht en doodeng, de donkere dieptes en steile gangen. Maar de muren van de bodemloze kathedralen zijn ook feeëriek verlicht, met honderdduizenden lichtjes die lijken op glimwormen. Na 25 minuten hierin ronddolen en duizelen is het begrip ‘oneindigheid’ niet meer zo abstract. De geluidsvormgeving van Wouter Snoei is net zo evocatief. In het begin, als het dode lichaam van Eurydice in het water drijft, zijn er alleen zacht klotsende geluiden. Dan spat haar huid uiteen. Haar iele geest komt vrij en glijdt richting de verraderlijke spelonken. Er komen steeds meer galmende klanklagen bij die, samen met de beelden, door de toeschouwer worden gestuurd. Wat niet verandert, is Eurydice’s dromerige, folk-achtige ballade, gecomponeerd door Kate Moore op een libretto van Charlotte Van den Broeck. Wel klinkt Eurydices stem ver weg, dichtbij of omfloerst, afhankelijk van waar ze staat ten opzichte van haar volger. Hoewel ze fysiek onbereikbaar blijft, krijgt Eurydice door het karakteristieke timbre van zangeres Sterre Konijn een aardse warmte. Weemoedig herhaalt ze woorden als ‘val’, ‘schaduw’ en ‘genade’, terwijl haar stem versmelt met de spookachtige klanken. De hypnotiserende herhalingen, zowel in de melodie als in de tekst, weerspiegelen de uitzichtloze eindeloosheid van haar lot. Een lot dat niemand zou willen delen, behalve tijdens deze magische voorstelling.||https://www.volkskrant.nl/cultuur-media/na-25-minuten-dolen-in-de-vr-opera-eurydice-is-het-begrip-oneindigheid-niet-meer-zo-abstract~b8725b5b/
2022-08-29||Verdrietig is het wel, wanneer de komst van de herfst je ontgaat omdat je vergat naar buiten te kijken||De bladeren van de oude lindebomen voor het huis zijn gelig en hangerig geworden. Dat moet vannacht zijn gebeurd, want gisteren zaten de frisgroene blaadjes nog stevig aan hun stengeltjes. Dacht ik toch. Als ik niet oppas zijn morgen de bladeren op straat door de auto’s tot dikke pap gereden en is het ineens, pats, alweer herfst. Iris Murdoch, de Engelse schrijfster en filosoof, hield ervan om naar buiten te kijken. Ze hield er ook erg van om vanachter haar bureau te schrijven over het belang van naar buiten kijken. In een beroemd passage uit The Sovereignty of Good beschrijft ze hoe ze uit het raam zit te staren in ‘een wat nerveuze en verontwaardigde bui, niet bewust van de omgeving, waarschijnlijk in beslag genomen door gedachten over reputatieschade’, totdat ze ineens een torenvalk ziet zweven. Opeens is alles anders, en is het ‘mistroostige zelf met zijn gekwetste ijdelheid’ verdwenen en is er ‘niets anders dan de torenvalk’. Wanneer haar hoofd weer volstroomt met gedachten over haar werk en haar reputatie, lijkt het allemaal een stuk minder belangrijk dan daarvoor. Aandacht voor schoonheid, zij het in de kunst of in de natuur, heeft voor Murdoch een belangrijke morele functie, het maakt ons deugdzamer. Door aandachtig naar lindebomen of torenvalken te kijken vergeten we onszelf even, en al onze gevoelens van wrok, wraak en wroeging. Ik vond het een paar jaar terug prachtige filosofie: je ego laten doen verdampen door het Schone, maar inmiddels schijnt het me ook wat wereldvreemd toe. Het is ongetwijfeld waar dat wanneer we in beslag worden genomen door de natuur om ons heen of door een indrukwekkende expositie, we even worden losgeweekt van onszelf en de ruimte krijgen om op een andere manier naar de wereld te kijken. We zijn even minder gericht op het ego. Maar deugdzamer? Mens- en wereldvriendelijker? Ik vrees dat de gemiddelde rotzak ook prima van valkjes, glooiende heuvels en stokrozen kan genieten. En door mijn aandacht voor bergen en rotsen waar ik, inderdaad, heerlijk mezelf even kan vergeten, ben ik niet minder C02 uit gaan stoten, eerder meer, omdat ik er steeds zo nodig heen moet. Nee, geef mij liever Nescio. 21 November, tram 2 uur 10 terug. Zeer warm, later winderig (November-lente) met gezellige grijze lucht. Lineke Frerichs schrijft in de Nescio- biografie dat hij als 18-jarige al de kunst verstond zich te laten ‘wegmaken door een strookje smal water met bruin riet in misthulling’. Terwijl wij naar verre uithoeken met vulkanen, palmbomen en ruïnes moeten vliegen om onszelf even te vergeten, wandelde Nescio door heel Nederland, vaak tochten van zo’n 30 km of meer, waar hij godzijdank voor ons geregeld notities van maakte. 28 juli. Meer eind Augustus dan eind Juli, al iets weemoedig. (...) Nauwelijks zichtbare meeuw, laag over 't water, alsof i eigenlijk niet bestond. // 17 augustus. Teer Augustus licht op blaadjes en stammen: de zomer zooals men zich die ’s winters voorstelt. Uit Nescio’s Natuurdagboek valt uit niets op te maken dat hij van mening is dat zijn wandeltochten moreel aanbevelenswaardig zijn of dat hij er zelf een beter mens van werd. Eerder het omgekeerde: terwijl hij in Veere rondzwerft en zich verliest door aldoor hetzelfde te doen ‘net als het water’, wacht zijn vrouw hoogzwanger geduldig tot hij terug komt. ‘Zoo ging ’t altijd’, schrijft hij in het verhaal Insula Dei, ‘ik had me dat in m’n hoofd gehaald, ik wou eruit, ik moest ’t weer ergens zoeken.’ Hij ‘kon ook niet anders’. Misschien maakt diepe, zelfloze aandacht voor natuurschoon, Murdoch ten spijt, ons eerder onbeschoft dan deugdzaam. Nog waarschijnlijker is het allemaal met ethiek niets van doen heeft. Maar verdrietig is het wel, wanneer de komst van de herfst je ontgaat omdat je vergat naar buiten te kijken. 31 juli. Verlangd naar een tintelenden dag in November. Fleur Jongepier is filosoof en essayist voor Bij Nader Inzien. Zij schrijft om de week een wisselcolumn met Erdal Balci.||https://www.volkskrant.nl/columns-opinie/verdrietig-is-het-wel-wanneer-de-komst-van-de-herfst-je-ontgaat-omdat-je-vergat-naar-buiten-te-kijken~b32c8fa1/
2022-08-29||Luister in het huidige asielopvangschandaal naar de boze burger, maar verschuil je er niet achter||In het debat over hoe het verder moet met de door politieke onwil volkomen vastgelopen opvang van asielzoekers in Nederland, wordt regelmatig bepleit dat we natuurlijk wel naar de bange, bezorgde of boze burger moeten luisteren. Met de onderliggende suggestie dat je niet automatisch een racist bent als je je tegen een nieuw azc keert en er best wel legitieme zorgen zijn. Hoewel ik dat zeker niet bestrijd, zie je dat menig politicus zich achter dit soort protesten verschuilt om vervolgens te concluderen dat er geen draagvlak is. Als we echter één ding weten, dan is het wel dat draagvlak uitermate plooibaar is en dat autoriteiten daarin een belangrijke functie hebben. Denk aan de 5 procent Woningwet-woningen die in de jaren vijftig voor Indische repatrianten werd gereserveerd, in een tijd dat de woningnood vele malen nijpender was dan nu. Daar was toen veel protest tegen, maar bestuurders legden destijds helder uit waarom dit nodig was en achteraf kunnen we vaststellen dat deze maatregel de integratie sterk heeft bevorderd. De vraag is dus niet of je naar burgers moet luisteren, uiteraard moet je dat, maar welke plicht je hebt om uit te leggen waarom er soms een groter belang is en waarom veel van de angsten overdreven of onterecht zijn. In het geval van het huidige asielopvangschandaal betekent dit dat je om te beginnen moet uitleggen dat we gebonden zijn aan een internationaal verdrag dat ons verplicht aanvragen van asielzoekers serieus te beoordelen en deze mensen fatsoenlijk te behandelen. En dat kan alleen als gemeenten solidariteit betonen. Bovendien is er een tamelijk constante democratische meerderheid vóór de opvang van vluchtelingen en kan die alleen goed worden geregeld als alle gemeenten meewerken. Dan wordt het vanzelf kleinschaliger, hoeven mensen niet voortdurend van de ene naar de andere plek versleept te worden en kan de integratie van de ongeveer 75 procent die een status krijgt worden gestroomlijnd. Ook is het goed om daarbij te vermelden dat het aantal asielzoekers uit zogenaamde ‘veilige landen’, die nauwelijks kans hebben op een status, en waarvan een deel zich schuldig maakt aan criminaliteit, hooguit 5 procent van het totaal bedraagt. En het bij criminaliteit naast diefstallen ook om vechtpartijen in opvanglocaties als gevolg van overbewoning en een gebrek aan privacy. De overgrote meerderheid, afkomstig uit erkende oorlogsgebieden en uitermate repressieve landen, zoals Syrië, Afghanistan en meer recent Turkije, maken zich hier nauwelijks schuldig aan. Dat de angst van omwonenden voor overlast in de meeste gevallen onterecht is, blijkt bovendien uit de verandering in opstelling als een centrum er eenmaal is. Zoals bijvoorbeeld in Beverwaard waar in 2015 aangemoedigd door Leefbaar Rotterdam de gemoederen hoog opliepen, maar al snel bleek dat de bewoners nauwelijks overlast gaven. Wat burgers vaak ook niet weten, is dat de aantallen asielzoekers in de laatste dertig jaar redelijk beheersbaar zijn en geen structureel opwaartse trend kennen. Verreweg de meesten kwamen er in de jaren negentig (gemiddeld zo’n 35 duizend per jaar), waarna het in het eerste decennium van deze eeuw sterk terugliep naar 15 duizend per jaar, om in de jaren tien, met 2015 als uitschieter, terug te veren naar 25 duizend. Het idee dat het ons over de schoenen loopt en het om een aanzwellende en oncontroleerbare ‘stroom’ gaat, klopt dus eenvoudigweg niet. Bovendien lag het aantal asielzoekers in Nederland per 100 duizend inwoners in de periode 2011-2020 onder het Europees gemiddelde. Een deel van het protest komt voort uit een algemeen gevoel niet te worden gehoord door de politiek, waarbij reële problemen, zoals de woningnood, waarvan met name rechts-populistische partijen maar ook andere (zoals de VVD) statushouders de schuld geven. Dat wakkert het gevoel dat zij ‘onze huizen inpikken’ alleen maar aan. Daarom is het goed duidelijk te maken dat slechts 10 procent van alle vrijkomende sociale huurwoningen naar vluchtelingen gaat. Maar ook dat dit probleem is veroorzaakt door doelbewust kabinetsbeleid, waardoor alleen al tussen 2013 en 2019 zo’n 100 duizend van deze woningen aan buitenlandse beleggers zijn verkocht. Politici die hier vluchtelingen de schuld van geven, creëren doelbewust een vals beeld ter ondersteuning van hun xenofobische agenda. Tot slot moet duidelijk worden gemaakt dat hoe beter en efficiënter we de opvang regelen, des te sneller de integratie verloopt. En dat dit in het welbegrepen eigenbelang is van iedereen, ook van degenen die niets met vluchtelingen op hebben. Kortom, wat we nodig hebben zijn verantwoordelijke politici en bestuurders met visie en lef die naar burgers luisteren, maar vervolgens de bredere context schetsen, angsten ontzenuwen en ook de hand in eigen boezem durven te steken.||https://www.volkskrant.nl/columns-opinie/luister-in-het-huidige-asielopvangschandaal-naar-de-boze-burger-maar-verschuil-je-er-niet-achter~b87a3a05/
2022-08-29||‘Ik heb zes beste vriendinnen’||‘Ik woon met mijn vader Jaap (53), moeder Moniek (40), zusje Charlie (7) en kleinste zusje Teddie (3). We hebben ook veel huisdieren: hond Tankie, poesje Toeter van negen weken, rode kater Brommer en kat Pret, die we kregen toen ik nog op de crèche zat. Nu wonen we in Amsterdam, maar we gaan bijna verhuizen naar Haarlem.’ ‘Ik lees graag Donald Duckjes. Voor mijn verjaardag heb ik een abonnement gekregen, dus nu krijg ik hem elke week. Maar dat vind ik eigenlijk te weinig; ik kan er wel tien per week lezen! Verder houd ik van hockeyen, dansen en tekenen. Ik dans bij BeatZone, waar ik net in de voorselectie van streetdance ben gekomen. Hockeyen doe ik ook drie keer in de week: twee trainingen en een wedstrijd.’ ‘Ik heb zes beste vriendinnen. Mijn allerbeste vriendin is Cleo en daarna Kate, Anna, Aimée, Freya en Lulu. Ik zit straks niet meer met ze op school, omdat we gaan verhuizen. Dat vind ik jammer, maar ik kan ze nog wel blijven zien. Met Anna en Kate zit ik bijvoorbeeld in hetzelfde hockeyteam en met Cleo zit ik in dezelfde dansgroep.’ ‘Boeken lezen. Harry Potter vind ik bijvoorbeeld helemaal niet leuk. Ik noem het altijd Harry Snotter. Ik snap er gewoon niks van; het ene moment zijn ze in een huis en dan zijn ze ineens bij een professor.’ ‘Vliegen! Dan zou ik al mijn vriendinnen aan de hand nemen, zodat zij die kracht ook zouden krijgen en dan vliegen we samen de hele wereld rond als een vogel. En dan nemen we heel veel Donald Duckjes mee.’ ‘Voor kikkers, want ik ben altijd bang dat ze op me gaan springen. En ik kan soms bang worden van Teddie, omdat zij heel boos kan worden. Soms probeer ik het dan wel goed te maken, maar als dat niet lukt, verstop ik me maar gewoon even.’ ‘Grappig genoeg is dat ook Teddie. Ze is echt een grapjas.’ ‘Dan woon ik, denk ik, met Cleo in Amsterdam en studeer ik. Ik wil graag juf worden, en ik heb laatst gehoord dat je ook tekenjuf kan worden. Dat wil ik het allerliefst. O, en ik wil graag oppassen op de schattigste kinderen. Dan gaan we samen ijsjes eten met wel vijf bolletjes.’||https://www.volkskrant.nl/mensen/ik-heb-zes-beste-vriendinnen~b297cef8/
2022-08-29||Zangeres Caroline van der Leeuw schudt Caro Emerald van zich af. ‘Dit zijn mijn liedjes’||Daar was vorige week eindelijk de officiële aankondiging van Nowhere Near the Sky, het debuutalbum van The Jordan, dat februari volgend jaar zal uitkomen. Het is de nieuwe band van Caroline van der Leeuw, die de popwereld al sinds 2009 kent als zangeres en boegbeeld van Caro Emerald. Van der Leeuw (41) heeft lang aan het album gewerkt, vertelt ze aan V, zittend op een muurtje in het Amsterdamse Vondelpark. Maar het moest er een keer van komen. In Caro Emerald was ze eigenlijk per toeval terechtgekomen. Al heel snel wist ze dat ze niet haar hele leven de vrolijke jazzy popliedjes zou blijven zingen waarmee ze wereldberoemd werd. ‘Ik had niet één smaak en jazz was ook niet mijn eerste keus.’ Maar het succes was zo overweldigend dat het moeilijk was los te komen van de specifieke sound, bedacht en vormgegeven door Jan van Wieringen en David Schreurs, met wie Van der Leeuw nog steeds Caro Emerald en platenlabel Grandmono runt. ‘Alle credits gaan naar hen, zij hebben het label gerund en alles daaromheen, ik was het werkpaard. Maar we deden wel alles in samenspraak en werkten als een collectief’, zegt de zangeres van A Night Like This, Back It Up en de vele andere hits die de twee platina-albums van Caro Emerald hebben opgeleverd. 'De ideeën kwamen vooral van David, maar ik had mijn eigen inbreng vooral qua melodie en zang. De kern van het bedrijf is de drie-eenheid David, Jan en ik, maar het schrijverscollectief was groter, vooral de Canadees Vince Degiorgio was in het begin heel belangrijk.’ Hoewel Caro Emerald nooit officieel is gestopt, lijkt de band sinds hun laatste ep Emerald Island (2017) nauwelijks meer actief. ‘Er kwam na die ep eigenlijk niks meer uit onze koker. Er was een moment dat we aan het schrijven waren en zeiden: dit is het gewoon niet. We hadden de lat heel hoog gelegd en het was niet goed genoeg. In interviews werd ik er ook een beetje gek van, ik moest steeds zeggen dat er een album kwam, maar dat was dan nog lang niet in zicht. Toen besloten we de focus op touren te leggen, en kwam er ook wat ruimte in mijn hoofd vrij voor iets voor mezelf.’ Dat moment viel samen met de komst van corona, begin 2020. Een idee hoe lang de pandemie zou duren had niemand, en Van der Leeuw wist zelf ook niet hoeveel tijd ze nodig zou hebben. ‘Een of twee jaar dacht ik, maar het werd duidelijk dat het langer ging duren en dat het er voor Caro Emerald even niet meer inzat. Daar deden Jan en David verder ook niet moeilijk over. Wel wist ik dat ik mijn nieuwe werk niet op ons eigen label Grandmono zou uitbrengen. Ik wilde dit echt zonder Jan en David doen en van alles en iedereen loskomen.’ De openingsregels van Naked in the Sun, een van de liedjes van The Jordan die al te beluisteren zijn, zijn veelzeggend: I’m so tired of the bullshit/ the big hits/ the same trick. Was het zo erg? ‘Ik ben niet echt gaan zitten van zo, ik ga me eens lekker boos maken, maar het floepte er wel in één keer uit. We hebben met Caro Emerald een monster gecreëerd, realiseerde ik me. Natuurlijk was het succes allemaal prachtig en vooral het optreden vond ik heel erg leuk. En we zijn er allemaal ook financieel ook veel wijzer van geworden. Maar het overkwam me en daar heb ik toch gemengde gevoelens bij.’ Wat haar niet beviel, was dat ze in interviews altijd het woord moest voeren. ‘David en Jan traden ook niet op, dus ik was het gezicht van Caro Emerald, maar ik voelde me steeds minder verwant met die dame met rode lippenstift en avondjurk. Zo zat ik ’s avonds niet op de bank. Ik herkende steeds minder van mezelf in Caro Emerald.’ Maar eigen liedjes, waar ze meer van zichzelf in kwijt kon, ontstonden ook niet zomaar. ‘Ik wilde wel graag, maar ben van nature erg onzeker. Ik heb mensen om me heen nodig die me aanmoedigen en bijsturen. Maar daar zat ik ineens, de grote superster, en ik durfde helemaal niks.’ Veel had ze aan producer Oscar Holleman, die haar zelfvertrouwen gaf door te zeggen dat ze het kon, haar eigen liedjes schrijven en zingen. En zo vergaarde ze met hulp van bevriende producers en muzikanten als Wouter Hardy en Wieger Hoogendorp de juiste mensen om zich heen. ‘Ik heb een goed team van schrijvers en muzikanten nodig; het is uitgesloten dat ik als een Jett Rebel helemaal alleen een plaat kan maken.’ Via Suzanne van den Dool van muziekuitgeverij Sony Publishing kwam ze vervolgens in contact met de Britse producer David Kosten, die onder meer werkte met Bat For Lashes, Michael Stipe en Chris Martin. Kosten gaf het album een wat diepere elektronische onderlaag en soms donkere triphopbeats. ‘Het is een filmische popplaat geworden met invloeden van de Britse band Portishead, die je in diverse nummers terug zult horen. Ik kom uit de Amsterdamse alternatieve scene van de jaren negentig, hield van Massive Attack, Nirvana en de Beastie Boys, liep in een skate-broek en had een pentagram op mijn hoofd getekend.’ Het zijn invloeden die leiden naar een heel ander geluid dan de muziek van Caro Emerald, en dat was ook precies de bedoeling. ‘Laat het duidelijk zijn dat ik met The Jordan nooit A Night Like This ga zingen. Gaat gewoon niet gebeuren. Ik begin met mijn nieuwe band helemaal opnieuw met nieuw repertoire.’ En dat voelt als een bevrijding, zegt Van der Leeuw. Ze is net begonnen aan de eerste bandrepetities (‘ook met een heel nieuw stel muzikanten, dat door Wouter Hardy voor me bij elkaar is verzameld’). Het was ‘retespannend’ maar voelde direct goed. Ze kan eigenlijk niet wachten tot de eerste shows in Londen (13) september en het Amsterdamse Bitterzoet (16 september). Dat het nog zo lang moet duren voordat het album verschijnt, ach dat hoort erbij en geeft de mensen de gelegenheid wat meer gewend te raken aan The Jordan, waarvan wel nog losse tracks zullen verschijnen, belooft ze. De keus om haar album op het Britse Cooking Vinyl te laten verschijnen, een kwaliteitslabel dat veel met gerenommeerde artiesten uit de roots-hoek werkt (Billy Bragg, Richard Thompson), kwam ook voort uit adviezen. Het label geniet een uitstekende reputatie, maar heeft geen ervaring in het maken van hits. ‘Ik vond de grote labels hier niet eager genoeg. Ik heb nu behoefte aan een label dat er echt voor gaat en vanaf het begin razend enthousiast is. Ik begin met een nieuw bandje, wil langzaam vanaf niks opklimmen en Cooking Vinyl lijkt me goed in het begeleiden en sturen.’ Maar het verleden kan ze ook weer niet helemaal van zich afschudden, weet Van der Leeuw ook wel. Bovendien heeft ze aan Caro Emerald een grote Britse agent overgehouden die het ook met The Jordan ziet zitten. ‘We hebben met Caro Emerald drie uitverkochte shows in de Royal Albert Hall gegeven en stonden dankzij deze legendarische muziekagent, Neil Warnock, op het hoofdpodium van het Glastonbury-festival. Het is fijn als zo iemand in je blijft geloven.’ Maar ondanks de steun en hulp voelt het voor Van der Leeuw als opnieuw beginnen. ‘Het thema van het album is losbreken. Dit zijn mijn liedjes, het is mijn muziek, daarmee wil ik het podium op. Ik heb geen idee hoe het publiek zal reageren. Als het niet meteen lukt, ga ik me herpakken en maak ik misschien een tweede plaat. Ik ben muzikant en zal dat altijd blijven. Ik ga mijn stinkende best doen. Maar ze weet ook heel goed hoe bevoorrecht ze als financieel onafhankelijk muzikant is. Ze kan doen en laten wat ze wil. Zorgde dat eigenlijk wel voor de juiste druk? ‘Ik heb er echt wakker van gelegen hoor. Mijn leven lang wil ik alleen maar op het podium staan. Dan sta je daar, heb je een onwaarschijnlijk succes dat met geen pen te beschrijven lijkt. En dan zeg je dus: Caro Emerald, ik laat je gaan. Dat was eng. ‘Want het was natuurlijk ook magisch. Avond aan avond dat uitzinnige publiek, dat heeft iets verslavends. Ik wilde eruit en had ook het gevoel: ik moet voor mezelf kiezen.’ ‘Uiteraard hebben we het er met z’n drieën veel over gehad. Moeten we stoppen met Caro Emerald? Maar we wilden er ook niet de schijnwerpers op zetten en eigenlijk waren we per ongeluk door de pandemie al gestopt. ‘Ik heb natuurlijk een luxepositie dat ik me kan afvragen hoe of wat verstandig is. Ik waardeer het iedere dag weer dat ik niet bezig hoef te zijn met geld verdienen maar met de allerbeste muziek maken die ik kan maken. Ik hoop dat ik daarmee anderen die deze luxe niet hebben kan inspireren. Het is een moeilijke industrie, die popmuziek, iedereen wil succes, maar het is maar voor een enkeling weggelegd. Ook ik heb moeilijke tijden gehad. Dat ik daar weer met lippenstift op mijn Caro Emerald-verhaaltje moest vertellen. Maar ik ben overeind gebleven. De pijn kwam achteraf en die heb ik in mijn nieuwe liedjes verwerkt. Nee, wat haar mede-aandeelhouders Jan en David van haar nieuwe werk vinden weet ze niet en wil ze ook niet weten. ‘Ik ben nu eenmaal heel beïnvloedbaar en heb hun meningen heel hoog zitten. Ik weet zeker dat als ze aanmerkingen hebben, ik die niet meer los kan laten.’ Het is ook wel goed zo, even uit elkaar en even zonder elkaar. ‘Als een huwelijk dat na tien jaar strandt. Je kunt nog zo goed in overleg uit elkaar gaan, je wilt toch niet dat je je ex snel tegenkomt met zijn nieuwe vriendin.’||https://www.volkskrant.nl/cultuur-media/zangeres-caroline-van-der-leeuw-schudt-caro-emerald-van-zich-af-dit-zijn-mijn-liedjes~bb1ae249/
2022-08-29||In de Groningse maisvelden is de theaterbewerking van misdaadthriller Hollands Hoop een onwaarschijnlijke hit||Waar komen al die mensen toch vandaan? Dat is de eerste vraag die in je opkomt, zodra je het Groningse buurtschap Hoog Hammen binnenrijdt. Komen die allemaal voor een avondje locatietheater? Ja dus. Dat leidt tot de volgende vraag: welke voorstelling krijgt de laatste weken dagelijks zo’n duizend mensen naar een afgelegen maisveld in Midden-Groningen? Hollands Hoop is de titel, een theaterbewerking van de gelijknamige televisieserie die tussen 2014 en 2020 in drie seizoenen was te zien bij de NPO. Over een gezin dat een boerderij erft in Groningen. Maar wat ze niet weten, is dat dit een dekmantel is voor een enorme wietplantage. Een indrukwekkende misdaadthriller ontvouwt zich, als het aanvankelijk zo normaal geachte gezin al snel opgeslokt raakt door alle criminele activiteiten. In 2014 won de serie het Gouden Kalf voor Beste Televisiedrama. Maar dit is niet zomaar een theaterbewerking, dit is een grootschalig evenement. Half Groningen is ervoor uitgelopen. Op een weiland dat dienst doet als parkeerterrein staan honderden auto’s. Openbaar vervoer bereikt Hoog Hammen niet. Golfkarretjes rijden af en aan naar ‘het horecaplein’. Vanaf hier worden de toeschouwers door tientallen vrijwilligers door het maisveld geleid, waar de voorstelling 2,5 uur speelt. Alles gaat rustig en gecontroleerd. Uiteindelijk zit de tribune zaterdagavond zo goed als vol. Hollands Hoop, de theatervoorstelling, is een onwaarschijnlijke hit. Dat heeft initiatiefnemer Zummerbühne goed voor elkaar. Ze pakken ook flink uit. Een goede titel en bekende personages zijn het halve werk. Een deel van de originele cast doet weer mee, waaronder Marcel Hensema als Fokke Augustinus, de vader van het gezin. Ook regisseur Dana Nechushtan is weer van de partij. Bovendien is de locatie, de boerderij en de omringende maïsvelden, dezelfde als waar de serie werd opgenomen. Nieuw zijn een groot orkest, een fanfare en tientallen figuranten uit de omgeving. Opvallend genoeg is het oorspronkelijke verhaal helemaal op de schop gegaan. En dat is jammer. Want in plaats van een spannend en lekker escalerend misdaadverhaal, krijgen we nu een wat wankele combinatie van pre- en sequel te zien. We zien de kersverse Groningse drugskoning Fokke hier namelijk terug op het moment dat hij gearresteerd is. Een psychiater moet de starre Groninger zien te doorgronden. Met behulp van een theatraal omslachtig uitgewerkte familieopstelling, worden allerlei scènes uit zijn verleden nagespeeld. Deze moeten aantonen dat de noodlottige geschiedenis zich telkens herhaalt. Misdaad wordt hier psychodrama. Dat resulteert in veel pratende hoofden, weinig actie. En dan is er ook nog sprake een verteller in de vorm van een tv-verslaggever (Albert Secuur). Het spektakel en de lol van Hollands Hoop zit hem verrassend genoeg niet in het verhaal. Maar juist in de nieuwe, meer theatrale elementen, zoals enkele mooie liedjes (van componist Reinout Douma) en choreografieën van de vele figuranten. Ook mooi is de toevoeging van een uitdagende, volledig in wit geklede showgirl die in opzwepende intermezzo’s een korte geschiedenis van de wereldwijde wietteelt geeft en daarmee ook verdieping aan de anekdote. Maar de echte hoofdrol is voor het weidse Groningse landschap, niet alleen tijdens, maar ook voor en na de voorstelling. Het ligt er vredig bij, maar, zoals we in de voorstelling zien, kan het onder de oppervlakte flink borrelen.||https://www.volkskrant.nl/cultuur-media/in-de-groningse-maisvelden-is-de-theaterbewerking-van-misdaadthriller-hollands-hoop-een-onwaarschijnlijke-hit~b80c0539/
2022-08-29||Overlooplocatie voor Ter Apel komt in Zoutkamp, plek voor 700 asielzoekers||Vorige week drong de Groningse burgemeester Koen Schuiling aan op een locatie waar asielzoekers uit Ter Apel naartoe overgebracht konden worden, desnoods gedwongen. Voor het overbezette aanmeldcentrum sliepen tientallen mensen op de grond, uit vrees hun plek in de rij voor de asielprocedure te verliezen. Schuiling vond dat de overlooplocatie in een andere provincie dan Groningen moest worden gezocht, omdat veel gemeenten in Groningen al een bijdrage leveren aan (nood)opvang. Nu is er dus toch weer een locatie in Groningen gekozen als ‘voorportaal’ voor Ter Apel, zoals staatssecretaris Eric van der Burg (Asiel) het noemt in een brief de gemeente Het Hogeland. De opvanglocatie komt in de Marnewaard, op een terrein van Defensie. Op die plek, 5 kilometer buiten Zoutkamp, doet nu al een militaire kazerne dienst al asielopvanglocatie voor onder andere Afghaanse vluchtelingen. De locatie zal uiterlijk op 10 september in gebruik worden genomen en biedt plek voor vijfhonderd tot maximaal zevenhonderd asielzoekers. Defensie zal helpen bij het opbouwen van de locatie. Die zal maximaal zes maanden in gebruik zijn. ‘Allereerst zal dit voorportaal tijdelijk opvang bieden aan de groep asielzoekers die nu buiten verblijven voor het aanmeldcentrum in Ter Apel, vervolgens aan nieuw arriverende asielzoekers’, schrijft Van der Burg. Zij zullen kortstondig in Zoutkamp verblijven, in afwachting van hun aanmeldprocedure. In Ter Apel hebben de afgelopen nacht voor het eerst in tijden geen asielzoekers buiten hoeven te slapen. De enkelingen die toch voor het aanmeldcentrum de nacht doorbrachten, kozen daar zelf voor. De afgelopen weken overnachtten steeds enkele honderden mensen op het grasveld tussen het aanmeldcentrum en de aangrenzende provinciale weg, omdat in het centrum geen plek voor hen was. Zondag wist het Centraal Orgaan opvang asielzoekers (COA) voor bijna vijfhonderd mensen elders een opvangplek te regelen. In onder meer Zwolle en Doetinchem openden nieuwe locaties. Enkele mensen kozen er volgens het COA zelf voor om buiten te blijven. ‘Ze wezen alles af’, zegt een woordvoerder tegen de NOS. Het Rode Kruis heeft aan ongeveer 25 mensen veldbedden en dekens uitgedeeld, om te voorkomen dat zij op de koude grond moesten liggen. Volgens het COA kozen twintig van hen er alsnog voor om in het aanmeldcentrum te overnachten. Het enige aanmeldcentrum in Nederland, dat plaats heeft voor tweeduizend asielzoekers, staat al maanden onder enorme druk. Na een aantal frisse nachten namen de zorgen over asielzoekers die in Ter Apel buiten slapen afgelopen weekeinde verder toe. Dit weekeinde luidden verschillende instanties de noodklok, onder meer over de slechte hygiëne en gebrek aan water. Zaterdag bleek dat in Ter Apel ruim zes keer zo veel alleenstaande minderjarige asielzoekers verblijven als is toegestaan. Het zou gaan om ongeveer 350 kinderen, van wie er vijftig op stoelen in de wachtruimte van immigratiedienst IND sliepen. Volgens het COA zijn zondag 125 alleenstaande minderjarige vreemdelingen ondergebracht in Amsterdam en Doetinchem. In een poging om de vastgelopen asielketen te ontlasten, presenteerde het kabinet vrijdagavond een reeks maatregelen. Zo maakt het 730 miljoen euro vrij om extra noodopvangplekken en flexwoningen voor statushouders te bouwen. Door de woningnood blijven statushouders op dit moment langer in asielzoekerscentra wonen, waardoor de asielketen vastloopt. Daarnaast wil het kabinet de regels voor nareizigers aanscherpen. De burgemeesters van het Veiligheidsberaad overleggen maandagavond opnieuw over de opvangcrisis, waarschijnlijk in het bijzijn van staatssecretaris Eric van der Burg (Asiel). Vrijdag legden de burgemeesters de eis op tafel dat er deze week een extra noodopvanglocatie moet komen waarin vluchtelingen ondergebracht kunnen worden totdat zij aan de beurt zijn in het aanmeldcentrum in Ter Apel. Het kabinet heeft toegezegd dat Defensie dat gaat regelen.||https://www.volkskrant.nl/nieuws-achtergrond/overlooplocatie-voor-ter-apel-komt-in-zoutkamp-plek-voor-700-asielzoekers~b3b77758/
2022-08-29||Investeringsfonds HAL gaat overstag en verhoogt alsnog bod op Boskalis||Het bestuur en de raad van commissarissen van Boskalis adviseren de aandeelhouders nu de bieding te aanvaarden, nadat topman Peter Berdowski een eerder bod van HAL ‘onvoldoende overtuigend’ had genoemd. Vorige week meldde Berdowski tijdens een bijzondere aandeelhoudersvergadering op het hoofdkantoor in Papendrecht dat HAL ‘niet in beweging’ was te krijgen. De 64-jarige ceo erkende ruiterlijk zijn nederlaag. ‘Het was krabben aan een betonnen muur, tot bloedens toe. Het is niet mijn meest succesvolle onderhandeling geweest.’ Daarom besloot Boskalis het bod ‘neutraal’ voor te leggen aan de aandeelhouders. HAL zat volgens Berdowski ‘aan de onderkant van de bandbreedte’, nadat onder meer de Rabobank had vastgesteld dat het aandeel Boskalis tussen 32 en 35 euro waard zou zijn. De animo was niet groot, volgens Berdowski schitterden de institutionele beleggers door afwezigheid. Bovendien presenteerde Boskalis een week eerder florissante halfjaarcijfers. Een aandeelhouder noemde het bod van HAL een ‘fooi voor Hollands glorie’. HAL is al sinds 1989 aandeelhouder van Boskalis en bezit met een speciaal fonds (Hyacinth) 55,6 procent van de aandelen. Wanneer het Rotterdamse fonds over 95 procent van de aandelen beschikt, kan het Boskalis volgens plan van de beurs halen. Nu HAL overstag gaat en de biedprijs verhoogt tot 33 euro – na aftrek van 50 cent dividend – spreekt Berdowski van ‘een fair bod’. Berdowksi deed maandag een symbolische handreiking door samen met bestuurder Bart Heijermans hun belang van 125 duizend aandelen aan te melden. Ook als HAL op 85 procent van de aandelen uitkomt, mag het Boskalis vermoedelijk overnemen. ‘Boskalis zal meewerken aan herstructurering na het bod indien HAL tussen 85 en 95 procent van de aandelen verwerft.’ Berdowski liet de aandeelhouders weten dat de zelfstandigheid van het bedrijf binnen het nieuwe concern voor tenminste vier jaar is gegarandeerd en dat er niet wordt gesneden in het personeelsbestand. Namens de beleggersvereniging VEB uitte Jasper Jansen vorige week kritiek op de status van de minderheidsaandeelhouders. ‘Er is geen garantie dat ze niet worden uitgerookt, wanneer HAL 80 procent of meer van de aandelen verwerft.’||https://www.volkskrant.nl/economie/investeringsfonds-hal-gaat-overstag-en-verhoogt-alsnog-bod-op-boskalis~bbbf5fc5/
2022-08-29||Recent nog wijdde mevrouw J. met bevende ballpoint uit over seksuele losbandigheid||Ik zit op de bank in het krappe appartement van de dode: de 63-jarige mevrouw J., afkomstig uit Winneba, een plaatsje in Ghana. Een potige Pool met blonde krullen, Boris Nowacki (39), heeft me binnengelaten. In strijd met de regels van het nogal sjofele seniorencomplex in Amsterdam-Zuidoost, verhuurde mevrouw J. de slaapkamer van het appartement aan Nowacki. Zelf nam ze haar toevlucht tot het aan de open keuken grenzende berghok waar het kindermatras waar ze op sliep en levenloos op werd aangetroffen, ternauwernood in paste. Na de lijkvinding diende Nowacki de woning te verlaten. Omdat de Pool nergens naartoe kan heeft de huismeester hem twee maanden respijt gegeven. De huismeester is coulant omdat onderhuur in het complex – waar volgens hem kwesties als prostitutie, drugshandel en illegale gokpraktijken spelen – als een relatief licht vergrijp geldt. Het uiterst spaarzaam gemeubileerde appartement is netjes onderhouden: het laminaat glimt, het aanrecht is schoon. Op een kastje staat een oude televisie waar mevrouw J. volgens Nowacki nooit naar keek. Wel kroop ze soms nog ondanks de pijn in haar gewrichten achter de Toyota-naaimachine, het enige voorwerp in de woning dat iets van waarde lijkt te vertegenwoordigen. Mevrouw J. was kleermaker van beroep, gespecialiseerd in Afrikaanse jurken. Uit eerder door Team Uitvaarten van de gemeente Amsterdam doorgenomen administratie blijkt dat ze in 1991 met het vliegtuig in Nederland arriveerde. Een kleine, knappe vrouw, valt op te maken uit een foto, bevestigd aan een Ghanees emigratiedocument. Mevrouw J. trouwde kort na aankomst met een zekere Hans Vink, een Nederlandse man die in de Bijlmer woonde, elektricien van beroep. Twee jaar later werd dit kinderloze huwelijk ontbonden. Elders in Amsterdam-Zuidoost vond mevrouw J. onderdak in een gemeenschappelijke woning aan de Kloethorststraat. Op een praktijkschool volgde ze Nederlandse lessen. Tussen de administratie trof Team Uitvaarten lesmateriaal aan. ‘Het grote, mooie witte huis staat in de straat waar mijn moeder woont’, noteerde ze in 1994 met vulpen in een schrift. Aan Afrikaanse jurken was in Nederland weinig behoefte, vanaf haar aankomst werkte mevrouw J. als oproepkracht met nulurencontract voor schoonmaakbedrijven, via uitzendbureaus die een deel van het karige uurloon inhielden. Ze reinigde winkels en kantoren. Vanwege het jarenlang poetsen in onnatuurlijke houdingen kampte ze met gewrichtsaandoeningen, blijkt uit de notitie van haar huisarts op een doorverwijsformulier uit 2014. Daarnaast was ze suikerpatiënt en slikte ze bloedverdunners. Mevrouw J. leefde zuinig, geld dat ze uitspaarde stuurde ze naar haar moeder en andere familieleden in Winneba. Twee zussen van mevrouw J. waren, eveneens in de jaren negentig, naar Londen geëmigreerd. De relatie met hen was bekoeld omdat de zussen meenden dat mevrouw J. te weinig overboekte. Toen haar gezondheid verslechterde raadde de huisarts haar aan te verhuizen naar een seniorencomplex, waar eventuele zorg eenvoudiger beschikbaar zou zijn. In het wooncomplex sloeg de eenzaamheid toe. Er waren geen huisgenoten om een praatje mee te maken. Een Surinaamse buurman die al twintig jaar in het complex woont en geen idee had dat zijn buurvrouw met wie hij nooit een woord wisselde, is overleden, zegt dat een groep criminele ouderen het complex onveilig maakt. Uit angst de verkeerde te treffen doen veel bewoners er liever het zwijgen toe. Mevrouw J. was een frequente bezoeker van de True Teachings of Christ Church aan de Bijlmerdreef, waar veel Ghanezen komen en de nadruk ligt op zang binnen de liturgie. Door de oprukkende artrose was die tocht van een paar honderd meter haar teveel geworden. In plaats daarvan bestelde ze per post evangelisch studiemateriaal, bij een organisatie die zich Living Hope School of Ministry noemt en als doel heeft het theologische gedachtegoed naar een hoger plan te brengen. De Living Hope School stuurde boeken met titels als Satan Get Lost! en cd’s met eindeloze preken waar mevrouw J. de hele dag naar luisterde. Vanaf het moment dat ze in 2018 arbeidsongeschikt thuis kwam te zitten en afhankelijk raakte van een uitkering, vulde ze haar dagen met bijbelstudie. Ze leek wel een non, slechts om boodschappen te doen kwam ze nog buiten. In het berghok liggen notitieboekjes gevuld met devote inzichten. Recent nog wijdde ze met bevende ballpoint uit over seksuele losbandigheid, die de mens weliswaar tijdelijk verlossing brengt maar onverbiddelijk Gods toorn opwekt als voortplanting uitblijft. Begin dit jaar hing mevrouw J. op het mededelingenbord van een supermarkt bij metrohalte Kraaijennest een handgeschreven briefje op met haar telefoonnummer en de tekst ‘rustige kamergenoot gezocht’. Nowacki zag het briefje hangen en belde haar meteen. Aan de telefoon vertelde hij dat hij al tien jaar in Nederland werkte. Op verschillende bouwlocaties, waaronder de Amsterdamse Zuidas, was hij betrokken geweest bij de realisatie van kantoren. ‘Buizen en leidingen zijn mijn specialisatie’, zegt Nowacki terwijl hij op zijn werkschoenen met stalen neuzen zenuwachtig door het appartement drentelt. De volgende dag ging Nowacki langs om kennis te maken. Het seniorencomplex kwam grimmig op hem over maar in de Bijlmerflat waar hij op dat moment een kamer huurde, samen met enkele luidruchtige landgenoten die hem met hun drankgelagen van zijn nachtrust beroofden, was het ook niet pluis. Het klikte tussen de fragiele Afrikaanse en de gespierde, montere Oost-Europeaan. Ze noemde hem ‘een godsgeschenk’, hij mocht haar meteen bij haar voornaam noemen. De huur voor de slaapkamer en het gebruik van de gemeenschappelijke badkamer met toilet zou vierhonderd euro per maand bedragen. Als borg moest Nowacki een maand extra huur te betalen. Hij mocht zich niet inschrijven op het adres en diende contant te betalen. Het was niet goedkoop maar voor huisvesting had Nowacki in het verleden wel meer neergeteld. Als arbeidsmigrant komt hij niet in aanmerking voor een sociale huurwoning, zijn inkomen is te gering voor een huis in de vrije sector. Nog diezelfde week installeerde Nowacki zich in de slaapkamer. Hij hing zijn kleren op aan een wankel rek, legde gereedschap en bouwvakkershelm in de vensterbank. Op het plankje in de badkamer had mevrouw J. ruimte gemaakt voor zijn scheergerei en elektrische tandenborstel. Toen hij de slaapkamer betrok werkte Nowacki in de buurt van Schiphol aan een kantoor van FedEx, elke ochtend om vijf uur ging zijn wekker. Hij kleedde zich stilletjes aan en sloop langs de half openstaande deur van het berghok waar mevrouw J. lag te slapen. Ze had gevraagd of hij ’s avonds met haar wilde eten. ‘Ik weigerde beleefd omdat ik niet wist of het voedsel dat zij bereidde mij wel zou smaken’, zegt Nowacki. Na het werk reed hij in z’n oude werkbus naar een van de vele eettentjes in Zuidoost en verorberde daar een goedkope maaltijd. Rond acht uur kwam hij thuis. Mevrouw J. was altijd blij hem te zien, ze schoof haar vrome lectuur opzij en kwam opgewekt uit het berghok tevoorschijn. Op de bank maakten ze een praatje. Mevrouw J. merkte op dat Nowacki een harde werker was. Hij legde uit dat een gezond arbeidsethos deel uitmaakt van de Poolse cultuur. Mevrouw J. zei dat ze ook hard had gewerkt, nu dat niet meer ging was haar inkomen nihil. Om de familie in Ghana te kunnen blijven ondersteunen was ze naar een huurder op zoek gegaan. Ze verzekerde Nowacki dat hij voor haar veel meer was dan zomaar een huurder. Ze beschouwde hem als een vriend, iemand die haar eenzaamheid kon bestrijden. Nowacki vertelde dat hij spaarde voor een stukje land in Polen waar hij zijn eigen huis op wilde bouwen. Tegen die tijd hoopte hij ook een partner te hebben gevonden. Op een keer pakte mevrouw J. zijn hand, om samen te bidden. Nowacki, die ongelovig zegt te zijn, prevelde beleefdheidshalve mee. Mevrouw J. viel steeds vroeger in slaap. Als Nowacki thuiskwam bleef ze op het matras in het berghok liggen. In het weekeinde klaagde ze over extreme vermoeidheid. Nowacki verbaasde zich over de hoeveelheid medicijnen die ze slikte. In juli was het erg heet, in het berghok had mevrouw J. een ventilator aangezet. Op een maandagochtend – in het weekeinde was Nowacki met een bevriende timmerman op pad geweest – wilde de werkbus niet starten. De wegenwacht kwam, de bus moest naar de garage. De reparatie duurde lang, het was te laat om nog naar het werk te gaan. Nowacki at vroeg en was rond vier uur thuis. Mevrouw J. lag in het kamertje, hij liep naar de deur en fluisterde haar naam. ‘Het bleef stil, ik dacht dat ze sliep.’ De volgende ochtend sloop hij stilletjes het huis uit. Mevrouw J. zweeg toen hij rond acht uur van het werk thuiskwam, ook toen hij wat harder riep. In de badkamer stelde hij vast dat haar handdoek al dagen op dezelfde plek hing. Woensdagochtend wilde hij haar wakker maken. Door de half openstaande deur zag hij haar benen op het matras, de ventilator zoemde. Ze reageerde weer niet op zijn stem, hij durfde niet aan haar te gaan schudden. ‘Ik kwam nooit in dat kamertje, als ik haar plotseling aanraakte zou ze zich misschien een ongeluk schrikken.’ Op het werk maakte hij zich zorgen. Tijdens de lunch belde hij haar tevergeefs en stuurde een bericht dat ongeopend bleef. ‘Ik zag toen dat ze op zondag voor het laatst actief was op WhatsApp.’ Na het werk reed hij direct naar huis, in paniek belde hij zijn ouders in Polen. ‘Die zeiden dat ik meteen naar binnen moest gaan.’ Bevend stapte Nowacki over de drempel. Het lichaam van mevrouw J. voelde koud aan, hij zag gestold bloed in haar neus. Het leek een eeuwigheid te duren voor de ambulance kwam. Al die tijd zat Nowacki naast het matras, hij bad voor mevrouw J. ‘Ik zei: sorry, ik geloof niet in U maar deze mevrouw verdient Uw genade.’ Agenten en een schouwarts verschenen. In het gerechtelijk laboratorium waar mevrouw J. grondig is onderzocht bleek dat ze al enkele dagen dood was. Vermoedelijk is mevrouw J. in haar slaap overleden, een hersenbloeding wordt waarschijnlijk geacht. Dit tot opluchting van Nowacki en zijn ouders, die vreesden dat de situatie als verdacht aangemerkt zou kunnen worden. ‘Ik kom uit een nette familie, ik zou haar nooit iets hebben aangedaan.’ Uit de administratie blijkt dat het geld dat hij mevrouw J. betaalde naar rekeningen in Ghana is overgemaakt. Een maandagochtend op begraafplaats Sint Barbara, twee weken later. Bij aanvang van de plechtigheid komen twee huilende vrouwen de aula binnen. Het zijn de zussen uit Londen. Via de Ghanese ambassade heeft Team Uitvaarten meteen na het overlijden de familie van mevrouw J. aangeschreven. Pas gisteren heeft het bericht de stokoude moeder in Winneba bereikt. Zij droeg haar dochters op direct naar Amsterdam te vliegen. Maria Barnas besluit haar gedicht in het Engels voor te lezen. De zussen uit Londen hebben niets kunnen voorbereiden, ze zijn blij met deze huldeblijk. Ze hebben een verzoek: of de kist kan worden opengemaakt. De oude moeder heeft gevraagd om een pluk haar van haar dochter, en liefst ook een stukje nagel. Daarmee kan in Ghana een bepaald ritueel worden uitgevoerd om mevrouw J. zielerust te verschaffen. Een van de dragers verklaart zich bereid de gunst te verlenen. Terwijl de zussen buiten wachten draait hij de sluitschroeven los en tilt de deksel van de kist. Met een schaar uit het kantoor, aangereikt door de begraafplaatsmedewerker, verwijdert hij een grijze lok. De nagel lukt niet. ‘Deze schaar is bot,’ zegt de drager. De deksel gaat weer op de kist, de schroeven worden stevig aangedraaid. De zussen nemen genoegen met de lok die in een plastic zakje wordt verpakt.||https://www.volkskrant.nl/mensen/recent-nog-wijdde-mevrouw-j-met-bevende-ballpoint-uit-over-seksuele-losbandigheid~b12802f7/
2022-08-29||Hoe wordt trauma een gewone herinnering? In de nieuwe dramaserie Sihame anders dan in Zomergasten||Janine Abbring wilde weten hoe dat precies werkt, EMDR. Haar zomergast Bessel van der Kolk – haar laatste, bleek aan het eind van de uitzending – had in eerste instantie niet veel zin om dat uit te leggen. Ja, je hebt allerlei theorieën, maar die blijken doorgaans niet correct. Niemand is ook geïnteresseerd in die achterliggende theorie, het wérkt gewoon. Is het dan magie, vroeg Abbring. Misschien wel, zei Van der Kolk. ‘Wat is er mis met magic?’ Van der Kolk is psychiater en traumaspecialist. Zijn boek The Body Keeps The Score, over hoe trauma het lichaam verandert, stond 27 weken op nummer 1 in de bestsellerlijst van The New York Times. Ondertussen is zijn reputatie niet onbesproken. Afgelopen weekend publiceerden drie rechtspsychologen een opiniestuk in de Volkskrant, waarin ze zich verzetten tegen Van der Kolks idee over ‘hervonden herinneringen’. Volgens hen zouden die leiden tot valse beschuldigingen. ‘Fake news’, zei Van der Kolk daarover. Niemand wil zich ellende herinneren. ‘Kón ik mensen maar iets aanpraten’, zei hij. Goed, Van der Kolk ging het toch proberen: bij EMDR gaat het om nieuwe verbindingen tussen de hersenhelften, waardoor trauma wordt omgezet in een ‘gewone’ herinnering. De best mogelijke uitleg kwam van opnamen van een collega-psychiater. Op twee filmpjes zien we een vrouw voor en na EMDR-therapie. In het eerste filmpje vertelt ze hoe ze een ongeluk meemaakt: er komt een auto op haar af, ze denkt dat ze doodgaat. Veel meer dan haar woorden, vertelt haar lichaam het verhaal: opgetrokken schouders, gespannen ledematen, pijlsnelle ademhaling. ‘Haar lichaam reageert alsof ze weer daar is’, legt Van der Kolk uit, daar in die auto, op dat moment. Trauma verandert herinnering in herbeleving. In het tweede filmpje, vier weken opgenomen na het eerste, vertelt de vrouw opnieuw over het ongeluk. Nu zit daar iemand die controle heeft over wat ze vertelt, in plaats van iemand die volledig door haar verhaal wordt overgenomen. It’s fading, geeft ze toe. Synchroon aan Zomergasten werd zondagavond de eerste aflevering uitgezonden van Sihame, de nieuwe serie van Achmed Akkabi, bekend van Mocro Maffia. Hoofdpersoon Sihame komt in de eerste minuten vrij uit de gevangenis, als een zichtbaar getraumatiseerd persoon – weer die hoge schouders, verstopt in een dikke, gewatteerde jas, die zowat de hele aflevering aanblijft. In de uitstekende regie van Shamira Rafaëla wordt Sihame’s trauma verwezenlijkt als tegenovergesteld aan die EMDR-filmpjes: niet Sihame zelf vertelt haar verhaal, maar haar omgeving. Op straat wordt ze nageroepen als ‘kech’ (kehba, hoer). Als ze bij de slager staat, begint een jongen haar te filmen. Online circuleert haar foto: daar hebben we onze pornoster. Ondertussen is Sihame allesbehalve vleugellam, in haar dikke jas. Als een jongen uit de buurt haar uitscheldt en aanrandt, slaat ze terug – letterlijk. Sihame belooft een Kill Bill-achtige vertelling te worden die broodnodige aandacht besteedt aan de gevolgen van shaming en exposing. Aan het feit dat sommige mensen ook via EMDR geen controle terug kunnen krijgen over hun herinneringen – omdat die in tijden van digitalisering vaak niet meer alleen van onszelf zijn.||https://www.volkskrant.nl/columns-opinie/hoe-wordt-trauma-een-gewone-herinnering-in-de-nieuwe-dramaserie-sihame-anders-dan-in-zomergasten~b8aed1e58/
2022-08-29||Beving Huizinge staat centraal bij hervatting parlementaire enquête gaswinning Groningen||Waarom werd na de zware aardbeving bij Huizinge in 2012 de gaswinning in Groningen niet verlaagd, maar verhoogd? Al tien jaar is dat de hamvraag die boven het Groningse gasdossier hangt. Niet alleen leidde het besluit in 2013 53 miljard kuub gas te winnen – het hoogste niveau in ruim dertig jaar – tot een recordaantal bevingen en schadegevallen. Bovenal verspeelde de overheid definitief het vertrouwen van de Groningers. Maandag hervat de parlementaire enquêtecommissie haar openbare verhoren over de gaswinning in Groningen. Voor de zomer kwamen gedupeerden aan het woord. Deze week zal de schok van 3,6 op de schaal van Richter bij Huizinge – de zwaarste ooit in Groningen – centraal staan. Al meermaals, onder meer door de Onderzoeksraad voor Veiligheid, is die beving aangeduid als kantelpunt. Het schadevraagstuk werd een veiligheidsvraagstuk. En nooit kon Groningen meer aan de indruk ontkomen dat geld verdienen vooropstond voor de overheid. Als eerste zal maandag oud-burgemeester van Loppersum Albert Rodenboog vragen beantwoorden. In zijn ambtsperiode van 2003 tot 2018 zat hij tijdens diverse scharnierpunten in het gasdossier op de eerste rij. In 2013 kreeg hij van de Nederlandse Aardolie Maatschappij (Nam) te horen dat zwaardere bevingen in Groningen niet langer uit te sluiten waren, mogelijk tot kracht 5,0. ‘Ik kon wel door de grond zakken’, zei hij daar onlangs terugblikkend over in de Volkskrant. ‘Huizen in Groningen bleken niet meer veilig.’ Extra pijnlijk in tijden van gasschaarste en energiearmoede: Rodenboog is ook verkondiger van de visie dat als de gaswinning na Huizinge wél was verminderd en de schadeafhandeling beter was geregeld, er anno 2022 nog steeds een redelijke hoeveelheid gas uit de Groningse bodem gehaald had kunnen worden. Dat gebeurde niet. Toenmalig minister van Economische Zaken Henk Kamp was – net als de Nam en moederbedrijf Shell – nog niet overtuigd van het verband tussen het niveau van gaswinning en de kracht van bevingen. Hij bestelde veertien onderzoeken en stond een verhoging van de gaswinning toe. Dat paste precies in het tienjarige maximum van 425 miljard kuub. Later deze week komt Kamps voorganger Maxime Verhagen (CDA) aan het woord. Kamp zal zelf later worden ondervraagd. Wanneer precies is onbekend. Over de langeretermijnplanning geeft de commissie onder leiding van GroenLinks-Kamerlid Tom van der Lee geen openheid. Tot dusver was het verhaal dat verlaging van de gaswinning leveringszekerheid aan bedrijven en huishoudens in gevaar zou brengen. Die verdediging werd tijdens de eerste verhoorweek, voor de zomer, door voormalig Shell-topman Pieter Dekker al opgegeven. Bij de energiebedrijven werd intern vastgesteld dat de gaswinning probleemloos kon worden teruggeschroefd van 47 miljard naar 35 miljard kuub. Deze week worden ook diverse deskundigen van het KNMI, onderzoeksbureau TNO en het Staatstoezicht op de Mijnen (SodM) ondervraagd. Onder hen Jan de Jong, tijdens Huizinge en de nasleep ervan de hoogste baas van het SodM. In zijn rol was De Jong destijds al uitgesproken: de gaswinning moest zo snel en zo ver als mogelijk worden teruggeschroefd. Misschien dat Bart van de Leemput, in dezelfde periode directeur van de Nam, woensdag uit kan leggen waarom het gasbedrijf van de minister de ruimte kreeg die aansporing te negeren.||https://www.volkskrant.nl/nieuws-achtergrond/beving-huizinge-staat-centraal-bij-hervatting-parlementaire-enquete-gaswinning-groningen~b990bb2f/
2022-08-29||Raad van State ‘in beginsel positief’ over coronawet||De Raad van State concludeert in zijn advies dat de drempel voor het in werking stellen van de nieuwe coronawet hoog ligt. Alleen ‘in geval van nood en onder strikte voorwaarden’ kan de minister van Volksgezondheid vergaande instrumenten inzetten om een pandemie te bestrijden. Het gaat dan om maatregelen zoals de sluiting van publieke ruimten en de afkondiging van een mondkapjesplicht. Minister Ernst Kuipers wil de wet nu zo snel mogelijk door de Tweede en Eerste Kamer loodsen. De Raad van State wijst erop dat de nieuwe coronawet ‘een essentieel onderdeel’ is van een gedegen voorbereiding op een mogelijke nieuwe uitbraak van het coronavirus of een andere pandemie. Hoewel er nog aanpassingen nodig zijn, oordeelt de juridisch adviseur daarom positief over de wet. Voor de Tweede en Eerste Kamer is het cruciaal dat zij genoeg zeggenschap hebben over de toepassing van de coronawet. De Raad van State meent dat de nieuwe coronawet op dat vlak ‘voor dit moment toereikend’ is. ‘Op grond van het wetsvoorstel is het parlement bij alle relevante stappen in het besluitvormingsproces betrokken. Die betrokkenheid is uiteindelijk altijd beslissend.’ Hoogleraar staatsrecht Wim Voermans meent dat de nieuwe coronawet een vooruitgang is in vergelijking met de juridische lapmiddelen die eerder tijdens de coronacrisis zijn ingezet. ‘De Eerste en Tweede Kamer zijn in dit voorstel weer volledig bevoegd bij het aan- en uitzetten van de basis van noodmaatregelen. Een kabinet kan snel toeslaan in noodsituaties, maar er zit ook een slot op de deur.’ Het positieve advies van de Raad van State is een belangrijke steun in de rug voor minister Kuipers van Volksgezondheid. Hij moest in mei in alle haast aan de slag met het uitwerken van een nieuwe wet, nadat de Eerste Kamer had geweigerd de tijdelijke coronawet nog eens met drie maanden te verlengen. Volgens de Eerste Kamer had het kabinet lang genoeg de tijd gehad om aan een permanente oplossing te werken. Die opstelling overviel Kuipers. Eerder klonk veel kritiek op het wetsvoorstel dat Kuipers voor de zomer publiceerde. Het Genootschap van Burgemeesters, de Vereniging Nederlandse Gemeenten en het Veiligheidsberaad uitten allemaal bedenkingen. De verantwoordelijkheden en bevoegdheden van de verschillende bestuursorganen zouden binnen de wet niet goed zijn uitgewerkt. De Raad van State erkent dat de coronawet op dat gebied verder uitgewerkt en aangepast moet worden, maar dat kan ook na inwerkingtreding. Hetzelfde geldt voor de uitbreiding van het aantal maatregelen. Op dit moment is de optie om scholen te sluiten bijvoorbeeld niet opgenomen in de wet. Kuipers is er veel aan gelegen om de coronawet snel door de Tweede en Eerste Kamer te loodsen. De minister heeft op dit moment geen goede wettelijke basis om collectieve maatregelen te nemen als er opnieuw een uitbraak van het coronavirus komt. De nieuwe coronawet is feitelijk een aanpassing van Wet publieke gezondheid (Wpg) uit 2008, die al snel tekort bleek te schieten bij de bestrijding van de coronapandemie. De wet staat alleen toe om individuele maatregelen op te leggen, bijvoorbeeld de verplichting om in quarantaine te gaan in geval van besmetting. Ondanks het milde oordeel van de Raad van State zal er zeker in de Eerste Kamer, waar het kabinet geen meerderheid heeft, nog veel weerstand bestaan. Meerdere fracties zien de noodzaak niet van een permanente coronawet. In een reactie laat het ministerie van Volksgezondheid weten dat het advies van de Raad van State aantoont dat veel van de eerder geuite kritiek is verwerkt in de coronawet. De wet gaat nu zo snel mogelijk voor goedkeuring naar de Tweede Kamer.||https://www.volkskrant.nl/nieuws-achtergrond/raad-van-state-in-beginsel-positief-over-coronawet~be0a792e/
2022-08-29||Franse brandweerman ‘deels betrokken’ bij aansteken tientallen bosbranden||De man was in opleiding bij de vrijwillige brandweer in het departement Gironde, dat eerder dit jaar zwaar werd geteisterd door bosbranden. Volgens de officier van justitie in Bordeaux wordt hij ervan verdacht dat hij tussen 29 juli en 21 augustus 31 branden heeft gesticht in een ander district: Nord-Médoc. Hij zou bossen in brand hebben gezet en ook heidevelden. Het departement Gironde in het zuiden van Frankrijk is de afgelopen maanden langdurig het toneel geweest van grote bosbranden. Duizenden mensen, veelal toeristen, moesten worden geëvacueerd. In La Teste-de Buch en Landiras gingen enkele tienduizenden hectaren bos verloren. De verdachte werd afgelopen weekeinde opgepakt en zou inmiddels hebben bekend dat hij ‘deels betrokken’ is geweest bij de branden. Hij kan maximaal 15 jaar gevangenisstraf krijgen. Hij is niet de eerste brandweerman die op brandstichting wordt betrapt. Op 27 juli werd in Hérault een 37-jarig lid van de vrijwillige brandweer opgepakt. Hij was gezien bij branden in mei en juli, en bekende later dat hij al drie jaar branden had gesticht. De man zou dat hebben gedaan omdat hij het zo leuk vond om ze te blussen. Hij bekende dat hij daar een ‘adrenaline-kick’ van kreeg en hij genoot van het sociale aanzien dat hij als brandweerman kreeg. Begin augustus werd, eveneens in Hérault, een 33-jarige ex-brandweerman aangehouden die een brand zou hebben aangestoken.||https://www.volkskrant.nl/nieuws-achtergrond/franse-brandweerman-deels-betrokken-bij-aansteken-tientallen-bosbranden~b0d4c8fa/
2022-08-29||Nieuw telefoonmerk: de Nothing Phone heeft leuke snufjes en is verder aangenaam minimalistisch||Alleen al het feit dat Nothing met een heel nieuw telefoonmerk de toch al volle markt wil gaan bestormen, verdient bewondering. Nothing Phone (1) is de naam van het toestel, inclusief haakjes. Nothing kenden we al iets langer. Het in Londen gevestigde techbedrijf van oprichter Carl Pei (die eerder aan de wieg stond van telefoonfabrikant OnePlus) lanceerde vorig jaar zijn eerste product in de vorm van draadloze oortjes. Die vielen vooral op door het uiterlijk van zowel de oordoppen als het doosje: deels transparant, waardoor je de elektronica ziet zitten. Die tech-esthetiek is doorgetrokken bij de eerste telefoon van Nothing. Die is alleen beschikbaar in wit of zwart en lijkt met zijn strakke vlakke zijkanten als twee druppels water op een van de laatste iPhones. Origineel is anders, maar misschien waren de verwachtingen wel net wat te hoog gespannen, na de zorgvuldig gecreëerde hype rond het toestel. Toch is de Nothing Phone niet saai, en dat is te danken aan de transparante achterkant, die het nodige spektakel biedt. Een groot aantal led-lampjes kan verschillende patronen aannemen. Wie zijn telefoon met de achterkant naar boven op tafel legt, ziet zo toch dat er berichten binnenkomen, is het idee. Ook is het mogelijk om specifieke patronen toe te wijzen aan bepaalde contactpersonen. Als zij bellen, licht de achterkant afwijkend op. Het is een grappig idee. Ook leuk: er is iets van de onderliggende techniek zichtbaar, zoals de oplaadspoel. Nog enthousiaster is de gadgetdesk over de software. Nothing maakt gebruik van Android en heeft daar, net als andere fabrikanten, zijn eigen grafische schil overheen gelegd. Die is aangenaam minimalistisch, met een beetje een retro-tech randje. Waar andere fabrikanten hun telefoons volpompen met overbodige apps, houdt de Nothing Phone het bij wat Google-apps, de klok, een rekenmachine en een opnameapparaat. De rest moet de gebruiker zelf maar downloaden. Het fraaie iPhone-uiterlijk schept mogelijk wel verwachtingen die niet helemaal worden waargemaakt. Dat is geen schande, want het is wat betreft prijs en specificaties een toestel voor het middensegment. Alles doet het en werkt vlekkeloos, maar verwacht geen topprestaties vergelijkbaar met toestellen die twee keer zo duur zijn. Nothing zal moeite hebben marktaandeel te veroveren op grotere spelers zoals Apple, Samsung, en Xiaomi, voorspellen analisten. Maar wie behoefte heeft zich te onderscheiden zónder al te veel geld uit geven of op prestaties in te leveren, heeft aan de Nothing Phone beslist een goede.||https://www.volkskrant.nl/beter-leven/nieuw-telefoonmerk-de-nothing-phone-heeft-leuke-snufjes-en-is-verder-aangenaam-minimalistisch~bded26dd/
2022-08-29||Bonnie Doets, boegbeeld van Scapino Ballet Rotterdam, neemt afscheid van het podium||Met achttien dansers, acht circusartiesten en zes muzikanten komt er in september een einde aan een tijdperk voor Scapino Ballet Rotterdam. Niet alleen omdat choreograaf en artistiek leider Ed Wubbe met Oscar in Koninklijk Theater Carré zijn allerlaatste grote productie maakt voor ‘zijn’ Rotterdamse gezelschap, met bovendien live muziek van Blaudzun, inclusief twee nieuw gecomponeerde nummers. Met Oscar neemt ook boegbeeld Bonnie Doets (48) afscheid van het danspodium. ‘Een publiekslieveling en een droom voor iedere choreograaf om mee te werken’, zo roemde Wubbe negen jaar geleden, bij de toekenning van de Gouden Zwaan, haar doorzettingsvermogen, improvisatietalent, betrokkenheid en creativiteit als danseres. Wanneer zij in een dansvoorstelling verschijnt, kun je er als toeschouwer op vertrouwen dat het met de uitvoering goed komt. Met haar expressieve gelaat en korte koppie zuigt ze blikken naar zich toe, zonder collega’s weg te dansen. Zelfs als een choreografie tegenvalt, weet zij er een spannende draai aan te geven. Doets stáát op een podium. Stoer en gevoelig tegelijk. Terwijl ze achter de schermen een bescheiden persoonlijkheid is. Daar gaat ze dit najaar verder als balletmeester bij ‘haar’ Scapino Ballet Rotterdam. Doets groeide op in de Hilversumse muziekstudio’s van haar vader (trompettist), grootvader (eveneens trompettist), opa (contrabassist) en oma (harpiste). Net als haar tante wilde het altijd ravottende kind op balletles. Na een doorbraak op haar vijftiende tijdens de Prix de Lausanne – ze bereikte met onder meer een solo van de toen nog onbekende Wubbe de kwartfinale van dit internationaal vermaarde dansconcours – maakte ze de moeilijke keuze tussen Het Nationale Ballet en Scapino Ballet Rotterdam. Het werd die laatste, vanwege de opwinding rond Wubbe als nieuw aangestelde artistiek leider. Ze zou uitgroeien tot een zijn muzen. Een dubbele hernia en gebroken tussenwervelschijf weerhielden Doets er niet van tot haar 48ste op topniveau te blijven dansen. Nu stopt ze dan toch. Doets heeft geen choreografische ambities, wel altijd een duidelijke, eerlijke mening. De functie van balletmeester, waarbij ze dansers zal coachen bij het instuderen van choreografieën, past haar als een handschoen. Dat gemillimeterde haar dankt ze aan een recalcitrante actie twintig jaar geleden. Tijdens de pauze van een optreden in de Stadsschouwburg Arnhem scheerde ze zich kaal uit adoratie voor de Ierse zangeres Sinéad O’Connor. Het eerste deel danste ze met een bos krullen, het tweede met een kaal hoofd. Wubbe had het nakijken. Een vergelijkbare anekdote typeert haar huwelijk met de voormalig wereldkampioen breakdance, Paulo Nunes, een van de eerste grootheden uit de Rotterdamse hiphopscene. ‘Waarom moet ik met die gehandicapte jongen dansen?’, vroeg ze Wubbe, verwijzend naar Nunes kortere been als gevolg van een ernstig ongeluk op jonge leeftijd. Inmiddels hebben ze twee kinderen: zoon Liam heeft het danstalent van zijn ouders, dochter Luca staat in de top-10 van de Nederlandse jeugdtennisranglijst.||https://www.volkskrant.nl/cultuur-media/bonnie-doets-boegbeeld-van-scapino-ballet-rotterdam-neemt-afscheid-van-het-podium~b5ea8ddb/
2022-08-29||De meest gehate vrouw van België||België wordt deze week opnieuw herinnerd aan een groot verdriet. Vanaf vrijdag 26 augustus is Michelle Martin (62) een vrij mens. Ze was getrouwd met Marc Dutroux die in de jaren negentig verantwoordelijk was voor de ontvoering en verkrachting van zes meisjes, waarvan twee het overleefden. Dutroux kreeg een levenslange gevangenisstraf opgelegd, Martin werd in 2004 veroordeeld tot dertig jaar celstraf wegens medeplichtigheid aan de gruweldaden van haar toenmalige echtgenoot. In 2012 werd ze onder voorwaarden vervroegd vrijgelaten en nu, tien jaar later, verstrijkt de voorwaardelijke vrijlatingstermijn. Vanaf nu zou ze in principe weer met de pers mogen praten en op vakantie kunnen gaan. Terwijl Dutroux in 1996 drie maanden in de gevangenis zat, zou Martin twee meisjes die in een kooi opgesloten zaten, in hun kelder verschrikkelijk hebben verwaarloosd. Terwijl ze in hun huis in Marcinelle zorgde voor haar eigen drie kinderen en honden, liet ze de slachtoffers tot de dood verhongeren. De vrouw die de honden eten gaf is de gewaagde titel van de nieuwe voorstelling van Het Zuidelijk Toneel. Daarin wordt de zaak vanuit Martins perspectief verteld door de prijswinnende actrice Marie-Louise Stheins. Stheins en de Vlaamse regisseur Julie Van den Berghe bewerkten hiervoor het gelijknamige boek van de Vlaamse schrijver Kristien Hemmerechts uit 2014. Hemmerechts wilde in haar boek onderzoeken wat een vrouw als Martin tot zulke afschuwelijke daden dreef. Belgische media waren destijds ontzet, de nabestaanden vonden het verachtelijk dat iemand een apologie voor Martin schreef. In een interview met de Volkskrant vertelde Stheins dat de zaak Dutroux haar sinds de jaren negentig bezighoudt. Ze vroeg zich ook af waarom Martin, die een beschadigende jeugd zou hebben gehad en door Dutroux fysiek en mentaal zou zijn mishandeld, zich als moeder zo monsterlijk heeft gedragen. Samen met regisseur Van den Berghe is ze ter voorbereiding op hun stuk alles erover gaan lezen, van feitelijke getuigenissen tot rechtbankdocumenten. Met Stheins ernstige performance proberen ze vat te krijgen op de meest gehate vrouw van België, zonder haar inhumane gedrag uit de weg te gaan.||https://www.volkskrant.nl/cultuur-media/de-meest-gehate-vrouw-van-belgie~b089cda9/
2022-08-29||Brand op terrein bij hotel voor asielzoekers in Albergen, politie onderzoekt toedracht||De gemeente Tubbergen, waar Albergen onder valt, werd eerder deze maand als eerste gemeente door het kabinet verplicht om asielzoekers op te vangen. Het COA had op dat moment Landhotel ’t Elshuys in het dorp al gekocht. Omdat de hoteleigenaar onder de verkoop uit probeert te komen, dient maandag om 13.00 uur een kort geding. Het bericht dat er asielzoekers in het hotel opgevangen zouden worden, leidde in Albergen tot veel protesten. De aankoop door het COA was zonder medeweten van de gemeente gedaan. Vorige week dinsdag bracht staatssecretaris Eric van der Burg een bezoek aan de gemeenteraad om de gemoederen te sussen. Of de brand iets met de onrust in de gemeente te maken heeft, is niet bekend. De politie van Overijssel meldt op Twitter enkel dat het onderzoek nog gaande is. Een woordvoerder zegt tegen persbureau ANP dat de brand niet in het hotel zelf was, maar in wat bomen en struiken op het terrein. De overdracht van het hotel stond voor deze maandag op de planning, maar vrijdag liet de verkopende partij aan het COA per brief weten de verkoop te annuleren met een beroep op dwaling en bedrog. De vrouw zou niet zijn geïnformeerd over het aantal asielzoekers dat in het hotel zou komen wonen. Als ze daar wel van op de hoogte was geweest, had ze de overeenkomst niet gesloten. Volgens het COA is echter sinds het eerste contact in april duidelijk geweest wat de bedoeling met het pand was was. De eigenaar zou daar niet afwijzend op hebben gereageerd. ‘Het is geen geheim dat de druk op de capaciteit van het COA enorm is’, zei een woordvoerder van het COA vrijdag. ‘Elke plek telt, daarom hebben we een kort geding aangespannen om de koop door te zetten.’||https://www.volkskrant.nl/nieuws-achtergrond/brand-op-terrein-bij-hotel-voor-asielzoekers-in-albergen-politie-onderzoekt-toedracht~b60ddffd/
2022-08-29||NS-stakingen vandaag in Noord-Holland, ook elders vallen treinen uit||Onder andere tussen Leiden en Rotterdam Centraal, Rotterdam Centraal en Dordrecht en Breukelen en Veenendaal rijden maandag minder treinen. De hogesnelheidstrein tussen Amsterdam Centraal en Breda rijdt niet. De NS vraagt reizigers om kort voor vertrek de actuele reisinformatie op te zoeken en rekening te houden met langere reistijden en meer overstappen. Er rijden geen vervangende bussen. Reizigers in Noord-Holland wordt geadviseerd om alternatief vervoer te regelen. Treinen van andere vervoerders rijden wel. Luchthaven Schiphol is zeer beperkt bereikbaar per trein. De NS rijdt met een minimale bezetting van ongeveer twee treinen per uur vanuit Utrecht naar Schiphol. De vervoerder vraagt mensen om alleen de trein naar Schiphol te nemen als ze er echt niet op een andere manier kunnen komen. De staking heeft ook invloed op het internationale treinverkeer. De Thalys en Eurostar rijden niet. Andere internationale treinen vallen ook uit of rijden maar een deel van hun gebruikelijke traject. De trein vanuit Berlijn bijvoorbeeld gaat niet verder dan Bad Bentheim, omdat Deutsche Bahn het vanwege de staking te onzeker vindt om in Nederland te rijden. De ANWB laat weten nog geen extra files te zien door de treinstaking, ook niet rond Amsterdam. Voor de rest van de dag denkt de verkeersorganisatie dat de drukte op de weg door mensen die anders met de trein zouden zijn gegaan, mee zal vallen. ‘Mensen waren van tevoren op de hoogte van de staking en zijn het ook wel gewend om eventueel thuis te werken’, aldus een woordvoerder. De stakingen zijn een gevolg van de stukgelopen cao-onderhandelingen tussen de NS en vakbonden FNV, CNV en VVMC. De vakbonden eisen onder meer een betere werk-privébalans, een loonsverhoging en een automatische compensatie voor de prijsstijgingen. Vanwege personeelstekorten draaiden werknemers van de NS de laatste tijd veel overuren. De NS heeft op dit moment ongeveer 1.400 vacatures openstaan. De NS ziet zich daarom genoodzaakt de dienstregeling over een week stapsgewijs uit te dunnen. Vanaf maandag 5 september rijden op sommige trajecten niet langer zes, maar vier intercity’s per uur. Ook gaat de avonddienstregeling twee uur eerder in. De estafettestakingen van het treinpersoneel duren nog tot het einde van deze maand. Dinsdag volgen acties in de regio Utrecht en woensdag in Overijssel, Gelderland, Noord-Brabant en Limburg. Als er tegen die tijd nog geen cao-bod ligt dat de vakbonden kan bekoren, volgt mogelijk een landelijke staking.||https://www.volkskrant.nl/nieuws-achtergrond/ns-stakingen-vandaag-in-noord-holland-ook-elders-vallen-treinen-uit~b31a5fd9/
2022-08-29||Het is bladstil in het hart van de tyfoon||De matige oostenwind en het heldere weer hielden aan tot negen uur. Toen vormde zich een geweldige, veelkleurige ring om de zon. De atmosfeer begon uitermate drukkend te worden en een ­donkere, onheilspellende wolkenbank begon zich aan de horizon te vormen. Tussen zonsopgang en zons­ondergang kreeg de hemel een ­felle gele kleur. De temperatuur gedurende de nacht was aan­genaam, de deining werd echter steeds hoger en de zeeën begonnen te breken. De dag zette in met vlagerige wind. Om zes uur bleef de wind in het zuidoosten en nam in kracht toe. Hevige regenvlagen. Wind en buien namen toe in de daaropvolgende nacht tot omstreeks negen uur in de morgen de typhoon zijn volle kracht had bereikt. De onbeschrijfelijke kracht van de wind zweepte de golven op tot een zodanige hoogte en gaf ze zo’n snelheid dat oliestorten doelloos werd. De barometer daalde verder. Kort nadat we in het centrum van de typhoon terecht waren gekomen, werd het bladstil. Het glas zakte niet verder en begon te stijgen nadat de wind weer opstak. In de tweede phase van de ­typhoon stond er gedurende vier uur een harde wind, waarna deze afnam tot een stijve bries.||https://www.volkskrant.nl/cultuur-media/het-is-bladstil-in-het-hart-van-de-tyfoon~b822ba8f1/
2022-08-29||Handjevol leerlingen begint vandaag aan Renaissance-school, de eerste stap op weg naar Forumland||Als op maandagochtend de scholen in Almere weer openen, gaan ook een paar leerlingen aan hun bureaus zitten op de nieuwe Renaissance-school. Volgens initiatiefnemer Ralf Dekker, tevens Kamerlid voor Forum voor Democratie, begint een handjevol leerlingen daar aan het schooljaar. De particuliere basisschool komt voort uit FvD, maar staat er officieel los van, ondergebracht in de Tocqueville-stichting. Aanvankelijk was het plan om in september vijf Renaissance-scholen te starten. Uiteindelijk bleef Almere over. Ook daar is de animo vooralsnog niet groot. De achttien vooraanmeldingen (ouders die interesse toonden) zijn ‘lang niet allemaal’ inschrijvingen geworden. Dat weerhoudt Dekker er niet van om met de school te starten. ‘We beginnen klein, met een paar leerlingen, en groeien dan langzaam door. We gaan ervan uit dat we het eerste kalenderjaar verlies zullen lijden.’ Er zouden zich ruim honderd potentiële leerkrachten gemeld hebben. De ouderbijdrage zal ongeveer 300 euro per maand beslaan. De oprichting van Renaissance-scholen leidt tot grote consternatie. Forum voor Democratie is de laatste jaren uitgegroeid van een radicaal-rechtse tot een extreem-rechtse partij, waarvan de kopstukken in vele uitingen de democratische rechtsorde niet meer erkennen, of zelfs bedreigen. Zo zegt Kamerlid Gideon van Meijeren dat het ‘niet gezond’ is dat er ‘een taboe op geweld’ van burgers ligt en roept hij op tot ‘massaal, krachtig, militant verzet tegen de tirannieke overheid’. Eigen scholen zijn een eerste stap op weg naar een parallelle samenleving, Forumland genoemd, waar FvD-sympathisanten met een eigen cryptomunt kunnen betalen, met elkaar kunnen leven, werken en handelen en waar niemand ooit een mondkapje draagt. Na scholen zouden er ook eigen woningcorporaties moeten komen. Dekker heeft altijd gezegd dat de Renaissance-scholen apolitiek zullen zijn. Hij meent juist dat de reguliere scholen in Nederland ideologisch gekleurd onderwijs geven en dat kinderen geïndoctrineerd worden. In de Renaissance-scholen zal er minder aandacht besteed worden aan klimaatverandering, genderkwesties, ‘woke-denken’ en ‘negatief gedoe over de witte man’. Daarnaast zullen de scholen teruggrijpen op klassieke methoden: geen computers of digitale borden in de klas, veel aandacht voor de basisvaardigheden taal en rekenen, waarbij taal vooral wordt bijgebracht door middel van sprookjes, mythen en Bijbelse verhalen. Ook zal er veel ruimte voor handvaardigheid zijn. Begin juni was er een bijeenkomst voor geïnteresseerde ouders in Almere. Naast Dekker sprak daar Ben van Tilborg, die zich op LinkedIn omschrijft als organisatieadviseur. ‘Wij gaan kleuters en peuters niet stiekem meer te vroeg letters leren’, zei hij, citeert de lokale krant Almere Deze Week. ‘Als je te vroeg met intellectueel onderwijs begint, kan het kinderbrein zich niet vrij ontwikkelen en leidt dat in het latere leven tot gezondheidsklachten, ook bij volwassenen.’ Dat een politieke partij een school opricht is zeer uitzonderlijk, hoewel er in de tijd van de verzuiling wel banden waren tussen katholieke en protestantse scholen en de partijen KVP en CHU. De plannen roepen de vraag op in hoeverre er gehandhaafd kan worden op de verspreiding van ondemocratisch of onwetenschappelijk gedachtegoed in de klas. Het bijzonder onderwijs biedt de mogelijkheid voor religieuze of levensbeschouwelijke stromingen een school te starten. Dit kan in de vorm van een door de staat gefinancierde school, maar ook als privéschool (B3). Forum start eerst met een privéschool, omdat die sneller opgetuigd kan worden. Er is ook een traject gaande om gesubsidieerde Renaissance-scholen op te richten, maar dat duurt zeker twee jaar. Het aantal B3-scholen groeit. In 2016 waren er nog 52 scholen. In 2021 ging het om 74 scholen. Van alle leerlingen in Nederland zit ongeveer één procent op een B3-school. Op zo'n school is het mogelijk om naar eigen inzicht een lesprogramma te ontwikkelen. Dat onderwijs moet dan wel aan een aantal wettelijke eisen voldoen, zoals aandacht voor burgerschap en leerlingen respect voor andere opvattingen bijbrengen. Als de Renaissance-school wordt opgericht, bezoekt de Onderwijsinspectie in de beginperiode twee keer de school. Na observaties in de klas en gesprekken met ouders, leerlingen, bestuurders en docenten brengt de inspectie een bindend advies uit aan de gemeente. Zou in een B3-school bijvoorbeeld klimaatverandering ontkend mogen worden? ‘Deze scholen mogen er eigen opvattingen op na houden’, zegt een woordvoerder van de inspectie. ‘Religieuze scholen mogen ook zeggen dat het scheppingsverhaal leidend is of dat zij vinden dat het huwelijk is voorbehouden aan één man en één vrouw. Maar het is verplicht om de leerlingen autonoom een mening te leren vormen. Ze moeten dus wel weten hoe er over dat soort onderwerpen wordt gedacht in Nederland.’ De gemeente Almere heeft nog geen contact gehad met de Tocqueville-stichting over de Renaissance-school en weet niet waar de locatie is. Het is volgens een woordvoerder ‘niet aan een gemeente’ om te oordelen over de signatuur van de school. In een eerdere versie van dit artikel stond dat de woordvoerder van de Onderwijsinspectie had gezegd dat B3-scholen mogen zeggen dat zij het homohuwelijk afkeuren. Dat is niet juist, het goede citaat is dat B3-scholen mogen zeggen dat ‘het huwelijk is voorbehouden aan één man en één vrouw’.||https://www.volkskrant.nl/nieuws-achtergrond/handjevol-leerlingen-begint-vandaag-aan-renaissance-school-de-eerste-stap-op-weg-naar-forumland~b593680e/
2022-08-29||Waarde Nederlandse woningen naar recordhoogte, Noardeast-Fryslân nationale hoogvlieger||Dit blijkt uit nieuwe cijfers van het Centraal Bureau voor de Statistiek (CBS) over de WOZ, oftewel de waardering onroerende zaken. De gemeente Noardeast-Fryslân was qua groei de nationale hoogvlieger. Op 1 januari 2022 lag de gemiddelde WOZ-waarde in de gemeente waartoe de stad Dokkum behoort 19,5 procent hoger dan in 2021. Een woning in Noardeast-Fryslân is nu gemiddeld 233 duizend euro waard, wat wel ruimschoots onder het landelijke gemiddelde van 315 duizend euro is. Ook in de gemeenten Schiermonnikoog (met 17,5 procent naar 329 duizend euro), Vijfheerenlanden (met 17,3 procent naar 332 duizend euro) en Purmerend (met 16,7 procent naar 328 duizend euro) schoot de WOZ-waarde omhoog. Het minst steeg de WOZ-waarde in de Twentse gemeente Dinkelland (met 1,3 procent naar 318 duizend euro) en Amsterdam (met 2,1 procent naar 430 duizend euro). In Rotterdam groeide de gemiddelde WOZ-waarde – waarvoor gemeenten niet alleen koopwoningen meerekenen, maar ook huurhuizen en onverkochte koopwoningen – van de vier grote steden het hardst, met 11,4 procent naar 274 duizend euro. In de gemeente Bloemendaal ligt de gemiddelde WOZ-waarde het hoogst van heel Nederland: 828 duizend euro, een stijging van 7,1 procent. De eveneens Noord-Hollandse gemeenten Laren (769 duizend euro) en Blaricum (734 duizend euro) completeren de top-3. De landelijke hekkensluiter is de Groningse gemeente Pekela, waar de gemiddelde WOZ-waarde met 12,8 procent opliep tot 167 duizend euro. Ook de WOZ-waarden in de Limburgse gemeenten Heerlen en Kerkrade (gemiddeld allebei 171 duizend euro) behoren tot de laagste van het land. De WOZ-waarde loopt overigens altijd een jaar achter bij de prijsontwikkeling van woningen. Gemeenten taxeren woningen voor de WOZ namelijk naar de waarde van 1 januari van het jaar ervoor – voor de WOZ-waarden van 2022 was 1 januari 2021 dus de peildatum.||https://www.volkskrant.nl/economie/waarde-nederlandse-woningen-naar-recordhoogte-noardeast-fryslan-nationale-hoogvlieger~bffcb264/
2022-08-29||Lees hier het liveblog over de oorlog in Oekraïne van maandag 29 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-maandag-29-augustus-terug~bd394a56/
