2022-08-23||De Hradschin kun je beter niet van dichtbij bekijken ||De Hradschin bezocht. Het koninklijke slot zeer beneden mijn verwachtingen, ik geef de voorkeur aan de Hofburg in Wenen. Daar zie je duidelijk hoe generaties aan de bouw hebben bijgedragen en je verheugt je over de grote heren die zo veel geld tot hun genoegen hebben uitgegeven. Hier zijn kapitalen verspild maar is niets bereikt. Het geheel is kazerneachtig, zonder architectuur. Sowieso is de Hradschin niet de plek waar Praag zich van haar beste kant laat zien. Aan het uitzicht vanaf de Hradschin ontbreekt het beste deel: namelijk de Hradschin zelf, die van Praag de bezienswaardigheid maakt die ze vanuit ieder gezichtspunt is. Vanuit de verte ziet het slot er schitterend uit, van nabij bevalt het mij zoals gezegd niet. De domkerk bezocht. Er is zo veel te zien, dat je niet weet waar je moet beginnen te kijken. Het graf van Ottokar (13de-eeuwse koning van Bohemen, red.). Het gezicht verminkt, de neus verdwenen. Ik heb de man oprecht om vergeving gebeden, mocht ik hem een of ander onrecht hebben gedaan (Grillparzers drama König Ottokars Glück und Ende was zeer slecht gevallen in Praag, red.). Overigens springt zijn graf er in geen enkel opzicht uit, hij ligt onopvallend tussen de leden van de Spitigneve-familie en andere sukkels waarvan hij zich zozeer heeft onderscheiden.||https://www.volkskrant.nl/cultuur-media/de-hradschin-kun-je-beter-niet-van-dichtbij-bekijken~b79cd64a/
2022-08-23||De Volkskeuken: echte visbuideltjes||Ik kocht laatst een blikje Seasogood visvrije tonijn-in-blik. Het rook naar kattenvoer. Het smaakte ook naar kattenvoer, al haalde kater Donder zijn neus ervoor op. Voorlopig is er niks mis met ‘echte’ vis, mits met mate. En met MSC- of ASC-keurmerk voor goed gecontroleerde vangst of kweek. Ik had een pak filodeeg in de vriezer en wat blikjes zalm, maar met tonijn lukt het waarschijnlijk ook. Ik verwijder het vel en de zachte graat van zalm er zo veel mogelijk omdat ik dat mooier vind, voor de smaak is het niet nodig. Afgespoeld (zout!) krijgt Donder deze restjes. Geef de buideltjes als hapje, voorafje, of met meerdere tegelijk als hoofdgerecht. Laat het filodeeg in de verpakking ontdooien. Haal de zalm uit de blikjes en verwijder eventueel de stukjes vel en graat. Maak de vis los met een vork. Klop de mosterd door het ei. Meng de uisnippers, ketchup, paneermeel, peterselie, dille en zout, peper en citroensap naar smaak door de vis. Meng er tenslotte het eimengsel door. Verwarm de oven op 220 °C (boven-/onderwarmte). Bekleed de bakplaat met bakpapier. Bestrooi de snijplank licht met bloem. Zet de kopjes/kommetjes klaar. Haal het filodeeg uit de verpakking, rol de helft (5 plakjes) open en spreid één vel uit op de snijplank. Bestrijk met gesmolten boter en leg er nog een vel op, bestrijk dat ook met boter. Halveer de vellen zodat je twee rechthoekige deeglapjes hebt. Leg elk deegplakje in een kopje en druk iets naar beneden. Ga zo door tot je alle 5 kopjes hebt gebruikt. Schep met de ijslepel ongeveer eentiende van het zalmmengsel in elk kopje en vouw het deeg er nonchalant overheen dicht, plak zo nodig vast met extra boter. Haal de deegpakketjes voorzichtig uit de kopjes en leg ze op het bakpapier, bestrijk de bovenkanten licht met boter. Maak zo ook pakketjes van de resterende 5 plakjes filodeeg. Zet de vispakketjes in het midden van de oven en draai de temperatuur naar 200 °C. Laat ze in ca. 15 minuten goudbruin worden. Eet ze met komkommersalade.||https://www.volkskrant.nl/beter-leven/de-volkskeuken-echte-visbuideltjes~bed60f16/
2022-08-23||Het weerbericht voor woensdag 24 augustus: zonovergoten||Met een zuidenwind wordt warme lucht naar ons land gevoerd. Dit zorgt deze week voor het steeds verder oplopen van de temperatuur. Woensdag wordt het zomers tot regionaal tropisch warm met maxima tussen 27 en 31 graden. Bij deze hoge temperaturen schijnt de zon voluit en trekken hooguit wat dunne wolkensluiers over. In de loop van de dag komen ook stapelwolken tot ontwikkeling. Neerslag wordt de komende dagen niet verwacht. Tijdens de avonduren lossen de stapelwolken op en is het nog een tijd overwegend helder met weinig wind. Hierdoor kan ’s nachts en in de vroege ochtend in de buitengebieden een ondiepe mistbank voorkomen. Het koelt in de avonduren maar gestaag af en de minimumtemperatuur komt uiteindelijk tussen 16 en 19 graden uit. Donderdag is het opnieuw zonovergoten met in de middag stapelwolken. Het wordt nog een fractie warmer met in het oosten en zuiden kans op 32 graden. Pas vrijdag kan weer een enkele bui tot ontwikkeling komen. De zuidenwind wordt verruild voor een noordelijke wind en hierdoor zal het geleidelijk minder heet gaan worden. Tijdens het weekend is het regionaal nog wel zomers warm met meer dan 25 graden.||https://www.volkskrant.nl/nieuws-achtergrond/het-weerbericht-voor-woensdag-24-augustus-zonovergoten~b2f668e3/
2022-08-23||Iraakse demonstranten leggen na parlement ook Hoge Raad plat||Het begon eind juli met de bestorming van het parlement, tweemaal binnen een week tijd. De aanhangers van de charismatische geestelijke Muqtada al-Sadr gaven gehoor aan zijn oproep en namen triomfantelijke selfies vanuit het parlementsgebouw. Na enkele dagen besloten ze een tentenkamp voor de deur op te zetten. Praktischer en net zo effectief, want het parlement kan al weken niet bijeenkomen. Dinsdag moest ook het hoogste rechtscollege van het land eraan geloven. Volgens verslaggevers ter plaatse heeft een deel van de demonstranten zich naar de Hoge Raad verplaatst, waar ze met Iraakse vlaggen zwaaien en foto’s van hun held omhooghouden. Ze eisen dat het rechtscollege het parlement ontbindt en nieuwe verkiezingen uitschrijft. De nieuwste bezetting komt niet uit de lucht vallen. Vorige week woensdag kondigde Al-Sadr al aan dat hij de Hoge Raad een week de tijd gaf om het parlement te ontbinden. Het rechtscollege stelt echter dat het daartoe niet de autoriteit bezit. Vanwege de onrust en dreigementen aan het adres van de Hoge Raad zijn voorlopig alle zittingen geschorst. Het stilleggen van de rechterlijke macht is volgens waarnemend premier Mustafa al-Kadhimi ‘een groot gevaar’ voor het land. De premier besloot terug te komen van een regionale top in Egypte en hoopt een oplossing te vinden door ‘politieke dialoog’. Ook de Verenigde Naties hebben de demonstranten opgeroepen om de Hoge Raad zijn werk te laten doen. ‘Het recht op vreedzaam protest is een essentieel onderdeel van de democratie. Even belangrijk is het handhaven van de grondwet en het respecteren van staatsinstellingen’, aldus de VN-verklaring. De politieke crisis vindt haar oorsprong in de parlementsverkiezingen van vorige herfst. Toen sleepte de populistische politicus Al-Sadr (48) de meeste zetels binnen voor zijn nationalistische, sjiitische beweging. Hij vormde een coalitie met een soennitische en een Koerdische partij, maar het lukte hen niet om het eens te worden over de belangrijkste regeringsposten. Na negen maanden onderhandelen gaf Al-Sadr er de brui aan en droeg hij zijn parlementsleden op hun zetels in het parlement uit protest op te geven. Daarop zagen zijn politieke rivalen hun kans schoon. De sjiitische pro-Iraanse alliantie, die in eerste instantie door Al-Sadr buitenspel was gezet, nam de vrijgekomen parlementszetels in. Al snel schoof die alliantie Mohamed Shia al-Sudani naar voren als kandidaat voor het premierschap. Om daar een stokje voor te steken, riep Al-Sadr zijn aanhangers op tot een ‘vreedzame revolutie’, bedoeld om het corrupte systeem omver te werpen. De trouwe volgelingen van Al-Sadr protesteerden al langer in Bagdad tegen de zittende politieke elite, die in hun ogen schuldig is aan de politieke impasse. De oproep om het parlement te bestormen, was dan ook niet aan dovemansoren gericht. Wel kwam het tot flinke confrontaties met de Iraakse veiligheidstroepen, die de opdracht hadden om de demonstranten buiten de zogenoemde Groene Zone te houden, de zwaarbewaakte wijk in de hoofdstad met allerlei overheidsgebouwen en ambassades. Bij de bestorming van het parlement vielen zeker 125 gewonden. Nabij de Groene Zone vonden de afgelopen weken ook tegendemonstraties plaats van aanhangers van de sjiitische rivalen van Al-Sadr, die gesteund worden door het Iraanse regime. De vrees is dat het mogelijk tot aanvaringen tussen de twee groepen zal komen. Als er nieuwe verkiezingen komen, zoals steeds meer mensen verwachten, wil Al-Sadr volledig afrekenen met zijn rivalen in het sjiitische kamp. De religieuze leider onderhield in het verleden zelf ook warme banden met Iran, maar probeert zich nu sterk te profileren als nationalist.||https://www.volkskrant.nl/nieuws-achtergrond/iraakse-demonstranten-leggen-na-parlement-ook-hoge-raad-plat~b6447576/
2022-08-23||Oekraïne viert onafhankelijkheid ingetogen maar intenser dan ooit||Vier je je verjaardag in oorlogstijd? Het is een ongemakkelijke vraag die ongeveer de helft van de Oekraïners zich al heeft moeten stellen. Vandaag is het de beurt aan het land zelf: 24 augustus is de dag waarop Oekraïne zijn onafhankelijkheid van Sovjet-heerschappij viert. Maar dit keer is het ook de dag waarop het voortbestaan van Oekraïne precies zes maanden wordt bedreigd door een invasie van Moskou. Oekraïne’s 31ste verjaardag wordt er een zonder openbare feesten. Geen pleinen vol dansende mensen, geen stadions met muziekconcerten, geen militaire parades door de hoofdstraat van Kyiv en in de haven van Odesa, zoals een jaar geleden. In grote steden geldt een verbod op massale bijeenkomsten. In Charkiv is in plaats van een feest een uitgaansverbod afgekondigd: van dinsdagavond tot donderdagochtend mogen mensen de straat niet op. President Volodymyr Zelensky vreest een Russische rakettenregen die elke gedachte aan Oekraïense zelfstandigheid moet verdrijven. Hij zegt dat Moskou ‘iets bijzonder gruwelijks’ gepland kan hebben voor vandaag. Het Oekraïense leger heeft de bevolking opgeroepen om het luchtalarm niet te negeren en onmiddellijk dekking te zoeken als het afgaat. Maar ongeacht of Oekraïners zich vandaag in schuilkelders, loopgraven of op opvanglocaties ver van huis bevinden, ze zullen deze onafhankelijkheidsdag intenser vieren dan alle voorgaande. Na zes maanden van oorlog met een van de grootste legers ter wereld staat hun land nog overeind en is de bevolking meer verenigd dan ooit tevoren. Het voortbestaan van de Oekraïense staat was allesbehalve zeker, toen de Russische president Poetin op de vroege ochtend van 24 februari zijn leger op Oekraïne afstuurde voor een aanval vanuit het noorden, oosten en zuiden tegelijkertijd. Tienduizenden Russische militairen rukten op vanuit Rusland, Belarus, de geannexeerde Krim en bezet gebied in Oost-Oekraïne. De gevreesde Russische luchtmacht vloog binnen, de marine nam de Zwarte Zee in en lanceerde de eerste kruisraketten. In Kyiv kreeg Zelensky van de Oekraïense legerleiding te horen dat er Russische commandoteams in de hoofdstad op weg waren om hem en zijn familie dood te schieten. De ‘hereniging’ van Oekraïne met Rusland was een kwestie van dagen of weken, zo was de verwachting in Moskou. Poetin leek te rekenen op een onthaal van Oekraïners met bloemen langs de kant van de weg. In aanloop naar de oorlog had hij Oekraïners en Russen herhaaldelijk ‘een en hetzelfde volk’ genoemd, wegens ‘gedeelde waarden’ en ‘bloedbanden’ als gevolg van een eeuwenlange gezamenlijke geschiedenis. Vanaf de eerste dag van de invasie hebben Oekraïners het tegendeel bewezen. Honderdduizenden Oekraïners zijn bereid gebleken hun leven op het spel te zetten om te voorkomen dat hun land opnieuw onder het gezag van Moskou valt. Ze hebben zich zonder gevechtservaring aangesloten bij het leger of vrijwilligersbataljons. De Oekraïense strijdkrachten hebben de wereld, Rusland en zichzelf verbaasd. Zelfs in de lucht, de zwakste plek van Oekraïne, is Russische dominantie uitgebleven. Na een half jaar vliegt de Oekraïense luchtmacht nog steeds en schiet het afweergeschut tal van Russische raketten neer. Ook kunnen de Oekraïners voor het eerst sinds hun onafhankelijkheid rekenen op aanzienlijke militaire steun uit westerse landen. Eind vorig jaar blokkeerden Duitsland en Nederland nog Litouwse wapenleveranties aan Oekraïne. Nu leveren ze zelf wapens, al zijn de hoeveelheden Europese wapens veel kleiner dan die uit de Verenigde Staten: de Amerikaanse militaire steun aan Oekraïne is met een waarde van ruim 9 miljard euro bijna vier keer zo groot als de wapensteun van de hele Europese Unie. Op de 31ste verjaardag is het natiegevoel in Oekraïne levendiger dan ooit. Alle banden met Rusland worden verbroken. Met familieleden in Rusland die Kremlinpropaganda uiten, wordt niet meer gepraat. Russische muziek wordt niet meer opgevoerd, Russische literatuur niet meer gelezen. Een groot, bronzen standbeeld dat stond voor de vriendschap tussen Oekraïne en Rusland is verwijderd uit het centrum van Kyiv. Russischtalige Oekraïners doen hun best om over te stappen op het Oekraïens. Zelfs hun lang gekoesterde wens om bij het Westen te horen is met het kandidaat-lidmaatschap van de EU enigszins ingewilligd. Maar feest? Maandag maakte de commandant van de Oekraïense strijdkrachten voor het eerst een dodental bekend onder de eigen gelederen: bijna 9 duizend Oekraïense militairen. De VN telden 5,5 duizend omgekomen burgers, en stellen dat het werkelijke dodental veel hoger ligt, omdat er te veel slachtoffers zijn om te tellen. Nog een paar kille statistieken van een half jaar oorlog. Bijna 7 miljoen Oekraïners geregistreerd als vluchteling. Iets meer dan eenvijfde van het Oekraïense grondgebied bezet. Een verwachte halvering van de economie. Duizenden militairen onder onbekende omstandigheden in beruchte Russische gevangenissen. Achter het front kampen Oekraïners met de vraag: hoe nu verder? Sommige mensen proberen hun oude leven weer op te pakken, voor zover dat mogelijk is. Anderen zoeken afleiding op datsja’s, en in theaters en clubs die op sommige plekken weer open zijn. Maar allemaal worden ze weer geconfronteerd met de oorlog die maar voortraast. Niets wijst er op dat het bloedvergieten binnenkort stopt. Rusland en Oekraïne hebben beide duidelijk gemaakt dat er geen enkel uitzicht is op een vredesakkoord. Poetin lijkt nog steeds uit op veel meer dan alleen de Donbas en het zuiden. ‘Iedereen moet weten dat we nog niet eens echt zijn begonnen’, zei hij onlangs. En hoe zelfstandig de Oekraïners zich ook voelen, voor hun verdediging blijven ze afhankelijk van buitenlandse wapensteun. Met de winter voor de deur maken ze zich niet zozeer zorgen over het eigen uithoudingsvermogen, maar dat van westerse landen. Blijven die bereid om Oekraïne te steunen als Rusland de gaskraan verder dichtdraait en hun portemonnee harder wordt geraakt? Na een half jaar oorlog weten Oekraïners enkel dat zij noch hun onafhankelijkheid veilig zijn.||https://www.volkskrant.nl/nieuws-achtergrond/oekraine-viert-onafhankelijkheid-ingetogen-maar-intenser-dan-ooit~b3245373/
2022-08-23||De castingdirecteur die films en musicals liet zinderen, van Rooie Sien en Spetters tot Cats en Mamma Mia!||Er was een baby nodig, en snel. Een roodharige. Liefst niet ouder dan één dag. Of die even geleend mocht worden voor een scène in de film Rooie Sien (1975) van regisseur Frans Weisz. Gelukkig voor de filmmakers was er een castingdirecteur als geen ander in de buurt: Marianne van Wijnkoop, destijds 29 jaar oud. ‘Hoe ze het deed weet ik niet, maar binnen drie uur had ze die baby gevonden’, vertelt acteur Frans Mulder, een van Van Wijnkoops beste vrienden. ‘Marianne was een enorme rouwdouw, als castingdirecteur kreeg ze alles voor elkaar.’ Toen Van Wijnkoop in juni op 76-jarige leeftijd overleed, werd ze door collega’s bejubeld als by far de beste castingdirecteur van de afgelopen decennia in de Nederlandse film- en musicalwereld. Met haar gelukkige hand van kiezen stond ze aan de wieg van de succesvolle musicalcarrières van onder anderen Chantal Janzen en Danny de Munk. In hospice Kuria, waar Van Wijnkoop haar laatste dagen doorbracht, was het volgens Frans Mulder een ‘gekkenhuis’ aan acteurs en oud-collega’s die nog één keer een bezoek brachten aan de vrouw die het castingproces in Nederland professionaliseerde. Vanaf 1972 duikt Van Wijnkoops naam op in meer dan honderd bioscoopfilms en televisiecommercials, waarvoor ze niet alleen de casting verzorgde maar ook de aankleding, soms de regie, en dan weer de opnameleiding. Dat deed ze samen met aanstormende regisseurs als Frans Weisz en Paul Verhoeven, in gedenkwaardige films als Rooie Sien, Spetters en Op afbetaling. In de jaren negentig werd Van Wijnkoop binnengehaald door Joop van den Ende. Voor zijn productiebedrijf zette ze de afdeling talentscouting op. Daar drukte Van Wijnkoop haar stempel op tal van musicals (Cats, Mamma Mia!, de André Hazes-musical Hij gelooft in mij) en lanceerde ze de carrières van toekomstige musical- en tv-sterren. Het grotere publiek leerde haar in 2007 kennen als jurylid van het talentenjachtprogramma X Factor. Een jaar later brak Van Wijnkoop bij een val haar bekken, waardoor ze in een rolstoel belandde. Frans Mulder beschrijft zijn vriendin als iemand die altijd ‘aan stond’. Mulder: ‘Ik weet nog dat we een keer bij een stoplicht stonden. Loopt ze opeens op een taxi af. Daar zat een zanger in die ze bewonderde. Die stak ze haar visitekaartje toe met het idee: misschien heb ik hem ooit nodig.’ Na haar bekkenbreuk waagde Van Wijnkoop zich niet meer aan grote musicals. Daarvoor in de plaats kwamen kleinere theaterproducties. Dat deed ze onder meer bij Apollofirst Theater, een klein zaaltje in Amsterdam-Zuid dat plaats biedt aan 55 mensen. ‘Bij Apollofirst hielp ze onder andere mee met de publiciteit’ vertelt Frans Mulder. ‘Dat vond ze heerlijk. Ze hielp er tot vlak voor haar diagnose.’ Een paar maanden geleden werd bij haar kanker geconstateerd. Een ‘dazzling vrouw’, noemt Mulder zijn vriendin. Vijftig jaar geleden, toen hij haar voor het eerst opmerkte in het theaterwereldje, sprong ze er al uit met haar prachtige witte pakken en grote hoeden. Echt bevriend raakten ze twintig jaar geleden, toen ze elkaar via een gemeenschappelijke kennis beter leerden kennen. Voor Mulder was het een ontmoeting met een ‘zielenmaatje’: beiden waren ze duidelijk kinderen van de jaren zestig, toen de vrije liefde werd gevierd, en werd neergekeken op het kleinburgerlijke huwelijksleven. Van Wijnkoop probeerde het weleens, maar na haar scheiding in de jaren tachtig hield ze langdurige relaties af. Liever ging ze volledig op in haar werk. Volgens Frans Mulder had Van Wijnkoop op het laatst best spijt van die keuze. Vrienden en bewonderaars had ze zat, maar toch miste ze iets. Mulder: ‘Ze was niet alleen, maar voelde zich wel een beetje eenzaam. Uiteindelijk had ze niet die arm om haar heen van een partner.’||https://www.volkskrant.nl/mensen/de-castingdirecteur-die-films-en-musicals-liet-zinderen-van-rooie-sien-en-spetters-tot-cats-en-mamma-mia~becbf057/
2022-08-23||Cocaïne op weg naar Nederland trekt een spoor van geweld door Antwerpen||Telkens weer wordt Antwerpen de afgelopen weken opgeschrikt: de ene keer is er een explosie bij een woning, de andere keer zakt een bloedende man op een plein in elkaar, of wordt er iemand bij zijn voordeur neergeschoten. Al meer dan twintig aanslagen zijn er deze zomer in de stad gepleegd. In dat verband valt het woord narcoterrorisme steeds vaker. Dinsdag werden vier Nederlanders in Antwerpen gearresteerd. In hun auto werden brandbommen en een vuurwapen gevonden. ‘We zien vaker geweldsgolven in de stad’, zegt Charlotte Colman, hoogleraar drugsbeleid en criminologie aan de Universiteit van Gent en sinds juli van dit jaar ook nationaal drugscoördinator. ‘Terwijl bendes publiek geweld normaal gesproken proberen te vermijden, omdat het niet goed is voor de handel en de aandacht trekt van de politie.’ Volgens Colman blijft het gissen naar de precieze oorzaak van de huidige golf van geweld, maar het gaat in elk geval ‘altijd om waarschuwingen, intimidatie of afrekeningen’ tussen bendes onderling. Ze verwijst ook, net als minister van Binnenlandse Zaken Annelies Verlinden, naar het kraken van de versleutelde berichtendienst Sky ECC vorig jaar maart. Naar aanleiding daarvan zijn tientallen onderzoeken ingesteld en verdwenen er mensen van het toneel, waardoor er gaten vielen in de netwerken. Er moeten dus nieuwe mensen worden geronseld, ook bij de concurrent. De haven van Antwerpen vormt, samen met die van Rotterdam, de toegangspoort tot Europa voor cocaïne uit Latijns-Amerika. De Antwerpse haven is enorm uitgestrekt, en maar een klein deel van de miljoenen binnenkomende containers wordt gecontroleerd, ook al is daar de laatste jaren wel verbetering in gekomen. De handel groeit in hoog tempo. Onderschepte de politie in 2013 nog 4 duizend kilo coke in de haven, vorig jaar was dat 90 duizend kilo. Bijna alle cocaïne gaat door naar Nederland. Er wonen in Antwerpen wel een paar families die hun eigen transport opzetten, maar de grote syndicaten zitten in Nederland, van waaruit ze de drugs verder over Europa distribueren. Vergeleken met Nederland gaat het er in België vreedzaam aan toe. Advocaten en journalisten worden niet bedreigd, er zijn geen hoofden afgesneden, en er worden nauwelijks drugsgerelateerde moorden geteld, terwijl er dat in Nederland 15 tot 30 per jaar zijn. De vrees is echter dat dat verandert. De chef van de federale gerechtelijke politie, Yve Driesen, ziet het somber in, zei hij tegen Vlaamse media. ‘We zitten in een spiraal, een versnelling van het drugsgerelateerde geweld’, aldus Driesen, en hij verwacht niet dat het zomaar weer afneemt. Politici wijzen momenteel naar elkaar: volgens de Antwerpse burgemeester Bart De Wever moet er op federaal niveau meer gebeuren. Hij pleit voor een Nationale Veiligheidsraad, zoals die er ook tijdens de terreurcrisis in 2016 was. ‘Deze drugscrisis is veel en veel erger’, zei hij dinsdag op de radio. ‘De georganiseerde misdaad heeft gevolgen voor heel België, heel Europa zelfs.’ De federale ministers zien een Nationale Veiligheidsraad echter niet als oplossing. Zij laten weten dat er wordt gewerkt aan een versterking van de federale politie en een update van het Stroomplan, dat de samenwerking tussen verschillende diensten moet regelen. Volgens nationaal drugscoördinator Colman bestaat er geen oplossing die snel resultaat zal opleveren. ‘Zo werkt het nu eenmaal niet.’ Ze denkt wel dat er op alle niveaus moet worden gewerkt: de federale politie moet worden versterkt, waardoor de pakkans voor criminelen groter wordt, en er zal sneller moeten worden gestraft. ‘Op dit moment is de hele keten onderbemand: het parket, de politie, het justitiële apparaat. Bovendien is er een gebrek aan specialisten, zoals bijvoorbeeld financieel analisten.’ Maar behalve repressie moet er volgens haar ook aandacht zijn voor preventie. ‘Er kan zeker meer worden geïnvesteerd in een sociaal vangnet voor jongeren die bij de bendes terecht kunnen komen.’ Colman vreest dat België zich op een kantelpunt zou kunnen bevinden. ‘Het gaat niet enkel om Antwerpen, de stad die toevallig de pech heeft dat daar die haven ligt. Drugsproblematiek ontwricht uiteindelijk de hele samenleving. Dat is een proces dat langzaam gaat, maar laten we ons realiseren dat we moeten ingrijpen.’||https://www.volkskrant.nl/nieuws-achtergrond/cocaine-op-weg-naar-nederland-trekt-een-spoor-van-geweld-door-antwerpen~b135749a/
2022-08-23||Bewoners Tubbergen ontmoeten staatssecretaris van Asiel: ‘Dit zijn te veel nieuwe noabers in één keer’||‘Ik ben hier niet gekomen om te onderhandelen. Ik ben hier gekomen om te luisteren en om uit te leggen waarom we dit besluit moesten nemen.’ Nog voor aanvang van de openbare raadsvergadering waar de staatssecretaris van Asiel te gast is, neemt hij elk mogelijk misverstand weg: veel meer dan een portie begrip heeft Eric van der Burg Tubbergen vanavond niet te bieden. Als verschillende microfoons hem onder de neus worden geduwd, herhaalt hij zijn woorden geduldig maar gedecideerd. ‘Die man vertelt drie keer hetzelfde’, verzucht een toehoorder. Onvrede krijgt dinsdag in Twente niet de vorm van grote woorden of gebaren. Rond het gemeentehuis in Tubbergen krioelt het al ruim voor het beladen bezoek van de agenten en handhavers. De tractoren waarvoor gevreesd wordt, blijven weg. Vanaf een terras wordt alleen wat gemord als het plein wordt afgezet. Een bewoner uit Albergen, waar het ongewenste azc zal komen, deelt ijsjes uit. ‘Anders smelten ze maar.’ Het aantal camera’s overtreft het aantal oproerkraaiers ruimschoots. Een pelotonnetje omwonenden dat de vijf kilometer is komen fietsen uit Albergen wordt vakkundig onderschept door het journaille – geen ontkomen aan. Nogmaals leggen ze uit dat dat ze heus niet tegen opvang van asielzoekers zijn. Maar ’t Elshuys is met z’n 27 kamers niet geschikt voor de opvang van 150 tot 300 asielzoekers, in een dorp met slechts drieduizend inwoners, zeggen ze. ‘De mededeling viel ons rauw op ons dak’, zegt burgemeester Wilmien Haverkamp als ze Van der Burg de raadszaal heeft binnengeloodst. ‘De situatie in Ter Apel is schrijnend’, erkent ze. Opvang in haar gemeente is volgens haar wel degelijk bespreekbaar. ‘Maar dan wel in overleg.’ De komst van de staatssecretaris naar de gemeenteraad van Tubbergen benadrukt de ernst van het slepende conflict over asielopvang tussen de rijksoverheid en gemeenten. Een dergelijk bezoek is ongebruikelijk. Al anderhalf jaar gaan de verwijten over en weer. Het kabinet vindt dat te weinig gemeenten uit eigen beweging een bijdrage leveren. Circa tweederde van de ruim driehonderd Nederlandse gemeenten heeft geen azc. ‘Ik was hier liever niet geweest’, zegt Van der Burg in het hol van de leeuw. ‘Ik wil helemaal geen besluiten nemen waarmee ik een gemeente ergens toe dwing.’ Voor het draagvlak helpt het niet, weet hij. Maar: ‘We zitten met een situatie waarin mensen buiten slapen.’ Daarmee doelt hij op Ter Apel, waar al twee nachten op rij een twijfelachtig recordaantal van vierhonderd mensen op het gras voor het aanmeldcentrum overnachtten. ‘Dat beschouw ik als een nederlaag. We hebben gewoon meer opvangplekken nodig.’ Gemeenten vinden op hun beurt dat het Rijk het opvangprobleem op hun bordje legt en te weinig regie neemt. Maar nu Van der Burg regie heeft genomen, valt dat in elk geval in Tubbergen niet in goede aarde. ‘Vorige week is de democratie flink beschadigd’, meent raadslid Christel Luttikhuis (CDA). ‘Wij ontkennen niet dat er een opvangprobleem is’, zegt Noortje Haarman (VVD). ‘We zijn een gastvrije gemeente, die vanuit noaberschap wil helpen. Maar plots staan we buitenspel.’ Omwonenden van het hotel mogen aanschuiven in de raadszaal. Andere geïnteresseerden kunnen de vergadering volgen op een groot scherm in zalencentrum ‘t Oale Roadhoes aan de overkant. Daar zit het bomvol. De staatssecretaris had vorige week al naar Overijssel willen komen, maar het leek burgemeester Haverkamp beter de gemoederen eerst wat te laten bedaren. De bestuurlijke overrompeling leidde afgelopen week in Albergen tot meerdere protesten en zelfs een stille tocht. ‘Zonder overleg neemt het kabinet onze stem weg’, stond er op een van de spandoeken. Toen het nieuws dat er een azc zou komen Overijssel bereikte, wilden dorpsbewoners meteen zelf het hotel kopen – ooit gebeurde hetzelfde in Vught. Precies dat was de reden dat Van der Burg het dorp bewust niet informeerde voordat de deal gesloten was. Hij wilde voorkomen dat het COA de pas afgesneden zou worden. En nee, hij is niet zelf bij de locatie gaan kijken, vertelt hij. Hoongelach is zijn deel. ‘Ik begrijp ook wel dat ik u vanavond niet ga overtuigen.’ Dan wordt een raadsbrede motie aangenomen die het gemeentebestuur oproept met Van der Burg in gesprek te gaan. Praten wil hij altijd, zegt Van den Burg, maar dat zal het azc niet tegenhouden. De staatssecretaris hoopt niet nogmaals een gemeenteraad ergens in Nederland te moeten negeren, maar hij sluit dwang niet uit als dat noodzakelijk is. Over een tweede aanmeldcentrum in Bant (Flevoland) en een speciale opvanglocatie met minder vrijheid voor ‘veiligelanders’ lopen inmiddels gesprekken. Voorlopig zit de staatssecretaris gevangen tussen drie vuren: een uitpuilend Ter Apel, onwelwillende gemeenten én een morrende VVD-achterban. In brandbrieven ondertekend door diverse lokale partijgenoten viel het woord ‘asielstop’. Maar de bewindsman hielp die leden nogmaals uit de droom, en ook vamnavond weer: Nederland is gebonden aan internationale verdragen en komt niet onder opvang uit, zegt hij. ‘Maar driehonderd mensen in dit hotel is inhumaan, het aantal te groot voor ons dorp’, zegt Jules Lucas, die zes deuren verderop woont. ‘Dit zijn te veel nieuwe noabers in één keer.’ Mede-Alberger Tenniglo: ‘U wilt ze ophokken. We hebben één politieagent, meneer Van der Burg. Hoeveel security komt er?’ De staatssecretaris, weer geduldig en gedecideerd: ‘Asielzoekers zijn echt niet allemaal dieven en plunderaars.’ Dat er niet met hen gesproken is, steekt omwonenden meest. Hennie de Haan: ‘Waarom bent u aan ons voorbij gegaan? Wij vinden dat de asielcrisis niet de schuld is van de burgers, maar van de politiek.’ ‘Ik denk dat u daar een punt heeft’, zegt Van der Burg. Het is ook ‘pech’, met de onvoorziene opvang van Oekraïners en meer ‘nareizigers’ voor gezinshereniging, nu na corona de reisbeperkingen vervallen zijn. Maar na de hoge instroom in 2015, erkent de bewindsman, zijn azc’s veel te snel gesloten. ‘Dat hebben we gewoon niet goed gedaan.’ Dan volgt toch nog applaus.||https://www.volkskrant.nl/nieuws-achtergrond/bewoners-tubbergen-ontmoeten-staatssecretaris-van-asiel-dit-zijn-te-veel-nieuwe-noabers-in-een-keer~be842508/
2022-08-23||Opinie: Bescherming privacy van patiënt moet niet ten koste gaan van de zieken zelf||Na ruim twee jaar covid-19 lijkt de pandemie nu beter onder controle, maar er blijven zorgen. Om tijdig te kunnen anticiperen is vooral veel actuele informatie nodig. Die kan het best worden verkregen via de gegevens van de patiënten zelf. Die gegevens zijn ruimschoots beschikbaar in de elektronische systemen van ziekenhuizen. Toch is het opvallend lastig deze gegevens verzameld te krijgen voor wetenschappelijk onderzoek. Toeval wil dat vlak voor de pandemie de Algemene Verordening Gegevensbescherming (AVG) werd ingevoerd. Deze AVG blijkt een remmende werking te hebben op de informatiewinning bij covid-19. Als medische onderzoekers en artsen, samen met de Patiëntenfederatie Nederland, vinden we deze negatieve invloed onwenselijk bij de grootste gezondheidscrisis van de moderne tijd. Door de invoering van de AVG is het complexer geworden om patiëntgegevens te gebruiken voor medisch wetenschappelijk onderzoek. Voorheen gold een principe van passieve toestemming onder bepaalde voorwaarden. De AVG voegde daar in 2017 de eis aan toe dat de ‘consument’ ook actieve toestemming gaf voor het ‘hergebruik’ van persoonsgegevens voor secundaire doeleinden. Dat heeft bij veel beroepen gevolgen gehad, maar bij medisch wetenschappelijk onderzoek is deze invloed onevenredig groot. Bij medisch wetenschappelijk onderzoek hoort uitgebreide informatie over het onderzoek die zowel mondeling als schriftelijk moet worden verstrekt en actieve toestemming moet schriftelijk worden bevestigd na een vastgestelde bedenktijd. Dit is in een normale setting in het ziekenhuis al lastig, maar het werd tijdens de coronacrisis nog moeilijker vanwege de ernstige ziekte van de patiënten, de isolatiemaatregelen en de extreme druk op de zorg. In de praktijk, zeker toen alle handen aan het bed nodig waren, bleek het voor veel ziekenhuizen dan ook vrijwel onmogelijk om deze actieve toestemming voor elkaar te krijgen. Gelukkig was er destijds wel een noodoplossing: er kon een beroep worden gedaan op een ‘Geen-Bezwaar’ regeling, waarbij patiënten informatie kregen dat hun data werden hergebruikt, tenzij ze bezwaar hadden. Bijna niemand had bezwaar en dat hielp de wetenschap toen goed vooruit. Bovendien was er hierdoor nauwelijks ‘wetenschappelijke selectie’, waarbij bepaalde patiëntengroepen meer dan andere konden afzien van deelname en dan voor de wetenschap buiten beeld zouden zijn gebleven. Al toen de AVG werd ingevoerd, was er veel aandacht voor mogelijke negatieve gevolgen voor medisch wetenschappelijk onderzoek. In de tekst van de wet staan ook veel bepalingen om deze gevolgen zoveel mogelijk te beperken. Toch is dat helaas niet voldoende gebleken, omdat een van de grootste problemen is dat de juridische interpretatie van de wet aan het werkveld werd overgelaten. De minister van Volksgezondheid bepaalde dat ieder ziekenhuis zelf de wet mocht interpreteren. Dit leidde op veel plekken tot juridische touwtrekkerij waarbij soepele en strenge interpretaties tegenover elkaar stonden. De ‘Geen-Bezwaar’-regeling was bijvoorbeeld mogelijk door een uitzondering, waarbij actieve toestemming van de patiënt niet hoefde ‘als dat redelijkerwijs niet mogelijk was’. Zo kon het dus gebeuren dat er in het begin van de pandemie veel ziekenhuizen kozen voor het ‘Geen-Bezwaar’-systeem. Vanaf 2021, toen vaccinaties beschikbaar werden, overheerste optimisme over de pandemie. Het ministerie veranderde toen van koers door actieve toestemming actief te propageren. In de ziekenhuizen, waar het onverminderd druk bleef, werd hier wisselend gehoor aan gegeven, waardoor er een wirwar van beleid ontstond. Dit heeft een onmiskenbaar negatieve invloed gehad op medisch wetenschappelijk onderzoek. Veel samenwerkingsverbanden worstelen tot op heden met de verschillende juridische grondslagen waarop patiëntgegevens zijn verzameld. Het afstemmen leidt ook nu nog bij veel onderzoeksgroepen tot aanzienlijke vertragingen en dientengevolge tot verkwisting van subsidiegelden. De oplossing zou moeten liggen in een soepeler interpretatie van de AVG en het opzetten van een actuele nationale database van patiënten met covid-19. Het ministerie heeft met een miljoenenbudget wel een poging gedaan tot zo’n database ( uwgegevens-reddenlevens.nl ), maar actieve toestemming is hier een vereiste en dit project verloopt op zijn zachtst gezegd stroef. De succesvolste databases tot nog toe zijn vooral spontaan geboren samenwerkingsverbanden die zijn terug te vinden op databronnencovid19.nl, maar die kampen met een toenemend gebrek aan ondersteuning. Ook is het zo dat vervolgonderzoek naar bijvoorbeeld oversterfte door het CBS en het RIVM wordt gehinderd door het niet toegankelijk zijn van de beschikbare data om privacyredenen. Hierdoor kan het onafhankelijke onderzoek, waarover in december 2021 in de Tweede Kamer een motie is ingediend door Pieter Omtzigt, niet gedegen worden uitgevoerd. Al met al hebben we de afgelopen jaren te maken gehad met twee relatief nieuwe situaties die op gespannen voet met elkaar staan: de invoering van de AVG en een wereldwijde pandemie. Wij vinden dat de interpretatie en misschien ook de wettekst zelf van de AVG aan revisie toe zijn, zodat de medische wetenschap niet wordt tegengewerkt maar gefaciliteerd. Wij pleiten ervoor dat in crisistijd de eis tot actieve toestemming bij medisch wetenschappelijk onderzoek met patiëntgegevens wordt geïnterpreteerd zoals de wetgever het heeft bedoeld: om goed zicht te houden op de medische werkelijkheid van het moment. Aan deze juridische nuance gaat niemand dood, aan covid-19 wel.||https://www.volkskrant.nl/columns-opinie/opinie-bescherming-privacy-van-patient-moet-niet-ten-koste-gaan-van-de-zieken-zelf~b303f583/
2022-08-23||Maak meer werken aanlokkelijker. Betaal beter en geef mensen meer zeggenschap||Bij onze buurtsnackbar is de wanhoop groot. ‘Kom je bij ons werken? Bonus: € 250!’ Het bord staat er al een paar weken. Op het terras verderop is geen bediening, drankjes kunnen bij de bar worden afgehaald, waar één jongen een lange rij helpt. Op het café-rijke plein waaraan ik woon lopen vriendelijke jongeren de benen uit hun lijf. Niet een van hen spreekt Nederlands, sommigen amper Engels. Ze komen uit Spanje, Zuid-Amerika of Oost-Europa. Maandag vertelde een horecaondernemer in EenVandaag dat hij zelfs bereid is de huur voor Spaanse werknemers betalen. Want ‘sluiten kost me nog meer’. Wat een pech voor de horeca. Corona houdt zich koest en de lange, hete, dorstige zomer nodigt – wie het nog kan betalen - uit tot uitbundig terrasbezoek; tinkelende glazen onder een heldere sterrenhemel. En juist nu is er een uitzichtloos personeelstekort. Intussen worden de tekorten in de zorg, het onderwijs, de bouw en de ict niet minder. In de kinderopvang evenmin – daar bijt het probleem zichzelf lelijk in de staart. Ook de supermarkten smeken om personeel; die in mijn buurt heeft levensgroot het verhoogde uurloon op het raam geplakt: ruim 14 euro voor een volwassene. Goed idee, die verhoging, het werd tijd. Hoe weinig was het eerst. Waar zijn al die mensen heengegaan? Kennelijk zijn er aantrekkelijker banen, ook bijbanen voor jongeren. Er staan momenteel 460 duizend vacatures open. De arbeidsparticipatie is hoog, ruim 72 procent. Minister Van Gennip van Sociale Zaken wijst er terecht op dat ruim één miljoen mensen niet werken, van wie een deel dat wel zou willen. Ook vindt ze dat meer mensen een vast contract moeten krijgen – 40 procent van de werkenden is zzp’er of flexwerker. Bovendien zijn er volgens het CBS 491 duizend ‘onderbenutte deeltijdwerkers’– mensen die meer uren zouden willen werken. Begin daar nu eens mee. Maak meer werken aanlokkelijker. Door beter te betalen, én door mensen meer zeggenschap te geven. Vast werk zou flexibeler moeten zijn en flexwerk minder riskant. Zzp’er zijn is niet altijd noodgedwongen of tweede keus. Geen vast contract hebben zou minder erg zijn bij redelijke tarieven en goede regelingen voor arbeidsongeschiktheid en pensioen. Kijk eens waaróm mensen die vrijwillig zzp’er zijn, daarvoor hebben gekozen: ze willen zelfstandig werken, vrij zijn in de keuze van het aantal werkuren en flexibel in roosters en werktijden. Voor mensen met kinderen of mantelzorgers is die vrijheid cruciaal; het scheelt ze een hoop stress. Veel mensen willen meer thuiswerken. Dat doet nu een op de drie werknemers voor minstens de helft van de tijd, maar volgens een onderzoek van FNV vindt slechts 4 procent van de ondervraagden dat ze genoeg zeggenschap hebben. Goed om te weten als je vacatures hebt. Werken moet ook lonend zijn. Als je door meer uren te werken, of door te freelancen naast een baan, je huurtoeslag verliest en de kinderopvang duurder wordt, dan doe je het niet. Komt daar nu eindelijk eens een oplossing voor? Het is heel ingewikkeld om de vastgelopen arbeidsmarkt te repareren; dat lees ik en ik geloof het. Maar veel werkgevers zouden meer hun best kunnen doen om aantrekkelijk te zijn. Dat kost geld en geeft organisatorisch gedoe. De tijden dat de werkgever kon kiezen zijn voorlopig voorbij.||https://www.volkskrant.nl/columns-opinie/maak-meer-werken-aanlokkelijker-betaal-beter-en-geef-mensen-meer-zeggenschap~b77e34f0/
2022-08-23||Eenmaal op Spaanse bodem kiest Vuelta-koning Roglic maar eens voor zichzelf||Had Primoz Roglic er soms genoeg van dat zijn ploeggenoten van Jumbo-Visma in Nederland telkens de leiderstrui van de Vuelta konden aantrekken, achtereenvolgens Robert Gesink, Mike Teunissen en Eduardo Affini? Hij is toch de gevierde man in Spanje, met drie keer achtereen de eindzege in Madrid? De vierde trui van het team op rij in deze editie, uit te reiken na de vierde etappe van Vitoria-Gasteiz naar Laguardia, moest maar eens voor hem zijn. De benen waren goed, verklaarde hij na afloop, dus hij besloot er maar vol voor te gaan. Na enig gewriemel met wat bruuske stuurbewegingen bergop in de laatste kilometer, versnelde hij links van de weg. Mads Pedersen en Enric Mas konden niet meer dan hem een beetje bijhouden. Mede dankzij bonificatieseconden heeft de Sloveen in het algemeen klassement op concurrenten als Remco Evenepoel, Richard Carapaz en Simon Yates een halve minuut voorsprong opgebouwd. Natuurlijk misgunde hij de anderen in het team het rood niet. De aanhoudende verkleedpartijen in de drie finishplaatsen in Nederland waren voorzien. Hij was degene geweest die Gesink in de ploegentijdrit nog in de laatste honderden meters naar voren reed, die Teunissen in de slotfase op het Utrecht Science Park toeriep dat hij zich met de massasprint kon bemoeien en die in Breda met zijn ploeggenoten ver genoeg terugzakte in het peloton om Affini als eerste van de ploeg over de streep te laten rijden. ‘Het was ons plan’, verzekerde hij dinsdag nog maar eens. Eenmaal weer op Spaanse bodem koos hij voor zichzelf. Zijn ambities werden voor het eerst duidelijk met nog 15 kilometer te gaan, toen hij wereldkampioen Julian Alaphilippe counterde in een sprint naar de top van de Puerto de Herrera. Daar waren al wat bijkomende seconden op te rapen. Roglic won, al leken beide renners wat verrast. Ze richtten zich op een spandoek over de weg, maar dat bleek de aanduiding van de afstand naar de aankomst. De streep van de sprint bergop lag enkele tientallen meters verder. In de straten van Laguardia kwamen er nog tien seconden extra beloning bij. ‘Ik zeg altijd dat je maar beter enkele seconden voorsprong kunt hebben dan een achterstand.’ Met de dubbelslag laat de kopman van Jumbo-Visma nog maar weinig ruimte voor speculaties over zijn conditie en motivatie. Hij kampte na zijn val en voortijdige opgave in de Tour de France met een rugblessure. De vraag was of hij zich nog zou kunnen opladen voor een nieuwe topprestatie in Spanje. Al in Utrecht liet hij weten er klaar voor te zijn, anders was hij nooit aan de start verschenen. In het Baskenland volgde ook al geen voorbehoud. ‘Dit is nog maar het begin.’ Wie wilde, kon er ook een dreigement in zien. Ver achter de winnaar – het verschil zou uiteindelijk 14,13 minuten bedragen – kwam de Italiaan Affini met een brede glimlach over de finish. Hij had genoten van de rode trui. ‘Het was heel speciaal en nu Primoz ’m heeft is het nog specialer. Vanaf nu is het aan hem.’||https://www.volkskrant.nl/sport/eenmaal-op-spaanse-bodem-kiest-vuelta-koning-roglic-maar-eens-voor-zichzelf~b2208737/
2022-08-23||Het zwaarder belasten van woekerwinsten en investeringsfondsen zou bovenaan ieders agenda moeten staan||Door de extreem hoge gasprijs, die inmiddels de 300 euro per megawattuur nadert, ontstaan nieuwe grootmachten. Landen als Noorwegen en Qatar, die over omvangrijke gasreserves beschikken, zien hun inkomsten exploderen, nu de gasprijs zo’n twaalf keer zo hoog is als een jaar geleden. Terwijl steeds meer huishoudens zuchten onder de hoge gasprijs, zwemmen zij in het geld. Beide landen hadden al niet te klagen. In Oslo verrees de afgelopen jaren een reeks architectonische hoogstandjes en musea die de snel toegenomen welvaart symboliseerde. Qatar koos ervoor om een groot deel van het gasgeld aan het WK Voetbal te verspillen. Beide landen hebben ook grote investeringsfondsen opgetuigd. Het Noorse fonds heeft inmiddels voor ruim 1 biljoen euro aan vermogen belegd. Dat komt neer op 250 duizend euro per Noor. Ook Qatar heeft zo’n staatsinvesteringsfonds, het QIA. Hierin zit inmiddels bijna een half biljoen euro. Dat komt neer op bijna 160 duizend euro per inwoner. Met de huidige hoge gasprijzen zullen beide fondsen snel verder groeien. Er wordt in Nederland weleens gesproken over het belasten van woekerwinsten. Profiteurs van de huidige crisis, zoals Shell, zouden zwaarder moeten worden belast. Het zou goed zijn als die discussie ook internationaal wordt gevoerd: is het wenselijk dat een aantal puissant rijke landen nog rijker wordt, terwijl minima overal ter wereld lijden onder de hoge energieprijs? De kans dat dat gebeurt is klein. In plaats van landen als Qatar op hun verantwoordelijkheid aan te spreken, doen westerse landen alles om bij de Qatarezen in het gevlij te komen, in de hoop dat ze een deel van het Qatarese vloeibaar gas kunnen afnemen en zo minder afhankelijk worden van Poetin. Nederland is Qatar ook op een andere manier ter wille, bleek deze week uit onderzoek van deze krant. Het staatsinvesteringsfonds dat lachend rijk wordt, krijgt van de Nederlandse fiscus een extra douceurtje toegestopt. Door een brievenbusfirma in Nederland op te richten, kan het fonds gebruikmaken van een belastingverdrag tussen Nederland en Indonesië en ontwijkt het tientallen miljoenen aan belasting. Het draagt allemaal bij aan het beeld dat een deel van de wereldbevolking zonder noemenswaardige inspanning steenrijk wordt, terwijl een ander, veel groter deel, verarmt. Het zou goed zijn als overheden wereldwijd zich inspannen om dit ontwrichtende beeld te kantelen. Het eerlijker en dus zwaarder belasten van woekerwinsten en dergelijke investeringsfondsen zou bovenaan ieders agenda moeten staan.||https://www.volkskrant.nl/columns-opinie/het-zwaarder-belasten-van-woekerwinsten-en-investeringsfondsen-zou-bovenaan-ieders-agenda-moeten-staan~ba41c5e0/
2022-08-23||Neemt Cody Gakpo afscheid van PSV in de kraker tegen Rangers? ||‘Daar is hij’, fluisteren cameramensen tegen elkaar, als de selectie van PSV in groepjes naar het trainingsveld wandelt, dinsdag om 10.30 uur op de Herdgang. Het klinkt alsof hij er ook níét kon zijn. Ze stellen lenzen scherp. De zon schijnt uitbundig, nu en dan schieten de sproeiers aan die het veld groen houden. Verdediger André Ramalho is als een van de eersten bij het veld. De Braziliaan begroet de media die een kwartier mogen kijken met ‘goedemorgen’ en, ’s middags bij de persconferentie, met ‘goedemiddag’. PSV oogt ontspannen, met een losse warming-up en lachende gezichten. Gakpo loopt stilletjes in de achterhoede, op weg naar het veld, omringd door Armando Obispo en Joey Veerman, met Guus Til in het kielzog. De in Eindhoven geboren aanvaller, 23 jaar en PSV’er sinds jaar en dag, is al wekenlang onderwerp van gesprek, als een van de centrale figuren in het internationale transferspel tot 1 september, dat een normale voorbereiding soms tot een farce maakt. Een spel, inclusief alle meningen die onlosmakelijk zijn verbonden aan de amusementsindustrie voetbal: nú gaan naar een grote club in Engeland, of nog minimaal een half seizoen bij PSV blijven en zekerder zijn van deelname aan het WK in Qatar? Bespiegelingen zijn overal. Persoonlijk is hij rond, zeggen de zogenoemde clubwatchers. Voor een miljoen of vijftig kan hij weg, naar Manchester United, naar trainer Erik ten Hag, die bij zijn beoogde aanwervingen vooral vertrouwt op wie hij al kent. Bij managementbureau SEG, van zijn zaakwaarnemers, vertellen ze dat er helemaal geen akkoord is, met welke club dan ook. Ja, er speelt heel veel om Gakpo, dat wel. Het is niet te voorspellen of hij zal vertrekken, en de beslissing heeft niet per se te maken met plaatsing voor de Champions League. Jesper Karlsson van AZ geldt alvast als alternatief. Trainer Ruud van Nistelrooij, bedachtzaam: ‘Over Cody gaan al acht weken geruchten. In die tijd heb ik geen enkel ander gedrag gezien bij hem. Hij is gefocust op trainingen en wedstrijden, en hij haalt zijn niveau. Hij is ver in die ontwikkeling. Dat is knap voor iemand van zijn leeftijd.’ Van Nistelrooij trok in 2001 van PSV naar United, toen nog met de legendarische trainer Alex Ferguson, al ging de spits door een zware knieblessure een jaar later dan de bedoeling was. Hij was destijds ietsje ouder dan Gakpo nu. Of het de laatste wedstrijd is van Gakpo, die in het ene bericht geldt als alternatief voor Ajacied Antony, terwijl het andere bericht meldt dat ze allebei vertrekken naar de club van Erik ten Hag? Van Nistelrooij: ‘Hij is PSV’er tot nader order.’ Hij wil hem het liefst behouden, want Gakpo is een van de belangrijkste pionnen in zijn plannen. Het grote verhaal dat boven de wederwaardigheden van Gakpo zweeft, is de cruciale wedstrijd tegen Rangers FC, met een plaats in de Champions League als mogelijke beloning, waarvan de loting donderdag plaatsvindt. Ajax is als landskampioen al zeker van deelname. ‘Uitverkocht’, staat op het loket voor kaartjes, bij de bij voorbaat zinderende return van een week geleden, toen PSV en het elftal van Giovanni van Bronckhorst min of meer gelijkwaardig waren in Schotland, de strijd in 2-2 eindigde en PSV twee keer scoorde uit een hoekschop. Verdediger Ramalho, over het belang van plaatsing: ‘Iedereen wil op dat podium spelen. PSV hoort qua historie in de Champions League. Wij hebben drie seizoenen ontbroken, wij verdienen het om mee te doen.’ In feite is het zelfs vier seizoenen geleden dat PSV deelnam, in de jaargang 2018-2019, met Barcelona, Internazionale en Tottenham Hotspur als tegenstanders in de destijds te moeilijke groep. De ervaren Ramalho, net als Van Nistelrooij dankbaar voor het vrije weekeinde dat de KNVB regelde door het duel met Volendam te verplaatsen, probeert de veelal jonge, minder ervaren spelers weg te houden van al te grote spanning. Hij speelt al jaren Europees voetbal, hij won al in 2014 met Salzburg van Ajax. Van Nistelrooij is aan zijn eerste grote klus als trainer begonnen, en ook hij maakt een indruk die bijna zen te noemen valt, zo rustig en beheerst. ‘Ik gebruik elke ervaring uit mijn loopbaan om mijn spelers te helpen. Voor mij is vooral belangrijk dat het team zich ontwikkelt in de richting die we wensen. Na woensdag weten we weer meer over waar we staan. We moeten het ook niet groter maken dan het is. Ik weet niet of het een voordeel is dat wij vrij waren en Rangers niet. Wij hebben onze voorbereiding, zij die van hun. Het is een kraker, zoveel is zeker. Wij willen graag in de Champions League spelen. Dat is een droom. Voor de club, voor de spelers, voor iedereen.’||https://www.volkskrant.nl/sport/neemt-cody-gakpo-afscheid-van-psv-in-de-kraker-tegen-rangers~b002cea2e/
2022-08-23||Wordt het na de zomer eindelijk rustig op Schiphol? ||Sinds eind april worden passagiers op Schiphol geconfronteerd met lange wachtrijen, vooral veroorzaakt door een gierend tekort aan beveiligers. Na wat getreuzel kwam de luchthavendirectie eind mei in actie: werknemers kregen onder meer een tijdelijke loonsverhoging à 5,25 euro per uur. Ook organiseerde Schiphol een speciale banenmarkt, waar het alles in de strijd gooide om werkzoekenden te verleiden. Vervolgens probeerde de luchthaven ook aan allerlei andere knoppen te draaien. Zo werden de passagiersstromen gereguleerd: reizigers die vanwege de wachttijden extra vroeg kwamen, kwamen de terminal niet meer in. De grote verrassing werd de aankondiging van het reizigersplafond. Vanaf juli en augustus zou er een maximumaantal reizigers per dag kunnen vertrekken. Dat lijkt een aardige zet. Er staan inmiddels minder vaak wachtrijen, in vergelijking met twee maanden geleden. Dat komt deels door Schiphol zelf. Vliegvelden mogen in uitzonderlijke situaties de capaciteit omlaag brengen. Een onafhankelijk coördinator die gaat over de verdeling van de slots, bepaalt vervolgens hoeveel stoelen een maatschappij in moet leveren. Maar luchtvaartmaatschappijen mogen nu zélf bepalen hoe laat ze opstijgen en landen. En daar zit de crux: aangezien het rendabeler is om een toestel zoveel mogelijk vluchten te laten maken, ontstaan piekmomenten, bijvoorbeeld in de vroege ochtend. Schiphol heeft de mogelijkheid om die piekmomenten af te vlakken, legt slot coördinator Hugo Thomassen. ‘Schiphol kan zeggen: we bolwerken het niet qua personeel, dus we voeren nog meer beperkingen in. Dan mogen er bijvoorbeeld tussen 07:00 en 10:00 maar een beperkt aantal vliegtuigen opstijgen’. Zulke beperkingen zijn vooralsnog niet doorgevoerd, omdat Schiphol ze niet effectief acht, verklaart een woordvoerder. Tegelijkertijd speelt er nog iets mee. Het reizigersplafond is voor Schiphol de meest eenvoudige methode om wachtrijen te doen slinken. Toch blijft dat een omstreden maatregel die op veel weerstand van luchtvaartmaatschappijen stuit, die kunnen immers minder tickets verkopen. Schiphol zeilt daarom scherp aan de wind: enerzijds wil het drukte voorkomen, anderzijds wil het niet té veel vluchten schrappen. Maar ie houding maakt Schiphol kwetsbaar voor onvoorziene omstandigheden. Zodra enkele beveiligers uitvallen, zoals afgelopen weekend gebeurde, loopt de operatie weer in de soep. Dan staan reizigers opnieuw lang in een wachtrij. Het devies van Schiphol blijft: kom op tijd. Reizigers die vier uur van tevoren aanwezig zijn, lopen het minste risico een vlucht te missen. Wie meer risico durft te lopen, kan de website van Schiphol raadplegen. De luchthaven geeft tot veertien dagen van tevoren een indicatie over de verwachte drukte. Toch blijft dat een gok: ook normale dagen kennen piekmomenten. Aanvankelijk hoopte Schiphol dat de tekorten na de zomervakantie waren weggewerkt. Dat blijkt inmiddels niet het geval. Want terwijl er bijna driehonderd meer beveiligers in dienst zijn getreden, komt de luchthaven nog zeker tweehonderd beveiligers tekort. Schiphol houdt daarom ook na de zomer vast aan het reizigersplafond. Daardoor kunnen er in september en oktober minder reizigers vertrekken. De verlenging betekent opnieuw slecht nieuws voor luchtvaartmaatschappijen. De Londense luchthaven Heathrow, dat eveneens zucht onder een personeelstekort, heeft ook haar reizigersplafond verlengd. Tot eind oktober kunnen er maximaal 100 duizend passagiers vertrekken. British Airways – grootste gebruiker van de luchthaven – neemt daarom het zekere voor het onzekere: deze week maakte de maatschappij bekend fors te snoeien in het aantal vluchten. Tot april 2023 schrapt British Airways in totaal 10 duizend vluchten die vanaf Heathrow zouden vertrekken.||https://www.volkskrant.nl/nieuws-achtergrond/wordt-het-na-de-zomer-eindelijk-rustig-op-schiphol~be0f7ca2/
2022-08-23||Worden we blij van kinderen maar niet gelukkiger?||Macro-economisch gezien zou voor iedere nieuwe geboorte de vlag uit moeten worden gehangen – rood bovenaan – want vergrijzing is een van de grote problemen van de wereld. Maar micro-economisch zijn kinderen van een lust in een last veranderd. Hoewel sociale media vol staan met foto’s van trotse ouders met hun stralende kids blijkt uit nieuwe studies dat er geen relatie is tussen kinderen en geluk. ‘Kinderen maken blij, maar niet gelukkiger’, kopte de Britse krant The Times op 6 augustus boven een essay van Emma Duncan die net haar laatste nog thuiswonende kind had afgezet op het vliegveld voor een wereldreis van een jaar en een zucht van verlichting slaakte. ‘Het enige symptoom van het lege-nestgevoel is een grote glimlach’, stelde Daniel Gilbert, hoogleraar psychologie aan de universiteit van Harvard, vast. Gek genoeg worden kinderloze ouders vaak als zielig gezien. Zij zouden niet alleen de vreugde van het ouderschap missen, maar krijgen ook minder maatschappelijk respect. Daarom gaan sommige mensen tot het uiterste om toch maar kinderen te kunnen opvoeden. In 2019 onderzocht de European Research Council de relatie tussen vruchtbaarheid en welzijn in 22 landen. Reden voor het onderzoek was het dalende geboortecijfer. De conclusie was dat het welzijnsgevoel van mensen daalt zodra het ouderschap begint. ‘Dit is wat de ouderschap-gelukskloof kan worden genoemd’, aldus het onderzoek. Een van de redenen is dat het opvoeden van kinderen veel tijdsintensiever is geworden. In 1965 waren ouders gemiddeld een halfuur per dag bezig met de zorg en opvoeding van kinderen. In 2012 was dat vijf keer zoveel. In 1965 mochten kinderen worden gezien, maar niet worden gehoord. In 2012 moesten ze zich laten horen en moest er naar hen worden geluisterd. Tegelijkertijd is in dezelfde periode het aantal moeders dat is gaan werken, geëxplodeerd. ‘Volledig werkende moeders zijn 40 procent meer gestresst dan vrouwen zonder kinderen’, aldus het onderzoek. In het verre verleden waren kinderen onvermijdelijk en een economische noodzaak. Zij hielpen mee in de winkel, werkten op het land en gingen naar de fabriek. Oudere kinderen zorgden voor de jongere kinderen. In de westerse welvaartsmaatschappij is dat veranderd. Kinderen zijn steeds duurder geworden. Om ze een kans in het arbeidsproces te geven, moet meer geld in hun studie worden geïnvesteerd. ‘Wie kinderen neemt, doet dat als een uiting van levensstijl, de gedachte dat hiermee het leven compleet wordt gemaakt of een doel wordt gecreëerd’, aldus de Israëlische econoom Daniel Kahneman, Nobelprijswinnaar in 2002. In de Amerikaanse staat Texas deed hij onderzoek naar wat mensen gelukkig maakt. De zorg voor kinderen stond op de een na laatste plaats, voor de zorg voor het huishouden, en ver na winkelen, koken of sporten. Misschien is de beste oplossing voor het behoud van deze wereld te stoppen met het krijgen van kinderen. De mensheid sterft weliswaar binnen een eeuw uit, maar tot die tijd leeft iedereen net zoals in een sprookje lang en gelukkig. En daarna kan de de evolutie opnieuw beginnen en krijgt de aardbol een miljoen jaar rust.||https://www.volkskrant.nl/economie/worden-we-blij-van-kinderen-maar-niet-gelukkiger~b3a3ce56/
2022-08-23||Recordaantal vluchtelingen steekt Kanaal over naar Verenigd Koninkrijk||Binnen 24 uur tijd werden 1.295 vluchtelingen geregistreerd, zo maakte het Britse ministerie van Defensie dinsdag bekend. Mannen, vrouwen met baby’s en jonge kinderen kwamen in Dover aan land, nadat ze van rubberbootjes op zee waren gevist. De vluchtelingen kwamen via het Nauw van Calais, het smalste stuk van het Kanaal. Sinds begin 2020 proberen steeds meer vluchtelingen via deze route op illegale wijze naar het Verenigd Koninkrijk te reizen. Vorig jaar onderschepten de Britse autoriteiten in totaal meer dan 28 duizend mensen. De verwachting is dat in 2022 dit aantal ruimschoots wordt overschreden. Op dit moment staat de teller op 22.670, bijna het dubbele als vorig jaar rond deze tijd. De hoop was juist dat de aantallen zouden afnemen, nu strengere wetgeving om mensensmokkelaars aan te pakken haar vruchten lijkt af te werpen. Begin juli werd een groot netwerk van mensensmokkelaars opgedoekt. Volgens de Europese politieorganisatie Europol stuurde dit netwerk in anderhalf jaar tijd tienduizend vluchtelingen in bootjes naar Engeland. De regering vreest nu dat dit jaar in totaal 60 duizend mensen het Kanaal zullen oversteken. De kosten om alle asielaanvragen te verwerken en huisvesting te organiseren, zijn torenhoog. Strenge maatregelen, zoals de uitzetting van asielzoekers naar Rwanda, hadden de vluchtelingen moeten afschrikken, maar in juni zette het Europees Hof voor de Rechten van de Mens een streep door dit omstreden plan. De vluchtelingenstroom is een hoofdpijndossier voor de Britse politiek. Het immigratiedebat speelde ook een grote rol in de aanloop naar de Brexit. Zonder het juk van het Europese vreemdelingenbeleid zou het eiland relatief gemakkelijk zijn grenzen moeten kunnen bewaken, was de redenatie. Toch lukt het maar niet om grip op de immigratie te krijgen. De toestroom zorgt ook voor spanningen tussen het Verenigd Koninkrijk en Frankrijk. Volgens de Britse regering doet Parijs niet genoeg om de bootjes tegen te houden. De Franse regering stelt daarentegen dat ze niet de capaciteit heeft om de hele kust te controleren en alle boten tegen te houden. Ook wijst de regering erop dat Britse arbeidswetten aantrekkelijk zijn voor migranten. De overtocht wordt vooral in de zomer ondernomen, wanneer de weersomstandigheden goed zijn. Maar ook in de winter blijven de vluchtelingen komen. Het vorige dagrecord van 1.185 mensen stamt uit november 2021. Slecht weer is overigens niet het enige gevaar voor de vluchtelingen. Het Nauw van Calais is de drukst bevaren zeeroute ter wereld. Dagelijks kunnen wel achthonderd schepen passeren, die moeilijk kunnen uitwijken voor de kleine migrantenboten.||https://www.volkskrant.nl/nieuws-achtergrond/recordaantal-vluchtelingen-steekt-kanaal-over-naar-verenigd-koninkrijk~b621bc71/
2022-08-23||Parfum en make-up kopen klanten weer in de winkelstraat: omzet Douglas stijgt||De omzet groeide tot 830 miljoen euro in het derde kwartaal van het boekjaar 2021-2022, dat bij Douglas van 1 oktober tot 30 september van het volgende jaar loopt. De winkelketen boekt een omzetstijging van 29 procent vergeleken met het derde kwartaal van een jaar eerder. De omzet ligt 2 procent hoger dan voor de pandemie. De Duitse parfumerie haalt eenderde van de opbrengst uit de onlineverkoop van producten. Voor corona lag dat percentage nog op 17 procent. Tijdens de pandemie kocht 40 procent van de klanten hun schoonheidsproducten via de webshop. Douglas ziet dat tweederde van de klandizie terugkeert naar een fysieke winkel om schoonheidsspullen aan te schaffen. De omzet via de fysieke toonbank steeg met 48 procent vergeleken met de maanden april tot en met juni 2021. ‘De terugkeer van klanten naar onze winkels toont hoe groot de vraag naar persoonlijk advies van onze medewerkers is’, zegt Douglas-ceo Tina Müller. Het afgelopen kwartaal maakte vooral de verkoop van make-up een groei door, stelt het bedrijf. In juni bracht de keten nog een parfum op de markt met popster Billie Eilish, volgens Douglas nu al een van de ‘sterkste lanceringen’ van het jaar. De operationele winst van Douglas, de winst gecorrigeerd voor onder meer rente en belastingen, bedroeg in het derde kwartaal 64 miljoen euro. In dezelfde periode een jaar eerder was dat 24 miljoen. Douglas maakte vorig jaar bekend flink te snoeien in het winkelaanbod. Het bedrijf gaf toen de populariteit van online boven fysiek winkelen als oorzaak. Van de 2.400 winkels over heel Europa gaan er 500 dicht. Nederland telt 110 winkels met 2.000 medewerkers.||https://www.volkskrant.nl/economie/parfum-en-make-up-kopen-klanten-weer-in-de-winkelstraat-omzet-douglas-stijgt~b88112e5/
2022-08-23||Geef de ‘geroofde’ Steen van Rosetta terug, eist beroemde Egyptische archeoloog opnieuw ||Het gepolijste brokstuk met inscripties in twee talen geldt als het beroemdste stuk rots uit de geschiedenis: de Steen van Rosetta. Een stuk donker graniet van iets meer dan een meter hoog, gevonden in het Egyptische zand in 1799, met een gebeitelde tekst in Egyptische hiërogliefen, maar ook in een toen alledaagser schrift, en in het Oudgrieks. Dankzij de nog bestaande kennis van deze laatste taal konden de hiërogliefen worden ontcijferd, die op tal van oeroude monumenten en voorwerpen voorkomen. De deels afgebrokkelde steen geldt als een van de belangrijkste artefacten uit de rijke faraohistorie van Egypte. Klein probleem: het 760 kilo wegende beitelwerk is sinds 1802 in het British Museum in Londen te zien, en al lange tijd eisen de Egyptenaren teruggave aan hun land, waaruit het volgens hen is geroofd. Afgelopen vrijdag weer, bij monde van de 75-jarige Zahi Hawass, befaamd archeoloog, Egyptoloog, voormalig minister van Oudheden, en al even beroemd vanwege zijn onafscheidelijke Indiana Jones-hoed. Na de val van de Egyptische dictator Hosni Mubarak in 2011 kwam er een einde aan zijn ministerschap, maar niet aan zijn ijver om Egyptisch erfgoed gerestitueerd te krijgen. In The National, een Engelstalig dagblad voor het Midden-Oosten, pleitte hij vorige week niet alleen voor de teruggave van de Steen van Rosetta, maar ook van de beroemde buste van faraovrouw Nefertiti – sinds 1920 in het Egyptisch Museum in Berlijn – en van de Dierenriem van Dendera, een stuk plafond uit het oude Egypte dat het hemelgewelf en zijn sterrenbeelden weergeeft. Dit reliëf bevindt zich al honderd jaar in het Louvre in Parijs. Hawass ontvouwde in de krant het plan om een petitie te lanceren van een ‘groep Egyptische intellectuelen’, gericht aan Europese musea: ‘Ik denk dat deze drie items uniek zijn en dat ze in Egypte thuishoren.’ Zijn oproep trok daarna de aandacht van internationale media. De timing voor de gevraagde teruggaaf is niet toevallig. Op de woestijnvlakte in de nabijheid van de piramiden van Gizeh bouwen de Egyptenaren al jaren aan het gigantische ‘Grand Egyptian Museum’. De voltooiing ervan is al enkele malen uitgesteld, maar zou dit najaar plaatsvinden. In de collectie beelden, mummies en schilderingen, onder andere van de bekendste farao Toetanchamon, zouden de drie archeologische hoogtepunten uit Londen, Parijs en Berlijn niet misstaan. Al eerder, in 2019, had Hawass de directeuren van het British Museum, het Louvre en het Egyptisch Museum bestookt: ‘Hoe kunnen jullie weigeren iets aan het Grand Egyptian Museum uit te lenen, terwijl jullie zoveel uit Egypte hebben gestolen?’ Maar zijn smeekbeden werden door de musea afgewezen. Al decennia vragen landen, veelal voormalige koloniën, erfgoed terug dat door westerse mogendheden ten onrechte zou zijn meegenomen. Lange tijd was de restitutie van die schatten onbespreekbaar. Daar is de afgelopen jaren verandering in gekomen, mede door de antiracisme-protesten en de aandacht voor de geschiedenis van de slavernij. Nederland werkt aan een procedure voor verzoeken tot teruggave van koloniaal erfgoed. Frankrijk en Duitsland lopen voorop. Kortgeleden hebben deze landen aangekondigd om hun verzamelingen van de zogeheten ‘Benin Bronzes’ terug te geven aan Nigeria. Dat zijn beelden die vanaf de 16de eeuw zijn vervaardigd in opdracht van het toenmalige koninkrijk van Benin, nu grondgebied van Nigeria. In 1897 zijn duizenden daarvan geroofd door Britse troepen. Het British Museum bezit ruim 900 voorwerpen uit dit voormalige koninkrijk, maar heeft nog niet van restitutie gerept. De instelling wordt ook al vele jaren onder druk gezet om een andere schat uit de oudheid te retourneren: de Parthenonfriezen, een verzameling marmeren sculpturen waarmee de buitenkant van de tempel Parthenon was versierd op de berg Akropolis in Athene. Griekenland wil deze ‘Elgin Marbles’ (genoemd naar de Engelsman die ze tussen 1801 en 1804 mee naar Londen nam) terug, maar het Verenigd Koninkrijk weigert dat tot nu toe. Toch lijkt het erop dat die afwijzing zijn langste tijd heeft gehad. In juni stelde de voorzitter van raad van toezicht van het British Museum plotseling voor om een overeenkomst te sluiten over het delen van de Parthenonfriezen met Griekenland. Hij suggereerde om de marmeren schatten zowel in Athene als Londen te laten zien. Hij voegde daaraan echter toe dat hij niet namens alle leden van de raad van toezicht sprak. Sindsdien is het stil gebleven.||https://www.volkskrant.nl/cultuur-media/geef-de-geroofde-steen-van-rosetta-terug-eist-beroemde-egyptische-archeoloog-opnieuw~bea64434/
2022-08-23||Gasprijs bereikt nieuw record, maar overheden blijven hamsteren||En weer breekt de gasprijs in Europa records. Vrijdagmiddag kondigde het Russische staatsgasbedrijf Gazprom aan dat het de Nordstream-pijpleiding drie dagen sluit voor ‘onvoorzien onderhoud’. Maandag piekte de toonaangevende Nederlandse gasbeurs TTF bij de opening direct op 276 euro per megawattuur, vijftien keer zoveel als jarenlang normaal was. Dinsdag was de slotkoers iets lager, maar nog altijd 260 euro. ‘Eerder deze zomer heb ik nog voorspeld dat we boven de 200 euro zouden komen wanneer Nordstream zou sluiten’, zegt analist Andreas Schroeder van Icis, een bureau dat marktinformatie levert aan de internationale energiehandel. ‘Die grens is bereikt. Maar hoeveel het nu nog verder omhoog kan, durf ik echt niet te zeggen. Onze modellen kunnen deze situatie ook niet aan.’ De ongekende prijzen roepen de vraag op: wie koopt er nu nog? En wie niet meer? ‘Veel industriële kopers kopen niet tegen deze prijzen’, zegt analist Klaas Dozeman van het Haagse handelshuis Brainchild Commodity Intelligence. Brainchild handelt voor onder meer tuinders en fabrieken in gas. ‘Voor veel industriële bedrijven geldt dat het boven de 160 euro niet meer rendabel is om gas te kopen.’ Brainchild heeft wel veel klanten die ook helemaal niet hoeven kopen omdat zij afgelopen jaar juist veel langetermijncontracten hebben gesloten. Tegen prijzen die in het licht van de huidige markt zeer gunstig zijn. ‘Die hebben voor zekerheid gekozen, en daar zijn ze nu blij mee.’ Om diezelfde reden hebben sommige bedrijven de laatste weken via Brainchild nog wel gas gekocht dat na 2023 geleverd wordt. De belangrijkste kopers die nu nog inkopen voor deze winter, doen dat met steun van de overheid, zeggen de analisten. Een van die partijen is het Duitse Trading Hub Europe (THE), dat van de Duitse staat 15 miljard euro heeft gekregen om de gasvoorraden aan te vullen. Een andere grote is groothandelsbedrijf Uniper, dat een van de belangrijkste klanten was van Gazprom. Uniper krijgt nu minder gas uit Rusland dan was afgesproken. Terwijl het dat gas wel al had doorverkocht tegen een lage prijs. Nu moet Uniper dus met groot verlies ergens anders gas vandaan zien te halen. Het bedrijf werd deze zomer door de Duitse overheid met een kapitaalinjectie van 15 miljard euro van een faillissement gered. ‘Eigenlijk kun je dus zeggen dat het de belastingbetalers zijn die nu kopen’, zegt Schroeder, die zelf in Duitsland woont. In Nederland geldt iets vergelijkbaars, zegt de woordvoerder van groothandelshuis Gasterra. ‘Wij kopen zelf vooral veel in opdracht van de overheid, omdat we daarmee hebben afgesproken dat we de gasopslagen in Grijpskerk, Alkmaar en Norg gaan vullen.’ Daarbuiten haken steeds meer kopers af, zien ze ook in de dealingroom van Gasterra. ‘Ook omdat je bij dit soort hoge prijzen vaak grote margin calls moet betalen: je moet dan enorme bedragen storten als onderpand voor het gas dat je in de toekomst gaat afnemen. Veel bedrijven hebben dat geld niet en kopen dus niet meer.’ Met dat vullen van die gasvoorraden gaat het intussen heel aardig. Binnen de Europese Unie is het doel om alle voorraden voor 1 oktober minstens voor 80 procent gevuld te hebben. Zondag was dat 77,4 procent, en in het huidige tempo zal de EU deze week het doel van 80 procent al halen. Duitsland heeft de 80 procent deze week al aangetikt, Italië zit er amper 2 procentpunt van af, en ook Nederland zit op 71,6 procent. Maar veel overheden, waaronder die van Nederland en Duitsland, vinden 80 procent niet meer voldoende. Vorige week nog trok Rob Jetten 200 miljoen euro uit om de gasopslag Bergermeer bij Alkmaar nog verder te vullen. De ironie is dus dat de gasprijs deels wordt bepaald door Europese overheden, die feitelijk tegen elkaar opbieden om het gas in hún gasopslagen te krijgen. Welke impact die prijzen kunnen hebben voor huishoudens, kunnen de klanten van Budget Energie inmiddels vertellen. Budget Energie koopt maandelijks energie in en heeft dus direct te maken met de huidige prijzen. Klanten bij het energiebedrijf hebben hun maandelijkse voorschot binnen twee maanden zien verviervoudigen, waardoor er klanten zijn met alleen AOW die 800 euro per maand aan Budget Energie moeten betalen. Door dit soort gevallen staat de regering onder grote druk om ‘iets’ te doen voor consumenten. Het maximeren van de energieprijs is een veelgenoemde optie. Dat gebeurt nu al in Spanje en Portugal. ‘Maar het is te hopen dat dat niet gebeurt’, zegt Schroeder. ‘Dan ben je namelijk de waarheid buitenspel aan het zetten.’ Die waarheid is volgens Schroeder dat er een tekort is dat moet worden opgelost. ‘Als je zegt: gas mag niet meer kosten dan een bepaald bedrag, dan heb je daardoor niet meer gas. Daarvoor moet je zorgen dat je meer gas naar Europa haalt, maar daar wordt op dit moment al alles aan gedaan. Of je moet zorgen dat er minder gas wordt gebruikt. En daarvoor zorgt, hoe hard het ook is, die hoge energieprijs.’||https://www.volkskrant.nl/nieuws-achtergrond/gasprijs-bereikt-nieuw-record-maar-overheden-blijven-hamsteren~b2d3b34b/
2022-08-23||Economische activiteit eurozone neemt in augustus opnieuw af||De gegevens zijn een nieuw bewijs dat het eurogebied gebukt gaat onder de hoge inflatie, die de koopkracht van consumenten onder druk zet. Ook worstelen bedrijven met hoge inkoopkosten en personeelstekorten. Een recessie voor het negentien landen tellende blok lijkt daarmee steeds waarschijnlijker. Volgens S&P Global is de samengestelde inkoopmanagersindex, die kijkt naar de bedrijvigheid in de industrie en dienstensector van de eurozone, deze maand afgenomen tot 49,2, van 49,9 een maand eerder. Een stand van 50 of meer duidt op groei, daaronder op krimp. Economen hadden gerekend op een iets grotere krimp. De dienstensector toonde nog wel een nipte groei, maar de industrie liet opnieuw een krimp zien. Ook de economische activiteit in Duitsland is in augustus opnieuw gekrompen. De bedrijvigheid in de Duitse dienstensector nam sterker af dan verwacht, terwijl de krimp van de industrie meeviel. In juli liet de grootste economie van de eurozone en de belangrijke handelspartner van Nederland al voor het eerst dit jaar een krimp zien. Duitsland heeft zich in de zomermaanden ontpopt tot de zwakke plek van de regio door de hoge inflatie en de onzekerheden door de oorlog in Oekraïne. De Duitse industrie heeft ernstig te lijden onder de stijgende energiekosten en het aanhoudende tekort aan voorraden. Daarbij laat de dienstensector van het land een veel minder sterke groei zien in vergelijking met bijvoorbeeld de landen rond de Middellandse Zee die profiteren van het aangetrokken toerisme. De Franse economie liet deze maand echter ook onverwachts een krimp zien. Dat is voor het eerst in achttien maanden tijd. De activiteit in de Franse industrie kromp daarbij tot het laagste niveau in 27 maanden en de groei van de dienstensector nam sterker af dan verwacht. De inkoopmanagersindex voor de Britse economie schetst eveneens een somber beeld. De economische activiteit in het Verenigd Koninkrijk viel in augustus terug tot het laagste niveau sinds de coronalockdown in februari 2021. Door de renteverhogingen, de hoge inflatie, de stijgende energierekeningen, personeelstekorten en problemen in de toeleveringsketens is de Britse economie bijna tot stilstand gekomen. Vooral de Britse industrie kreeg een harde tik en kromp onverwachts flink in augustus. De dienstensector groeide nog wel, maar in het laagste tempo in achttien maanden. De Bank of England heeft al gewaarschuwd voor een langdurige recessie.||https://www.volkskrant.nl/economie/economische-activiteit-eurozone-neemt-in-augustus-opnieuw-af~b59967ef/
2022-08-23||Een barre, zweterige nacht in Gasthaus Niederbipp||Bij de vele akeligheden die het leven voor ons in petto heeft, horen ook hotelbedden met een plastic hoes om het matras. Ze zijn vooral populair in doorreishotels waar je nooit meer zult komen, en je merkt ze meestal pas op als het te laat is. Dat wil zeggen: na een barre, zweterige nacht vol nachtmerries van de ergste soort. In het overdag nog zo pittoreske Gasthaus Niederbipp was het goed raak. Ik droomde er dat een van Donald Trumps fanatiekste handlangers, Michael Flynn, op de Dam werd toegejuicht door een meute vlagomdraaiers. Ik zag beelden van Nederlandse kinderen die bij een asielzoekershotel pesterige leuzen scandeerden tegen bange leeftijdsgenootjes uit Syrië. Ook werd er ineens een school opgericht in Almere, waar de leerlingen zouden leren dat klimaatverandering een linkse leugen is. Kortom, de meest bizarre dingen. ‘Rustig maar, lieverd’, zei mijn vrouw toen ze ’s ochtends mijn klamme voorhoofd depte. ‘Komt allemaal door dat plastic.’||https://www.volkskrant.nl/mensen/een-barre-zweterige-nacht-in-gasthaus-niederbipp~b2a32d5a0/
2022-08-23||Erik ten Hag trakteert Manchester op ‘total f***ball’ tegen Liverpool||Aan het einde van de warming-up voor de klassieker tussen Manchester United en Liverpool vond er een opmerkelijk tafereel plaats. Eenmaal opgewarmd omhelsde Cristiano Ronaldo televisie-analist Roy Keane. ‘Je staat niet in de basis’, zei zijn oude ploeggenoot. ‘Wat wil je dat ik doe?’, reageerde CR7. ‘Zorg dat je erin komt’, luidde het advies van Keane, een van de helden uit het Ferguson-tijdperk, waarna de Portugese maestro zich, samen met de stervelingen om hem heen, richting de kleedkamer begaf. Hij mocht uiteindelijk in de slotfase meespelen. Een uur voor de wedstrijd was er een schok door Old Trafford gegaan. Hoewel fit verklaard, was de publiekslieveling van weleer door Ten Hag gepasseerd. En niet alleen hij. Ook de ervaren internationals Luke Shaw en aanvoerder Harry Maguire moesten de klassieker vanaf de zijlijn aanschouwen, twee spelers die ruim een jaar geleden nog zilver wonnen op het EK. Na de nederlagen tegen Brighton (1-2) en Brentford (4-0) had de Tukker genoeg gezien. Hij achtte het tijd om ‘zijn’ elftal op te stellen, zijn stempel te drukken op de club. De enige echte oudgedienden die hij het veld instuurde, waren doelman David de Gea, Raphaël Varane en de door hem binnengehaalde spelverdeler Christian Eriksen. In 1995 deed Alex Ferguson iets soortgelijks, toen hij een nieuwe lichting spelers een kans gaf. ‘Je wint niks met jonkies’, waren de beroemd geworden woorden die Alan Hansen destijds uitsprak bij Match of the Day. United won de dubbel en veroverde vier jaar later de Champions League. De landstitel is nog ver weg voor The Red Devils, maar de gretige spelers gaven in een kolkend Theatre of Dreams een glimp van een mooie toekomst. Neem Tyrell Malacia, die voor het eerst in de basis stond. De 23 jarige oud-Feyenoorder hield Mo Salah in bedwang en bezorgde Trent Alexander-Arnold problemen. Naast hem zette Lisandro Martínez de topper binnen een minuut op scherp met een overtreding op Salah. De oud-Ajacied groeide uit tot een van de uitblinkers. Voorin greep Anthony Elanga zijn kans in de spits, en aan zijn weerszijden toonden de doelpuntenmakers Marcus Rashford en Jadon Sancho eindelijk weer eens hoe goed ze kunnen voetballen. Zijn Cody Gakpo en/of Antony echt nodig? Achter het Engelse aanvalstrio schitterde Bruno Fernandes. Het was al eens gebleken dat de Portugees beter speelt zonder zijn beroemde landgenoot. Onder zijn aanvoerderschap deed Manchester United eindelijk het tweede deel van de clubnaam eer aan. Een eenheid vormt ook de aanhang van de oude dame van Manchester. Terwijl Ten Hag af probeert te komen van de ego’s, begonnen de fans een wanhoopsoffensief tegen de Amerikaanse eigenaren, de Glazers die sinds hun overname, 17 jaar geleden, naar schatting anderhalf miljard pond uit de club hebben gehaald. Voor het duel tegen Liverpool marcheerden tienduizend boze fans over het nabijgelegen bedrijventerrein naar het stadion, dat er even oud uitziet als de naam suggereert. ‘We worden gegijzeld’, zegt de 44-jarige kok Gavin Hart, behangen met een geel-groene protestsjaal en een rode cape. Op een van zijn kuiten is het clubwapen gegraveerd. Hij werd om de hoek van het stadion geboren, waar hij als peuter voor het eerst kwam, met zijn opa. ‘De club is de passie van mijn leven en het doet pijn dat we worden kaalgeplukt. De strijd tegen de Glazers is de belangrijkste strijd die we nu voeren. Het gaat om de ziel van de club. Of we tegen Liverpool gaan winnen? Natuurlijk. Met 3-1.’ Zo natuurlijk is dat de laatste jaren niet geweest. Na het Ferguson-tijdperk is Manchester overvleugeld door Liverpool, met als dieptepunt de 5-0-nederlaag afgelopen seizoen, gevolgd door een 4-0 op Anfield. Met berouw zal United terugkijken op 2015 toen Liverpool sneller handelde bij het verleiden van de Duitse manager Jürgen Klopp. Bij zijn eerste persconferentie erkende Ten Hag dat het gat tussen zijn club en de rivalen Liverpool en City groot is, maar dat dingen zomaar kunnen veranderen. Tijdens de voorbereiding wist Manchester met 4-0 te winnen van Liverpool. Daaraan kon niet te veel waarde worden gehecht, omdat Klopp een B-team het veld in had gestuurd. Maar bij het competitietreffen was het niet Manchester dat problemen bleek te hebben, maar Liverpool dat nu twee punten uit drie wedstrijden heeft. Vooral het zwakke optreden van Virgil van Dijk was opmerkelijk. De Nederlander kreeg de volle laag van James Milner omdat hij bij de openingsgoal als een soort schaatser met de armen op de rug stond opgesteld. In plaats van vrees te tonen voor Liverpool, dat in 2022 nog geen competitiewedstrijd had verloren, grepen de United-spelers het bezoek van de aartsrivaal aan om een signaal af te geven. Het was ook een motie van vertrouwen in hun manager, die ondanks de eerste nederlagen ook de sympathie van de fans heeft. Ten Hag zelf was dolblij dat zijn gok had gewerkt en schokte Engelse tv-kijkers met zijn bewering dat zijn spelers ‘fucking good football’ kunnen spelen, een hedendaagse versie van Ruud Gullits ‘sexy football’. Hiermee maakte Ten Hag de Engelse pers dolblij. ‘Total f***ball’, kopte een van de kranten.||https://www.volkskrant.nl/sport/erik-ten-hag-trakteert-manchester-op-total-f-ball-tegen-liverpool~be3dbf5a/
2022-08-23||Vanaf 5 september minder treinen door personeelstekort bij NS||De aanpassing is noodzakelijk om veel plotselinge uitval van treinen te voorkomen, stelt de NS. Volgens interim-baas Bert Groenewegen kan de vervoersorganisatie de huidige dienstregeling ‘niet volledig waarmaken’. Een nijpend personeelstekort (de NS telt op dit moment 1.400 vacatures) dwingt het bedrijf tot een stap terug. Vooral het gebrek aan conducteurs en machinisten knelt de vervoersstroom. De afschaling baart zorgen bij kabinet en reizigers. Staatssecretaris Vivianne Heijnen (Infrastructuur & Waterstaat) vindt het ‘echt niet goed’ dat de treinpassagier de dupe wordt van het personeelstekort van de NS. Reizigersvereniging Rover vindt dat de nieuwe dienstregeling ‘de ondergrens’ aantikt. ‘Een slechter product leidt weer tot minder reizigers. We zijn bang dat we hiermee in een negatieve spiraal komen’, zegt voorzitter Freek Bos. Het vervoersbedrijf erkent dat sommige treinen drukker zullen zijn dan voorheen en de wachttijden voor een overstap langer worden. Op veel plekken zal een NS-trein niet meer elk kwartier langskomen, maar elke dertig minuten. Vooral buiten de Randstad dreigt het ouderwets behelpen te worden. De intercity zal na acht uur ’s avonds op veel stations nog maar een keer per uur langskomen. Ook het wegblijven van reizigers speelt mee in de problematiek. Bij het in elkaar zetten van de huidige dienstregeling ging de NS uit van een stijgend aantal passagiers, maar door de coronacrisis kwam die verwachting niet uit. De NS heeft zelfs moeite om terug te veren naar het niveau van 2019. Het aantal reizigers blijft steken op 82 procent van de hoeveelheid passagiers van voor de pandemie. Vooral forensen maken minder vaak gebruik van de trein. Op de snelwegen is het ook nog niet zo druk als voor de coronacrisis, maar trekt het aantal reizigers gemakkelijker aan, ziet hoogleraar transportbeleid en logistieke organisatie Bert van Wee. Vooral werknemers met kantoorbanen zijn na de pandemie (gedeeltelijk) blijven thuiswerken. ‘Vaak hoogopgeleide personen met hogere inkomens’, zegt Van Wee. ‘Juist die mensen leggen vaak langere afstanden met de trein af.’ De nieuwe dienstregeling gaat in december in, maar de eerste aanpassingen beginnen al in september. De NS zegt wel te willen voorkomen dat vaak bereisde trajecten overvol raken. Zo is het bedoeling dat in het nieuwe jaar weer zes intercity’s per uur rijden tussen Eindhoven en Amsterdam. Maar voor de hogesnelheidslijn tussen Breda en Rotterdam acht de NS bijvoorbeeld nog maar drie treinen per uur noodzakelijk, twee minder dan nu. Minder omzet De NS had dinsdag meer slecht nieuws. Bij de presentatie van de halfjaarcijfers maakte de organisatie bekend 200 miljoen minder omzet te hebben gedraaid dan een jaar daarvoor. Uiteindelijk bedroeg het verlies 225 miljoen euro over de eerste zes maanden van het jaar. In die cijfers is de compensatie van de overheid niet meegerekend. Met de Haagse steun en door lagere afschrijvingen boekte het bedrijf een winst van 78 miljoen euro. Ook maakte de organisatie bekend de Britse markt te gaan verlaten. De NS was met dochteronderneming Abellio UK gevestigd in het Verenigd Koninkrijk, waarmee het vorig jaar zelfs meer omzet boekte dan in Nederland. Mede door kritiek vanuit Den Haag focust de NS zich voortaan op de binnenlandse markt. Alle buitenlandse activiteiten moeten ‘bijdragen aan het belang van de Nederlandse reiziger’. Abellio past niet in die strategie.||https://www.volkskrant.nl/nieuws-achtergrond/vanaf-5-september-minder-treinen-door-personeelstekort-bij-ns~ba9ddacb/
2022-08-23||Boos Albergen maakt zich op voor bezoek staatssecretaris. ‘Maar ik verwacht niet dat Van der Burg zal inbinden’||‘Vanavond is er een openbare raadsvergadering. Van der Burg komt uitleg geven over het kabinetsbesluit om een asielzoekerscentrum te vestigen in een hotel in Albergen, in de gemeente Tubbergen. Dat moet plek bieden aan zo’n driehonderd asielzoekers. Dit is voor het eerst dat het kabinet de wil van de gemeente heeft overruled. Maar Tubbergen acht de locatie niet geschikt en vindt driehonderd asielzoekers te veel op een dorp van drieduizend inwoners. Ze voelen zich overrompeld. ‘De staatssecretaris zal waarschijnlijk een luisterend oor bieden en uitleggen waarom hij echt geen andere oplossing ziet. Hij heeft al eerder uitgelegd dat hij op basis van vrijwilligheid onvoldoende opvangplaatsen geregeld krijgt. Het is denk ik onwaarschijnlijk dat hij zal inbinden, want als je zo’n besluit neemt weet je dat er weerstand komt. Hoogstens zal hij het aantal asielzoekers dat er komt wat terugschroeven.’ ‘Het valt goed te begrijpen dat ze zich in Tubbergen overvallen voelen. Aan de andere kant: zodra duidelijk werd dat er een azc in het hotel zou komen, vorige week, zeiden bewoners het op te willen kopen om de komst van de asielzoekers te verhinderen. Die reactie toont volgens Van der Burg waarom het niet mogelijk is de locatie eerst voor te leggen. Zo kochten rijke inwoners van Vught eind jaren negentig een internaat op om de komst van een asielzoekerscentrum te voorkomen. ‘Van der Burg heeft herhaaldelijk gezegd dat hij het vreselijk vindt dwang toe te passen. Maar hij ziet elke dag de beelden van aanmeldcentrum Ter Apel. Vannacht sliepen daar opnieuw vierhonderd mensen buiten. Ondertussen vangt tweederde van de gemeenten nog helemaal geen asielzoekers op. ‘De zaak heeft ook een ironische kant. Gemeenten vragen het Rijk al tijden om de regie te pakken en de asielproblematiek niet aan de lokale politiek over te laten. Nu doet Van der Burg dat in feite door dwang toe te passen, en is het ook niet goed. Hij kan geen kant op.’ ‘Zij willen de asielinstroom beperken. Het woord asielstop valt telkens. Alleen is dat helemaal geen reële optie, want Nederland is gebonden aan het VN-mensenrechtenverdrag en allerlei Europese afspraken over migratie. Daarnaast heeft Nederland open grenzen, er ligt geen water omheen zoals bij Groot-Brittannië. ‘Tegelijkertijd is het ook weer niet zo vreemd dat VVD’ers om een streng asielbeleid vragen, want de VVD belooft dat zelf telkens. Van der Burg zit dus tussen twee vuren: aan de ene kant gemeenten die niet mee willen werken, aan de andere kant zijn eigen partij die een strenger migratiebeleid van hem eist terwijl hij dat niet kan leveren. Ik geef het hem te doen.’ ‘Er is hard gewerkt door gemeenten en sporthallen om tijdelijke opvang te organiseren, maar volgens mij is de grens van de crisisnoodopvang bereikt. Er waren iets meer dan vijfduizend van dit soort plekken nodig, nu wordt het dubbele alweer gevraagd. Ter Apel is de flessenhals waar je de hele keten verstopt ziet raken. Dat de rek eruit lijkt, verhoogt voor het kabinet de noodzaak om nieuwe reguliere asielzoekerscentra te vestigen.’ ‘In hoeverre het mogelijk is om het aantal nareizigers in te perken kan ik moeilijk beoordelen, maar ook dat is een vastgelegd mensenrecht. Maar met de veiligelanders zit iedereen al jaren in zijn maag, zij zorgen het vaakst voor overlast. Gisteren sprak ik nog de VVD-fractievoorzitter van Westerwolde, waar Ter Apel in ligt, en die zei: we hebben tweeduizend asielzoekers in het dorp, en van 1950 hebben we geen last. Met die andere vijftig doelde hij op migranten uit veilige landen die, in zijn woorden, als ‘hooligans’ onveilige situaties creëren. ‘Maar landen als Marokko en Algerije nemen ze gewoon niet terug. Dat weten ze bij de VVD ook wel. Er wordt ook al langer gesproken over een afzonderlijke opvang voor veiligelanders, met meer vrijheidsbeperkingen. Maar ja, welke gemeente steekt zijn vinger daarvoor op?’||https://www.volkskrant.nl/nieuws-achtergrond/boos-albergen-maakt-zich-op-voor-bezoek-staatssecretaris-maar-ik-verwacht-niet-dat-van-der-burg-zal-inbinden~baee8764/
2022-08-23||Jan Rothuizen gaat langs bij Habibe en Sahin in Oss||Op 1 juni 2022 had volgens het CBS 25,8 procent van de bevolking een migratieachtergrond. Daaronder vallen zowel mensen die in het buitenland zijn geboren (de eerste generatie), als degenen die in Nederland geboren zijn en van wie ten minste een van hun ouders immigrant was (de tweede generatie). De meeste mensen met een migratieachtergrond hebben hun herkomst in Turkije: 435.012 personen. Van deze personen valt 52,1 procent onder de tweede generatie. In Museum Jan Cunen in Oss is nog t/m 28/8 de tentoonstelling De zachte atlas van Jan Rothuizen te zien.||https://www.volkskrant.nl/mensen/jan-rothuizen-gaat-langs-bij-habibe-en-sahin-in-oss~bc9d95bf/
2022-08-23||Ook na debat blijft CDA op ramkoers met andere coalitiepartijen over stikstofafspraken||Dat vanwege de vele crises waar het land onder gebukt gaat de Kamer terug zou keren van reces lag bij veel Binnenhofbewoners in de lijn der verwachting, maar dat het om een debat met de minister van Buitenlandse Zaken over het stikstofdossier zou gaan, hadden maar weinigen kunnen voorspellen. Dinsdag debatteerde de Kamer over de uitlatingen van Hoekstra en de gevolgen voor de stabiliteit van de coalitie. De CDA-leider en minister van Buitenlandse Zaken legde afgelopen vrijdag in het AD een bom onder de stikstofafspraken uit het regeerakkoord. Een halvering van de uitstoot in 2030 is wat hem betreft niet langer heilig. Een stap van Hoekstra die binnen de coalitie met verbazing en ook ongenoegen is ontvangen. Duidelijk is dat na het debat de lucht in de coalitie nog lang niet geklaard is. Ondanks de toegenomen spanningen deed de CDA-fractie geen enkele poging de woorden van Hoekstra af te zwakken. ‘Een noodzakelijk statement’, noemde CDA-fractievoorzitter Pieter Heerma de uitlatingen. Ja, de stikstofuitstoot moet omlaag en de natuur moet hersteld worden, maar voor plekken waar de uitstoot in 2030 niet gehaald kunnen worden moet het kabinet soepeler kunnen zijn. Door ‘in sommige gebieden’ toe te staan dat de halvering ook in 2035 gehaald mag worden, verwacht Heerma dat de impasse kan worden doorbroken. Die boodschap hoopt het CDA ook van Remkes te horen wanneer hij klaar is met zijn gesprekken met de betrokken partijen. Daarmee lijkt het CDA op ramkoers met de VVD, D66 en ook de ChristenUnie. Fractievoorzitters Sophie Hermans (VVD), Jan Paternotte (D66) en Gert-Jan Segers (CU) herhaalden dat de afspraken uit het regeerakkoord overeind staan, bovendien hebben zij formeel geen verzoek gehad van het CDA om het regeerakkoord open te breken. De irritatie is er bij de VVD partijen niet minder om. ‘Ik heb met verbazing het interview gelezen’, aldus Hermans, die doorgaans bekendstaat om haar verbindende toon. Paternotte maakte nog eens helder waarom aan de doelen niet getornd kan worden. Herstel van de natuur was voor zijn partij een van de redenen om voor een doorstart van de coalitie te kiezen. ‘We moeten die halvering in 2030 bereiken’, aldus Paternotte. Niet alleen omdat er grote wetenschappelijke consensus is over de stikstofproblemen, zoals bleek uit een brandbrief in Trouw, maar ook omdat anders de rechter strepen blijft zetten door bouwvergunningen die nodig zijn om de woningnood te lijf te gaan. ‘De afspraken zijn helder’, aldus de D66’er. Hoewel Gert-Jan Segers (ChristenUnie) het jaartal ‘niet de crux’ vindt, staan ook voor zijn partij de afspraken nog steeds overeind. ‘Alle doelen staan overeind, tot we anders afspreken. Maar dat is niet mijn inzet.’ Dat het CDA niet van plan is gas terug te nemen, voorspelt volgens de oppositie weinig goeds. Juist nu het land vraagt om leiderschap om de vele crises (inflatie, koopkrachtval, energierekening, woningnood, asielchaos) het hoofd te bieden, zit ook de oppositie niet te wachten op een kabinetscrisis. En dat is wel waar het CDA volgens Jesse Klaver (GroenLinks) mee dreigt. Door ‘2030’ ter discussie te stellen en dat terug te willen zien in de bevindingen van Remkes, laat het CDA volgens Klaver ‘een zwaard van Damocles’ hangen boven het kabinet. ‘We kunnen geen kabinet gebruiken dat onderling ruzie maakt.’ Ook de PvdA maakt zich zorgen over de slagkracht van het kabinet in tijden van de vele crises. Om juist in deze tijden via de media de coalitie onder druk te zetten, getuigt volgens partijleider Attje Kuiken van weinig verantwoordelijkheidsbesef bij het CDA. ‘U gedraagt zich als oppositiepartij zonder verantwoordelijkheid. Maar het CDA bestuurt. Waarom kiest het CDA er voor via de krant over alle crises heen er nog een kabinetscrisis aan toe te voegen?’ Geert Wilders (PVV) is het daarmee eens. ‘Dit kabinet gaat bekvechtend en schuimbekkend over straat’, aldus Wilders. ‘U kunt geen land regeren als u elkaar niet vertrouwt.’ Met zichtbaar ongemak deed premier Mark Rutte een poging de Kamer te overtuigen dat het regeerakkoord nog steeds overeind staat en van een crisissfeer geen sprake is. ‘Alle leden van het kabinet hebben voldoende vertrouwen in elkaar.’ Hoekstra verzekerde de Kamer dat hij als minister de stikstofdoelen blijft onderschrijven, maar ook achter zijn uitspraken in het AD-interview blijft staan. Dat schuurt, zien zowel Rutte als Hoekstra. Voor nu nemen Rutte en de coalitiepartijen hier genoegen mee in afwachting van de afronding van de gesprekken die Remkes voert. Wanneer de gesprekken zijn afgerond is niet bekend, al wordt rekening gehouden met een einddatum in september. Waar de coalitie precies op wacht is ook niet duidelijk. Rutte zei niet te weten of Remkes met een verslag of überhaupt een conclusie komt. Dat het kabinet tot die tijd niet met één mond spreekt, is volgens Kuiken (PvdA) juist een teken dat het coalitieakkoord níet overeindstaat.||https://www.volkskrant.nl/nieuws-achtergrond/ook-na-debat-blijft-cda-op-ramkoers-met-andere-coalitiepartijen-over-stikstofafspraken~bbe1a3df/
2022-08-23||Van het slijmerige Mona Lisa maakten Hoogovenrockers Kraaijeveld een daverende stamper||Do you smile to tempt a lover, Mona Lisa?Or is this your way to hide a broken heart? Mona Lisa, Kraaijeveld (1971) Menig brave muziekliefhebber moest in 1971 even slikken toen twee broers uit Santpoort-Zuid een bekend nummer van Nat King Cole in hun muzikale walserij stevig onder handen namen. De zoete wereldhit Mona Lisa werd door Frank en Arti Kraaijeveld omgebouwd tot een van de vlaggenschepen van de ‘Hoogovenrock’, een ruige, pompende donderslag. Zoiets was niet eerder vertoond. De ode van Nat King Cole aan het schilderij van Leonardo da Vinci – ja, die glimlach – was sinds 1950 al talloze malen gecoverd, en niet door de minsten. Die andere King, Elvis Presley, waagde zich er in 1959 aan. Hier te lande gingen The Blue Diamonds, The Tielman Brothers en Marco Bakker met het nummer aan de haal. En dat allemaal dankzij Jay Livingston en Ray Evans, een songwritersduo van allure dat Mona Lisa schreef voor Captain Carey, U.S.A, een avonturenfilm. Ze hielden er een Oscar aan over. Ze schreven ook de muziek voor Bonanza en Mr. Ed, respectievelijk series over een cowboyfamilie en een sprekend paard die in de beginjaren van de televisie ook in Nederland werden uitgezonden. Hun tweede wereldhit werd ook in een film gelanceerd, The Man Who Knew Too Much van Alfred Hitchcock. Doris Day maakte daarin goede sier met Que Sera, Sera, in 1957 een Oscarwinnaar. Nee, dan Frank en Arti Kraaijeveld uit de gemeente Velsen. In de schaduw van de staalfabriek aan het Noordzeekanaal gooiden de broers er al sinds 1961 de beuk in, met de Bintangs. Nadat ze in 1970 tot hun verbijstering uit hun eigen band waren gezet, organiseerden ze een doorstart onder de naam Kraaijeveld. ‘Onze muzikale plannen waren duidelijk, we zouden meedogenloze gitaarmuziek gaan maken’, schrijft Frank Kraaijeveld in de bandbiografie Be Frank - 60 jaar Bintangs die vorig jaar verscheen. Op een onbewoonde boerderij in Beverwijk werd een oude Bintangs-song gereanimeerd, Mona Lisa. Platenmaatschappij Phonogram ging in zee met de nieuwe viermansband en strikte Boudewijn de Groot als producer. Toen De Groot in de oefenruimte Mona Lisa hoorde, wist hij genoeg, het nummer moest de single worden. Vijf weken lang stond Mona Lisa in de top-40, Kraaijeveld had de gewenste steun in de rug. Het was, schrijft de oudste van de twee broers in Be Frank, een ‘hit die binnenkwam als een donderslag’. Het effect: ‘De optredens stroomden binnen’. De Bintangs bestaan nog steeds, met bassist en zanger Frank Kraaijeveld, 77 inmiddels, in het middelpunt. In 1973 keerde hij terug in zijn band. Zijn broer Arti, bon-vivant, gitaarvirtuoos en beeldend kunstenaar, overleed in 2018. Tot op de dag van vandaag staat Mona Lisa op het repertoire van de Bintangs. De muziekpers was een halve eeuw geleden al zeer te spreken over het nummer. De Telegraaf omschreef Mona Lisa als een ‘enorme giller’ en een ‘daverende stamper’. Dit in tegenstelling tot de versie die volgens de krant door Nat King Cole ‘uiterst slijmerig was vertolkt’. Daar was iets voor te zeggen. John & Paul||https://www.volkskrant.nl/cultuur-media/van-het-slijmerige-mona-lisa-maakten-hoogovenrockers-kraaijeveld-een-daverende-stamper~bc1395b1/
2022-08-23||Kan een cabaretier ook te veel op tv zijn? Stefano Keizers, zelfbenoemde mediaslet, deelt zijn lessen||Zou het iets voor hem zijn geweest, meedoen aan Ik ga stuk!, de nieuwe comedytalentenjacht die hij presenteert? Cabaretier Stefano Keizers (35), maker van drie experimentele cabaretvoorstellingen waarin hij speelt met de verwachtingen van cabaret en zijn publiek, denkt er even over na. Hem beviel het eigenlijk wel, zegt hij dan, om na het winnen van het Amsterdams Kleinkunst Festival in 2016 nog geen bekend gezicht te hebben. ‘Het leek mij een prettig idee om in de luwte aan de try-outs van mijn eerste avondvullende voorstelling te beginnen.’ Dat liep anders. Zijn veelbesproken deelname aan het tv-programma De slimste mens in 2017 bezorgde hem al bij die try-outs volle zalen. Daarna werd hij een verrassende smaakmaker in programma’s als Maestro, Expeditie Robinson, Het perfecte plaatje en De verraders. Intussen weet Stefano Keizers, de artiestennaam van Gover Meit: televisiemakers houden van cabaretiers, en hij houdt van televisie. ‘Het heeft de inhoud van mijn werk beïnvloed, de bezoekers van mijn werk, mij als mens en hoe er naar mij wordt gekeken. Ik zou bijna willen zeggen dat wat ik maak in het theater een reflectie is op wat ik beleef op televisie.’ Wat kan tv voor een beginnende comedian betekenen? Vijf geleerde lessen. ‘Ik ben iemand die eerder te veel dan te weinig ja heeft gezegd tegen tv-optredens, en dat kleeft nu aan mij: ik ben een mediasletje. Dat klinkt negatief, maar een sletje is ook iemand die zich volledig openstelt voor de mensen. Ik vind het wel iets eerbiedigs hebben, en dat meen ik echt. Echt! Voor beginnende podiumartiesten die er een hekel aan hebben een sletje te zijn, is het volgens mij lastiger om zichzelf in de kijker te spelen. Mensen zeggen weleens: dat is precies de teloorgang van deze tijd, dat je jezelf moet kunnen verkopen om te kunnen verkopen. ‘Bij Ik ga stuk! zitten we met een camera in de cocon en willen we het ontstaan van de vlinders laten zien. Ik hoop dat het programma cabaret in het algemeen onder de aandacht brengt, de breedheid ervan, dat kijkers besluiten: o ja, het theater, daar moeten we ook weer een keertje heen. En ik hoop dat de talenten die we ontdekken de mogelijkheid krijgen om hun publiek snel te vinden. ‘Voor alle artiesten die iets nieuws en fris brengen, is het een kwestie van geduld voor de zaal gevuld is met mensen die snappen wat ze aan het doen zijn. Televisie kan dat proces versnellen, en daar komt bij dat tv in staat is mensen naar het theater te lokken die er niet of nauwelijks bij stilstaan dat het theater bestaat. Als je een doelgroep wilt aanspreken die het nog niet zo gewend is om naar het theater te gaan, zal je hoe dan ook iets moeten verzinnen om die groep te bereiken. Dat kan op veel manieren, maar niet met de theaterbrochure die schouwburgen opsturen naar alle postadressen die ze hebben.’ ‘Maestro was na De slimste het tweede programma waaraan ik meedeed. Iedereen verwachtte er iets van: vorig jaar deed-ie het leuk in De slimste, dus kijken of dit ook iets gaat opleveren. De kaartverkoop voor mijn voorstelling Sorry baby liep niet zo goed, en mijn management zei met het oog daarop: ‘Zorg dat je zo lang mogelijk in deze wedstrijd blijft, want dit programma heeft 2 miljoen kijkers per aflevering.’ ‘Dan is televisie maken echt niet leuk. Ik heb trillend, bevend en zwetend achter de schermen gezeten. Ik heb ervan geleerd dat het geheim van tv ’m zit in het niet te serieus nemen van de zaak, in ieder geval voor mij. Na Maestro heb ik besloten: ik moet het niet meer onder deze druk doen. De motivatie is nu gewoon of het me leuk lijkt. Meedoen aan een tv-programma voelt alsof ik in het bejaardentehuis woon, in een busje wordt gezet voor een leuk uitstapje en weer wordt thuisgebracht. Daardoor kan ik de ontspanning en luchtigheid overbrengen die die programma’s volgens mij kunnen gebruiken. Als ik daarmee ook nog nieuwe mensen kan meekrijgen in mijn carnaval is dat mooi meegenomen.’ ‘Met de invloed van mijn tv-optredens op mijn theaterwerk heb ik in het begin geworsteld, in die zin dat ik het gevoel had dat ik het tv-publiek dat kaartjes kocht tegemoet moest komen met toegankelijkheid. Ik heb toen te veel stappen in hun richting gezet. Ik had te laat door dat het publiek al naar mij toekwam met het idee: dit gaat iets aparts worden. Ik hoefde die stappen niet meer te zetten, dat had tv al voor mij gedaan. ‘In eerste instantie wilde ik proberen voorstellingen te maken voor mensen die mij volledig zouden begrijpen, die misschien net als ik een kunstzinnige achtergrond zouden hebben; de veronderstelde liefhebbers van het experiment. Door de jaren heen ben ik dat gaan omdraaien. Inmiddels is mijn doel om juist mensen mee te krijgen die geen enkele kennis hebben van dat theatersegment. Het sluit aan op een punt dat ik al probeer te maken sinds ik 18 was en op de Gerrit Rietveld Academie zat: ik geloof dat kunst een entertainende factor kan hebben en niet alleen geschikt is voor ervaren kijkers. Hoe meer mensen ik mee kan krijgen in mijn experiment en mijn zoektocht als maker, hoe meer dat punt voor mij bevestigd wordt.’ ‘Ik ben nog lang niet op het punt dat ik moeiteloos grote zalen uitverkoop, zoals artiesten van het kaliber Youp van ’t Hek, Brigitte Kaandorp, Daniël Arends. En jonge mensen blijven via tv moeilijk te bereiken. RTL-programma’s als Het perfecte plaatje en Expeditie Robinson hebben bij mij de gezinnen in de zaal gebracht. Ik spreek mijn publiek vaak na de voorstelling, en dan vraag ik aan die mensen hoe ze bij mij terecht zijn gekomen, of ze vaker naar het theater gaan. Dan hoor ik bijvoorbeeld dat ze naar Assepoester de musical zijn geweest en dat dit de tweede keer is. Meer dan 75 procent van mijn 102 duizend volgers op Instagram is vrouw, en meer dan 75 procent van die groep is veertig jaar of ouder.’ ‘Een deel van het publiek wordt minder kritisch wanneer ze op je voorstelling afkomen omdat ze je leuk vonden in een tv-programma. Ik heb best vaak het gevoel dat ze al blij zijn als ze me even in levende lijve zien, en helemaal als ze een foto hebben kunnen maken. ‘Voor iemand die aan een vorm van Publikumsbeschimpfung doet, het tergen van de toeschouwer, is het raar en paradoxaal om omarmd te worden door het publiek. Nu vind ik daar ook weer veel humor in zitten, en ik steek in mijn voorstellingen tegelijkertijd de draak met Publikumsbeschimpfung; ik wil ze ook echt samen met het publiek beleven. Maar ik merk ook dat er de laatste tijd zó’n lekkere aandachtsdeken over me heen komt, dat ik dreig uit te doven. Daarom kies ik er bewust voor om na de reprisetour van dit najaar de eerstkomende twee, drie jaar niet zo'n solovoorstelling te maken. Ik wil het publiek straks weer voor me moeten winnen, of in elk geval zelf in een iets andere levensfase zitten zodat ik weer nieuwe energie heb om de mensen en mezelf te laten zweten.’ Ik ga stuk! is vanaf zondag 28 augustus wekelijks om 20.50 uur te zien bij BNNVara op NPO 3.||https://www.volkskrant.nl/cultuur-media/kan-een-cabaretier-ook-te-veel-op-tv-zijn-stefano-keizers-zelfbenoemde-mediaslet-deelt-zijn-lessen~bddc4a2d/
2022-08-23||In de jaren 80 klonk al: in welk land heeft minder dan 5 procent van de bevolking zo veel politieke invloed? ||Het moet midden jaren ’80 zijn geweest toen ik, bij toeval, verzeild raakte op een grote agrarische conferentie. Veel bezoekers en veel sprekers, onder wie Barend Biesheuvel, de oud-premier, ARP’er (CDA) en van boerenafkomst. Ik herinner me nog goed zijn lofzang op de kracht en macht van de agrarische drie-eenheid: de Boeren, de Rabobank en het ministerie van Landbouw. Om vervolgens af te sluiten met de vraag: is er ergens op deze wereld één land waar minder dan 5 procent van de bevolking zo veel politieke invloed heeft? Luid applaus. Wat is er toch veel veranderd in veertig jaar.Robert Dommerholt Schoos (Luxemburg) Uiteraard heb ik de bijdrage van Floor Doppen uitgescheurd en aan mijn 26-jarige dochter gestuurd. Voor haar en om te delen met al haar vriendinnen. Want: zo herkenbaar. Tegelijkertijd zou ik een beroep willen doen op de Floors van deze wereld om een stap verder te gaan. Is er geen format te bedenken waarin vrouwen wél willen aanschuiven en tot hun recht komen? Want misschien is zo’n ronde tafel met meningen wel heel erg op mannen gesneden. Dus kom op Floor, ga ervoor.Els Luijten Roden ‘Eén van de problemen waaraan de nog altijd scheve tafelverdeling ten grondslag ligt, is het fenomeen ‘zelfvertrouwenskloof’, schrijft Floor Doppen. Deze kloof zie je niet alleen bij talkshows, helaas. Maar misschien begint het, zoals vaker, bij de definitie. In het artikel constateert Doppen immers zelf ’dat de samenleving nog niet zover is’. Anders gezegd: mannen hebben nog altijd veel meer krediet. Onbekommerd anekdotes opdissen: een man krijgt het voordeel van de twijfel, een vrouw wordt beschuldigd van ‘Libelle-taal’, of erger. Laten we dit fenomeen liever een ‘kredietkloof’ noemen. Waarmee de bal bij de kijker ligt, waar-ie hoort. Met een béétje krediet zullen vrouwen vaker aanschuiven en hun veelal kundige(r) zegje doen.Magrite Glasz Rotterdam Frank Heinen schrijft over de ‘latte-factor’. Die kende ik nog niet. Waarvoor dank. Ik stond onlangs bij een bordje: ‘sorry als het wat langer duurt’, te wachten op een espresso en zo’n latte. En bedacht dat het personeelstekort in de horeca aanzienlijk kleiner zou kunnen zijn als iedereen weer gewone koffie gaat drinken.Aart Balt Houten Op de voorpagina van de krant lees ik in verband met het land Qatar de smalende woordjes ‘ontduikt’, ‘opgepot’ en ‘vergaarbak’. Qatar gaat vast opnieuw in de fout. We wisten het al: steenrijke autocratie, WK voetbal gekocht, stadions gebouwd met arbeidersbloed. En nu geen belasting afdragen. Over onze rug! Zeker, want het steenrijke Nederland maakt belastingontwijking door een systeem van verdragen voor de hele wereld mogelijk. Hollandse krokodillentranen?Pim Ligtvoet Amsterdam Mooie uitzending van Zomergasten met Raven van Dorst afgelopen zondag. Goed dat er steeds meer acceptatie komt voor mensen die zich niet volledig man of vrouw voelen. Maar wie heeft in godsnaam besloten dat we deze mensen voortaan ‘die’ of ‘hen’ noemen? Ben ik de enige taalliefhebber die zich met weerstand door deze voornaamwoorden heenworstelt? Ik pleit voor een alternatief: nij. Dit valt in het alfabet mooi tussen de ‘h’ en de ‘z’ en in het Fries betekent het ook nog ‘nieuw’. Hij, zij, nij. Over drie jaar weten we niet beter meer, wedden?Julie Houben De Bilt Het begrip ‘noaberschap’ (Brief van de dag) wordt te pas en te onpas aangewend om te tonen hoezeer men in het oosten van ons land op het gebied van saamhorigheid en medemenselijkheid zich met unieke eigenheid van de rest van het land onderscheidt. Elders in het land brengt men dezelfde solidariteit evenzeer in praktijk. Je sociale gezicht laten zien heeft niets met noaberschap in de ware zin van het woord van doen. Vroeger moest men vaak noodgedwongen, door het ontbreken van allerlei voorzieningen, als buren een beroep op elkaars hulp kunnen doen. Dat omvatte het totale sociale leven: geboorte, ziekte, overlijden en behoeftige omstandigheden. Noaberschap was een ongeschreven wet met rechten en plichten die onvoorwaardelijk en vanzelfsprekend was. Het bestaat door sterk veranderde maatschappelijke omstandigheden niet of nauwelijks meer.Ton ten Barge De Heurne Sterk punt van Yolanda van der Graaf  over het proef-bevolkingsonderzoek naarlongkanker: ‘Bevolkingsonderzoek zou ­alleen moeten worden ingezet als je met het benodigde geld geen ­effectievere maat­regelen zou ­kunnen bekostigen dan de screening.’ Wie uitzoomt, ziet een steeds sterkere uitbreiding van vroegopsporing (dat is populair, we doen wat, er valt geld aan te verdienen, overschatting baten) zonder dat wordt ingezet op échte preventie. Dat is impopulair, betuttelend en op korte termijn zijn er weinig winnaars. Dat betekent dat we de samen­leving steeds ongezonder laten worden en tegelijkertijd medicaliseren. Gezonde mensen vormen straks een kleine minderheid, de zorg raakt overstroomd en andere zorg wordt verdrongen. Op lange termijn vooral verliezers dus. Voor de specifieke groep waar dit over gaat is échte preventie vaak al te laat en is er een kans dat de voordelen van screening groter zijn dan de nadelen (hoewel ik ook vrees voor onduidelijke bevindingen die eindeloos moeten worden vervolgd en nevenbevindingen). Waarom stellen we niet als ­voorwaarde dat voor elk nieuw ­publiekelijk gefinancierd bevolkings­onderzoek of onderzoek daarnaar ook een pakket aan beschikbare effectieve maatregelen wordt in­gesteld ter voorkoming van dezelfde aandoening? Het alternatief is dweilen met de kraan open.Catrien Schimmelpenninck arts maatschappij en gezondheid, voormalig radioloog||https://www.volkskrant.nl/columns-opinie/in-de-jaren-80-klonk-al-in-welk-land-heeft-minder-dan-5-procent-van-de-bevolking-zo-veel-politieke-invloed~b38406885/
2022-08-23||Remkes: ‘Eigenlijk vooral over koetjes en kalfjes gepraat’||Het stikstofdebat wordt al weken achter gesloten deuren gevoerd. Op de vraag wat Johan Remkes met de belanghebbende partijen bespreekt, antwoordt hij dat ze het eigenlijk hoofdzakelijk over koetjes en kalfjes hebben gehad. ‘Het gaat er gemoedelijk aan toe’, vertelt Remkes. ‘Na de koffie en misschien een sigaret gaan we babbelen. Overleggen, noem ik het ook wel eens. Maar echt overleggen is het niet hoor. Ik keuvel een beetje over koetjes en kalfjes en de aangeschoven partijen doen lekker mee.’ ‘Hebben jullie al gezien hoe lekker weer het is vandaag?’ vraagt de politieke mastodont. ‘Ik vind het wel aan de warme kant, maar goed, als het straks winter is dan denken we allemaal met weemoed terug aan deze hitte. Zo gaat het bijna elk jaar. Zijn jullie eigenlijk nog weggeweest deze zomer?’ Remkes geeft toe dat hij vooraf eigenlijk heel andere zaken op de agenda had gezet: stikstof, klimaat, de vooruitzichten van ondernemers, en zegt dus in feite best verrast te zijn door de manier waarop de gesprekken zich uiteindelijk ontvouwen: ‘Kennelijk leeft bij veel mensen de behoefte om het over dit soort zaken te hebben. Of het nu boerenorganisaties zijn of natuurverenigingen of de Rabobank: mooie runderen en hun schattige jonkies staan overal in het land hoog op de agenda.’ Niet alle gesprekspartners zijn blij met de inhoud van de gesprekken. De agrarische lobby vindt dat het ‘echt wel ergens’ over mag gaan. Vooral zuivelcoöperaties en voedselexporteurs zijn hier fel in: ‘Het is echt niet dat we een hekel hebben aan koetjes en kalfjes, in tegendeel zelfs, maar moeten we het niet ook over de toekomst hebben?’||https://www.volkskrant.nl/cultuur-media/remkes-eigenlijk-vooral-over-koetjes-en-kalfjes-gepraat~ba91ff37/
2022-08-23||De romanvorm is ongeschikt voor mensen uit het genre ‘bespiegelaars’||‘Wat interessant, ik wist niet dat jij ook romans had geschreven’, zei een vriendin die bij ons op bezoek was. Dat was inderdaad interessant, want dat wist ik zelf niet eens. Ze haalde haar iPhone tevoorschijn, drukte op het icoontje van Google Chrome en tikte mijn naam in. Het verscheen automatisch: ‘romanschrijver’. Even dacht ik dat iemand met dezelfde naam een roman had gepubliceerd. Snel daarna later zag ik dat Google mensen die een boek bij een uitgeverij publiceren zomaar als romanschrijvers kan categoriseren. Nu kan ik iedereen mijn boek over de kusten van de Zwarte Zee van harte aanraden. Het was nooit de bedoeling, maar het bevat achteraf gezien de laatste impressies van de Krim toen die nog in Oekraïne lag. In Rusland wordt de sfeer allengs grimmiger – flink wat Russen vonden in 2013 al dat het tijd was wat kusten van de Zwarte Zee ‘terug te pakken’. Maar dat boek is helemaal non-fictie. Wie een roman zoekt over de kusten van de Zwarte Zee, kan beter De torens van Trebizonde van Rose Macaulay aanschaffen (Beroemde openingszin: ‘Neem jij mijn kameel even over, liefje?’). Ik heb minstens tien Volkskrant-collega’s die romans op hun naam hebben staan. Een van de weinige dingen die ik zeker weet, is dat ik me in dit leven niet aan dit genre ga wagen. Vroeger had ik louter een intuïtief besef waarom niet. Later werd het me duidelijker toen ik een beschouwing las over Karel van het Reve, met wie ik me verder geenszins zou durven vergelijken: de romanvorm is ongeschikt voor mensen uit het genre ‘bespiegelaars’. Het zijn niet die twee vroege romans van Karel van het Reve die hem beroemd maakten en nog steeds worden gelezen. Bij deze zeg ik dus tegen dat algoritme van Google: dank voor die plek in het pantheon der fictie, maar het klopt niet.||https://www.volkskrant.nl/columns-opinie/de-romanvorm-is-ongeschikt-voor-mensen-uit-het-genre-bespiegelaars~b607b832/
2022-08-23||Kunnen we het goede werk van Cosby nog los zien van het monster Cosby?||Een baanbrekende tv-persoonlijkheid. Een van de succesvolste komieken aller tijden. Een man die je kon vertrouwen én geloven. Bill Cosby was op een gegeven moment niemand minder dan ‘America’s Dad’. Hij brak in de jaren zestig door bij een massapubliek als een van de eerste zwarte comedians, werd een geliefd tv-acteur door zijn heldenrollen in tv-series en werd een levende legende door zijn rol in de invloedrijke comedyserie The Cosby Show. Cosby was voor talloze bevolkingsgroepen een autoriteit én een boegbeeld, iemand die elke tv-kijker blindelings vertrouwde. En toen brak het voetstuk. Cosby zou in de afgelopen decennia talloze vrouwen hebben gedrogeerd, aangerand en verkracht. In 2018 werd hij veroordeeld voor seksueel misbruik, al werd hij in hoger beroep later weer vrijgesproken (de zaak ligt nog altijd bij de rechter). Inmiddels hebben meer dan zestig vrouwen verklaard dat ze ooit zijn gedrogeerd of misbruikt door Cosby. Documentairemaker en komiek W. Kamau Bell zegt in de openingsminuten van de fantastische documentaireserie We Need To Talk About Cosby (vier delen) zelf dat er de afgelopen jaren al heel veel is gezegd over Bill Cosby. Toch is de kern van de zaak volgens hem nooit écht goed ter sprake gekomen. Want hoe moeten we nú praten over Cosby? Kunnen we de culturele invloed nog los zien van het monster? Zoals veel sprekers in de serie benadrukken, was Cosby een wegbereider voor talloze mensen van kleur. Zo zorgde hij er bijvoorbeeld voor dat Hollywood in de jaren zestig voor het eerst stuntmannen van kleur inhuurde (daarvoor werden witte stuntmannen vaak zwart geschminkt). Cosby zette zijn populariteit in voor een nobel doel, en beïnvloedde daarmee talloze levens. Toch zorgde dat er ook voor dat de talloze signalen van dubieus gedrag door de decennia heen misschien iets te eenvoudig werden genegeerd. Door zijn hele carrière zijn broodkruimels te vinden die wijzen op een slecht geweten. Shockerend zijn bijvoorbeeld de fragmenten waarin Cosby – al vanaf de jaren zestig! – pronkt met een lustopwekkend middel waarmee je vrouwen eenvoudig kunt drogeren. Maar het imago van ideale huisvader maakte stekeblind: die ideale huisvader kon toch geen seksueel roofdier zijn? Lang voordat hij ‘America’s Dad’ werd, heeft Cosby waarschijnlijk al talloze vrouwen aangerand of verkracht. De docuserie draait dan ook niet per se om de schuldvraag, maar vooral om hoe moeilijk het kan zijn om een alom geliefd voorbeeld van een voetstuk te zien donderen. Bell wisselt schrijnende verhalen van slachtoffers af met talloze archiefbeelden die aantonen hoe groot zijn ster was. De vraag of kunst en kunstenaar gescheiden kunnen worden, werd zo steeds minder een issue. Aan het eind van de eerste aflevering horen we Cosby in archiefbeelden zeggen dat er altijd een moment komt waarop je de spiegel moet omdraaien. Zijn eigen spiegelbeeld is er niet bepaald fraaier op geworden.||https://www.volkskrant.nl/columns-opinie/kunnen-we-het-goede-werk-van-cosby-nog-los-zien-van-het-monster-cosby~b92f879c/
2022-08-23||Wopke’s baard straalt precies het tegen­overgestelde uit van wat ik van een bestuurder verwacht||Is het nu het idee dat er elke zomer één man van het CDA een baard laat staan? Vorig jaar keerde Hugo de Jonge terug van vakantieland met de gezichtsbeharing van iemand die een vliegtuigongeluk overleefde en daarna wekenlang rondzwierf in de jungle. Blijkbaar vond de PR-afdeling van het CDA het een geslaagd experiment, want niet alleen hield Hugo de Jonge zijn baard; zijn partijgenoot Wopke Hoekstra mat zich er ook eentje aan. Afgelopen weekend onthulde hij het resultaat van zijn make-over in het AD, waar hij tevens een bom legde onder het stikstofakkoord. Hoekstra keek met een kloeke blik in de camera. De schaduw op zijn kin versterkte die blik. Het gaf hem een zekere onverzettelijkheid mee, zoals je die ziet bij mannen die het eelt op hun handen hebben van hele dagen houthakken, of op de savanne zijn gaan wonen omdat ze liever onder gnoes dan onder mensen zijn. Een vriend stuurde de foto van Hoekstra door. ‘Je mag niet als je altijd een glad gezicht hebt gehad, nu nog een baard nemen’, schreef hij erbij, ‘te laat gewoon.’ Hoewel ik zijn volstrekt irrationele argumentatie deel wat betreft Hoekstra’s timing, is er nog iets anders dat me tegenstaat aan de baarden van Wopke Hoekstra, Hugo de Jonge eigenlijk ook wel koning Willem-Alexander. Er is te veel over nagedacht. Het zijn cosmetische ingrepen die overduidelijk bedoeld zijn hun imago op te vijzelen. Met die baarden willen ze zeggen: ‘Hee, ik ben ook gewoon maar een relaxte gast. Kijk eens naar deze haartjes. Ik hou ook van kamperen of sleutelen aan mijn motor. En als ik straks thuiskom trek ik dit pak uit, drink ik een sixpack leeg en daarna schijt ik die hele wc-pot aan stukken.’ Ik zie mijn regenten het liefst glad geschoren. Een gladde kin staat voor geen tijd hebben om je bezig te houden met hoe lang je baard precies moet zijn. Deze Wopke-baard geeft precies het tegenovergestelde signaal. Enerzijds zegt het: ik ben te veel met mijn imago bezig. Tegelijkertijd straalt het uit wat dit soort slonzige vakantiebaarden altijd moet uitstralen: laissez-faire. Precies de tegenovergestelde houding die ik van een bestuurder verwacht. Dingen op zijn beloop laten is nou juist waardoor we in Nederland zijn waar we nu zijn. Begrijp me niet verkeerd: ik heb niets tegen baarden (zie foto), het gaat me specifiek om dit soort baarden bij dit soort mannen. Als Nederlandse politici dan toch iets moeten laten groeien laat het dan een sik zijn, of een goeie, machtige snor. Of nee, wacht. Een geweten. Doe toch maar een geweten.||https://www.volkskrant.nl/mensen/wopke-s-baard-straalt-precies-het-tegen-overgestelde-uit-van-wat-ik-van-een-bestuurder-verwacht~bf219662/
2022-08-23||Opinie: Het wordt tijd dat we andere mensen, dieren, planten en stenen beschouwen als een heilige eenheid||Gehurkt zit ik tussen de lage struikjes in het bos, zoals vaker de afgelopen weken, als ik wandelaars op het pad zie aankomen. Wat volgt is de standaardreactie: ze gaan harder praten, lopen sneller en kijken een andere kant op. Er volgt geen groet, er is geen uitwisseling van tekst. Gegeneerd zijn ze, omdat ze denken dat de enige reden waarom een vrouw gehurkt in het bos zit wel moet zijn dat ze haar behoefte aan het doen is. Niemand die vraagt: ‘Goh, wat zoek je?’ Of: ‘Zijn de bosbessen al rijp?’ Van vrienden ontvang ik andere reacties als ik vertel wat ik deed: ‘Was je ze wel? Wat als de vos erop heeft geplast?’ Bang voor de bes. Terwijl we het in Brabant voor lief nemen gemiddeld een jaar korter te leven vanwege longaandoeningen door luchtvervuiling. Of: ‘Leuk! Heel erg zen, zeg!’ Zen betekent dan dat je weer tot rust bent gekomen van de ratrace van het westerse leven en klaar bent om je er weer in te storten. De relatie van Nederlanders met de natuur is volkomen uit het lood, het is een hysterische verhouding van uitersten, van dominantie en angst, van vernietigen en herstellen, van uitbuiten en ophemelen. En nee, ik doel niet alleen op de boeren die grond en dieren alleen zien als een verdienmodel. Ik bedoel ook de Nederlandse natuurminnaars, die zo dol zijn op de natuur dat ze er met dikkebanden-mountainbikes doorheen crossen. Of aan komen rijden met de auto om rond te rennen met oortjes en peperdure, zweet absorberende T-shirts, waarvan je de van fosfaten druipende wasverzachters al een uur in de wind ruikt. Nog afgezien van de verre natuurreizen met giga-ecologische voetafdruk. En dan je neus ophalen voor een schitterend blauw bosbesballetje. Nu eindelijk begint door te dringen hoe groot de schade is aan grond, water, lucht en mens zelf, zoekt de samenleving in wanhoop de toevlucht tot cijfers en techniek. Diezelfde technologie die ertoe leidde dat we de Nederlandse bodem tot industrie hebben gemaakt. Begrijp me niet verkeerd, natuurlijk hebben we de wetenschap nodig om ons, als dat nog kan, te behoeden voor de totale ineenstorting van de natuur in Nederland. Maar ook als de boeren zijn uitgekocht of allemaal biologisch zijn gaan werken, willen de burgers nog steeds hun natuurervaring, voor een paar weken per jaar. Om ‘bij te tanken’ en ‘de batterijen weer op te laden’. Die industriële termen zeggen genoeg over deze natuurminnaars zelf: de natuur als middel voor eigen doelen en zich niet druk maken om de consequenties daarvan. In het nieuwe boek van theoloog en voormalige non Karen Armstrong, De heilige natuur, toont zij aan dat de oplossing uit de klimaatcrisis ook moet worden gezocht in onze manier van denken over de natuurlijke wereld om ons heen. Het christendom en de westerse filosofen, vooral gericht op de cognitieve vaardigheden van de mens (‘ik denk, dus ik ben’), hadden weinig oog voor de plaats van de mens in de natuur. Zonder water en lucht had Descartes niet lang kunnen denken/bestaan. Ze stelden dat de natuur er was voor de mens om van te profiteren en te domineren. Dat was Gods wens zelfs. Het jodendom en christendom plaatsen eerst God boven de natuur en daarna de mens erbuiten als plaatsvervangend heerser. Heel anders dan in andere religies en filosofieën, waarin de mens een nederig onderdeeltje is van de aarde, van de kosmos en daarmee een goddelijke eenheid vormt. Maar so far voor de westerse vermeende almacht van de mens: hij heeft als heerser nu een vet probleem, omdat hij heeft gefaald de aarde eronder te houden, en de planeet zal de mens laten branden in de hel. Het zou de mens moeten doen twijfelen aan zijn heerschappij. Confucianisme, taoïsme, islam en filosofen zoals de uitzonderlijke en verguisde Spinoza, zij toonden de mens niet als een hoger wezen dan de andere op aarde. De mens heeft zijn functie, net als de andere. Sterker nog, hij werd pas gelukkig als hij zichzelf ziet als niets bijzonders en alles om zich heen heel schoon vindt: andere mensen, dieren, planten, stenen, planeten, en respecteert en beschouwt als een heilige eenheid. Waarin hij zijn plaats kent. Het zou helpen als die gedachte weer leidend wordt. In het, soms zelfs doorgeslagen, fundamentalistisch-atheïstische Nederland roept het meteen weerstand op om religieuze zienswijzen te herintroduceren. Maar ook voor hen kan heiligheid in de vorm van respect voor de natuur een inzicht zijn. Zonder een herziening van de Nederlandse houding ten opzichte van de natuur kan de technologie ons als deus ex machina ook niet redden. Er is een totaal andere, fundamentele switch nodig, een niet-materiële kijk. Te beginnen met het verwerven van kennis over de natuur, hoe systematisch en mooi elk onderdeel in elkaar steekt en een rol vervult die een andere ondersteunt. Met nieuwsgierigheid, verwondering, een portie nederigheid. En misschien helpt hurken.||https://www.volkskrant.nl/columns-opinie/opinie-het-wordt-tijd-dat-we-andere-mensen-dieren-planten-en-stenen-beschouwen-als-een-heilige-eenheid~b1498bc4/
2022-08-23||Waarom nu niet een loonmaatregel die ertoe leidt dat de lonen eenmalig stijgen?||De Augustusraming van het Centraal Planbureau (CPB) zal afgelopen vrijdag in de Trêveszaal als een mokerslag zijn aangekomen. Volgens ’s lands rekenmeesters zal de economie dit jaar groeien met 4,6 procent en de overheidsschuld dalen tot 48,8 procent van het bruto binnenlands product (bbp). Briljante cijfers, ware het niet dat volgens datzelfde CPB de koopkracht dit jaar daalt met gemiddeld 6,8 procent. Onafhankelijk Tweede Kamerlid Pieter Omtzigt twitterde wat iedereen in de Trêveszaal dacht: hier gaat iets gruwelijk mis. Het CPB is zo behulpzaam geweest ook een raming bij te voegen van de ontwikkeling van de armoede in Nederland. Door de hoge inflatie stijgt het aandeel personen dat in armoede leeft in 2023 tot ruim 8 procent. Dat gaat om bijna anderhalf miljoen mensen. Van de kinderen leeft volgend jaar, als het kabinet niets doet, bijna 10 procent in armoede. Dat is des te schrijnender omdat dit kabinet in het coalitieakkoord juist een halvering van de armoede nastreeft. Om het koopkrachtprobleem op te lossen moet het kabinet volgens Omtzigt met een strategie komen om de betaalbaarheid van energie en voedsel te garanderen, onder meer door extra aardgas uit de Nederlandse gasvelden op te pompen. Dat is logisch, want de inflatie wordt voor het grootste deel veroorzaakt door de stijgende energie- en voedselprijzen en de voedselprijzen worden voor het grootste deel bepaald door de energiekosten. Maar uit de Augustusraming van het CPB blijkt ook dat de arbeidsinkomensquote in 2023 met ruim 2 procentpunten zal dalen en het aandeel van de bedrijfswinsten in het bbp met ruim 2 procentpunten zal stijgen. Dat betekent dat we voor de oplossing van de koopkrachtproblematiek niet alleen naar de overheid moeten kijken – een typisch Nederlandse gewoonte – maar ook naar het bedrijfsleven. Ondanks het schreeuwend tekort aan arbeidskrachten is er volgens het CPB geen versnelling van de loongroei waar te nemen. Premier Rutte en president van De Nederlandsche Bank Klaas Knot roepen al jaren dat de lonen in Nederland omhoog moeten, zonder dat dat enig effect sorteert. Alleen de topinkomens zijn fors gestegen, zo blijkt uit onderzoek van deze krant, het afgelopen jaar met maar liefst 32 procent. Dat was tijdens de oliecrisis van de jaren ’70 wel anders. Toen was er ook hoge inflatie maar stegen de lonen harder dan de bedrijfswinsten en steeg de arbeidsinkomensquote juist. Om een loongolf af te dwingen moet het kabinet, om te beginnen, de verhoging van het minimumloon met 7,5 procent (na inflatie) versnellen die in het coalitieakkoord is afgesproken. Het was de bedoeling die verhoging in drie stappen door te voeren, maar het kabinet kan die loonsverhoging ook al per 1 januari 2023 doorvoeren. Alle aan het minimumloon gekoppelde uitkeringen, zoals de AOW en de bijstand gaan dan ook omhoog. Een verhoging van het minimumloon zal werkgevers in het onderste segment van de arbeidsmarkt dwingen de lonen te verhogen, waardoor de verhoging ook ten goede komt aan huishoudens met een inkomen tot 120 procent van het sociaal minimum. Uit de stresstest van het CPB blijkt dat een overgrote meerderheid van deze groep betaalbaarheidsproblemen heeft bij de huidige hoge energieprijzen. Maar ook van de huishoudens met een inkomen tussen 120 procent van het sociaal minimum en modaal dreigt een kwart financieel in de knel te komen. Zelfs van de huishoudens met een bovenmodaal inkomen dreigt een aantal betaalbaarheidsproblemen te krijgen als de hoge energieprijzen lang genoeg aanhouden. De beste manier om deze huishoudens tegemoet te komen is door de lonen over de brede linie te laten stijgen. Het kabinet kan de werkgevers voor de keuze stellen om de lonen te verhogen of een verhoging van de vennootschapsbelasting tegemoet te zien. Het zou onorthodox zijn, maar minister Kaag van Financiën heeft afgelopen vrijdag al gezegd dat ze onorthodoxe maatregelen niet zou schuwen. Het alternatief is dat het kabinet een loonmaatregel afkondigt zoals het kabinet-Den Uyl dat ten tijde van de oliecrisis in de jaren zeventig deed. Destijds stegen de lonen zo hard dat het kabinet-Den Uyl in 1976 een loonmaatregel afkondigde om de loonstijging te beteugelen. Waarom nu niet een loonmaatregel die ertoe leidt dat de lonen eenmalig stijgen? Heleen Mees is econoom. Ze schrijft om de week een wisselcolumn met Marcia Luyten.||https://www.volkskrant.nl/columns-opinie/waarom-nu-niet-een-loonmaatregel-die-ertoe-leidt-dat-de-lonen-eenmalig-stijgen~bedf1fc7/
2022-08-23||De Volkskrant tv-selectie voor woensdag 24 augustus||[Jacques Tati liet voor Playtime een complete stad bouwen (Tativille); de geflopte film was zo duur dat Tati een faillissement moest aanvragen] Veronica, 20.30 uur (Actie, Justin Lin, 2013) Het zal niemand verbazen dat in deze vijfde sequel van de autoracereeks de plot schittert door afwezigheid. Ook al niet verrassend: de soundtrack is vooral met motorgeronk en explosies gevuld en de dialoog doet vergeefse pogingen tot diepgang (‘Er is nooit niets. Er is altijd iets’). Maar wat zou het. Knap dat regisseur Justin Lin de boel überhaupt bij elkaar weet te houden. Zelfs (of: juist) wanneer de montage ver boven de snelheidslimiet uitschiet, blijft Fast & Furious 6 bijzonder lollig kijkvoer. Canvas, 21.20 uur Het wrak van de Titanic werd in 1985 teruggevonden voor de kust van Newfoundland, op een diepte van bijna 4 kilometer. Sindsdien hebben de resten van het rampschip een beschermde status gekregen om nieuwsgierige duikers en toeristen op afstand te houden. In augustus van 2019 werd het wrak voor het eerst in veertien jaar weer bezocht met een kleine onderzeeër. Deze bracht het schip gedetailleerd in kaart met 4K-camera’s, waarna er een nauwkeurige 3D-reconstructie kon worden gemaakt. De documentaire Back to the Titanic doet verslag van die expeditie. NPO 1, 21.38 uur Voor de Summerschool-lezing van deze week heeft Matthijs van Nieuwkerk illusionist Hans Klok uitgenodigd. In zijn vak borduurt de internationaal bekende Klok voort op de traditie van het variététheater, en daarover weet hij heel wat interessants te vertellen. Voordat de tv aan zijn opmars begon was het variété in Nederland razend populair. In de jaren vijftig trokken artiesten volle zalen met cabaret, bonte avonden, muziek, zang, dans en natuurlijk goochelacts. Klok brengt vanavond de romantiek en tragiek van de Nederlandse variététraditie tot leven. NPO 2, 22.08 uur In de jaren tachtig bereikte Bill Cosby de top van zijn succes. The Cosby Show was de grootste tv-hit van het decennium, werd over de hele wereld uitgezonden en zorgde voor een comeback van de sitcom. Voor de verandering werd zwart Amerika afgeschilderd als hoogopgeleid en succesvol, en er was aandacht voor zwarte culturele iconen als Stevie Wonder, Sammy Davis Jr. en James Brown. In deel drie van We Need to Talk About Cosby zien we hoe de ster zich ook in deze periode al herhaaldelijk vergreep aan vrouwen, maar door zijn roem haast onaantastbaar was. Canvas, 22.10 uur (Komedie, Jacques Tati, 1967) Het op 70mm gedraaide Playtime is eigenlijk niet geschikt voor tv: Jacques Tati’s magnum opus zit van voor- tot achtergrond boordevol gags die je al op een groot bioscoopdoek makkelijk mist. Het charmant stuntelige hoofdpersonage Monsieur Hulot (Tati zelf) raak je op tv nóg makkelijker kwijt. Toch is dit (tragi)komische portret van grootstedelijke vervreemding een must, vanwege zijn fantastische visuele ontwerp, het briljante sounddesign en de onnavolgbare restaurant-climax. Kruipt u dus vooral heel dicht bij uw scherm, en niet schrikken als ondertitels ontbreken: de voertaal van Playtime is een vreemdsoortige mummelmix van Frans, Engels en een beetje Duits, waarmee iedereen vooral langs elkaar heen praat. Veronica, 23.05 uur (Actie, George Miller, 2015) In het langverwachte, met zes Oscars bekroonde vierde deel van de post-apocalyptische Mad Max-filmcyclus overtrof de Australische regisseur George Miller zichzelf met grandioze, circusachtige stunts en met uitzinnige aankleding van de personages. In Mad Max: Fury Road verving de Engelsman Tom Hardy Mel Gibson in de rol van oud-verkeersagent en eenling Max Rockatansky die probeert te overleven in een helse woestijnwereld. George Miller heeft als actiefilmer, zo mag na vier Mad Max-films duidelijk zijn, zijn eigen genre gecreëerd. NPO 2, 23.13 uur Ad Visser is bekend als Mr. Toppop, maar er komen nog vele andere gezichten voor het voetlicht in Being Ad Visser, een portret door Laurien Hugas en Peer Wijlaars. Voordat Visser in 1970 doorbrak als tv-presentator was hij dj en manager bij platenlabel Polygram. Daarnaast is hij al decennialang singer-songwriter en kunstenaar. De documentaire volgt Visser tijdens zijn werk aan een nieuw kunstproject over Serge Gainsbourg, Salvador Dalí en Giacomo Casanova. Echtgenote Melanie vertelt hoe zij en haar man elkaars projecten ondersteunen.||https://www.volkskrant.nl/cultuur-media/de-volkskrant-tv-selectie-voor-woensdag-24-augustus~bb8f7e69/
2022-08-23||Opinie: Geef kinderen een gezonde plek om te leren||Deze week gaan de kinderen in regio Midden Nederland weer naar school. Tijdens de vakantie hebben ze heerlijk buiten gespeeld en frisse lucht kunnen inademen. Vraag is of ze dat op school ook kunnen: klassen zijn al decennia lang vaak te vol, benauwd en hectisch. Daarbij is corona nog niet weg en kunnen nieuwe maatregelen opnieuw flink inwerken op het fysieke en mentale welzijn van kinderen. Moreel vinden we waarschijnlijk allemaal dat kinderen recht hebben op een gezonde school, maar de praktijk is anders. Is daar niet wat aan te doen? Uit onderzoek van TeekensKarstens advocaten in juli 2022 blijkt dat er geen wettelijke basis is voor ouders om een gezonde school af te dwingen. Natuurlijk kunnen ouders de school of gemeente netjes vragen het schoolgebouw op orde te brengen, maar kinderen hebben geen enkele wettelijke basis die hun een gezonde omgeving garandeert. De enige mogelijkheid voor ouders is om de gemeente te vragen een school te sluiten als de ventilatie niet voldoet aan het Bouwbesluit. Feitelijk levert dat geen oplossing voor het kind op. Daarbij gaat een gezonde leerplek, waar kinderen een groot deel van de dag zijn, over veel meer dan ventilatie. Denk bijvoorbeeld aan ruimte om lekker te bewegen of een plek om te concentreren. Kortom, er bestaat wel een leerplicht, maar geen recht die plicht te vervullen in een gezonde omgeving. Wat er wel is, is een haakje – namelijk: geld. Volgens de wet moet de minister van Onderwijs voorzien in toereikende bekostiging voor een gemiddelde school en een redelijke behoefte, onder normale omstandigheden. Dat lijkt op het recht op alles wat nodig is, zeggen de onderzoekers van TeekensKarstens advocaten. Uit een interdepartementaal beleidsonderzoek blijkt dat de bedragen die gemeenten en scholen voor onderwijshuisvesting ontvangen al jaren niet toereikend zijn. Zo is er bijvoorbeeld geen rekening gehouden met klimaatinstallaties en de ruimte die ze opslokken, niet met de noodzaak voor kinderen om meer te bewegen, niet met de isolatiemaatregelen om energie te besparen, niet met klimaatmaatregelen en niet met de wens voor kleinere klassen. Allemaal dingen die we tegenwoordig heel ‘normaal’ of ‘wenselijk’ vinden. Zouden we het daar eens met elkaar over kunnen hebben?||https://www.volkskrant.nl/columns-opinie/opinie-geef-kinderen-een-gezonde-plek-om-te-leren~b9d0c134/
2022-08-23||Overlevingskansen kankerpatiënten weer toegenomen, maar verschillen zijn enorm||In de periode 2011-2020 is er na vijf jaar een overlevingskans van 66 procent. Na tien jaar is die kans nog altijd 59 procent. Het gaat hierbij om de zogeheten relatieve overlevingskans, waarbij de onderzoekers de niet-kankergerelateerde sterfte buiten beschouwing laten. De overlevingskansen voor kankerpatiënten stijgen daarmee gemiddeld genomen behoorlijk rap. In de jaren negentig was de vijfjaarsoverlevingskans 50 procent, in de jaren nul kwam die op 58 procent. De laatste dertig jaar is de overlevingskans dus met zo’n 8 procentpunt per deccenium gestegen. Dat komt, schrijft de Nederlandse Kankerregistratie, vooral door betere behandelingen en betere diagnostiek. Voor individuele patiënten zegt zo’n algemeen gemiddelde van alle kankersoorten samen natuurlijk weinig, dan is het beter om naar de overlevingskansen per type kanker te kijken. Enorm. De kanker met de hoogste overlevingskans is een plaveiselcelcarcinoom, een vorm van huidkanker. Na vijf jaar is 94 procent van de patiënten nog in leven. Het dodelijkst is alvleesklierkanker; van de ruim 25 duizend patiënten bij wie in het afgelopen decennium deze ziekte werd ontdekt, leefde na vijf jaar nog slechts 5 procent. ‘Het slechte nieuws is dan ook dat we er nog lang niet zijn’, zegt Otto Visser, hoofd kankerregistratie bij het Integraal Kankercentrum Nederland. Bij typen als alvlees-, maag- en blaaskanker is er de afgelopen decennia nauwelijks vooruitgang geboekt en blijven de overlevingskansen zeer laag, terwijl bij bijvoorbeeld zaadbalkanker (met een stabiele vijfjaarsoverlevingskans van 94 procent) het maar niet lukt om ook de laatste 6 procent van de patiënten perspectief te bieden. ‘Bij de pechpatiënten slaat de chemo níét aan en is de kanker vaak al uitgezaaid’, zegt Visser. Dat stelt kankeronderzoekers voor een dilemma. Visser: ‘Je zou eigenlijk willen dat voor alle groepen patiënten er de noodzakelijke aandacht is, maar er is geen wereldwijde verdeling qua onderzoekscapaciteit van ‘doen jullie dit, dan doen wij dat.’ Het komt er in de praktijk op neer, zegt Visser, dat het meeste onderzoek wordt gedaan naar de kankersoort waar de meeste (media-)aandacht voor is. Bij de ‘hematologische maligniteiten’, oftewel de bloed- en lymfeklierkankers, zoals leukemie en non-hodgkin-varianten. Bij een plasmaceltumor bijvoorbeeld steeg de overlevingskans van 31 procent in de jaren negentig naar 57 procent nu. ‘De afgelopen decennia zijn daar nieuwe doelgerichte therapieën voor ontwikkeld’, zegt Visser. ‘Immunotherapie, waarbij antilichamen kankercellen opruimen, zijn op dit gebied het meest succesvol geweest.’ Wat ook helpt, is dat artsen geleerd hebben vaker een combinatie van ingrepen in te zetten. Dus niet alleen opereren, maar ook chemo en/of bestraling voor en na de operatie, bij endeldarm-, slokdarm-, maag-, en borstkanker. Doordat de diagnostiek ook verbeterd is, weten artsen bovendien specifieker in welk stadium een kanker zich bevindt en dus welke gerichte behandeling daarbij hoort. Zeker. In 2020 (de laatst bekende cijfers) waren de ziekenhuizen zo’n 2,5 miljard euro kwijt aan dure geneesmiddelen; de helft daarvan komt op het conto van kankermiddelen, en dat aandeel neemt toe. De verwachting is dat de uitgaven aan kankermedicatie de komende vijf jaar met zo’n 100 miljoen euro per jaar blijven toenemen. Daarmee, waarschuwde de Nederlandse Zorgautoriteit in juni, verdringen deze (kanker)behandelingen andere vormen van zorg. Er moet dan ook, vindt de NZa, ‘een politieke en maatschappelijke discussie gevoerd worden over de vraag of het wenselijk is dat de toegankelijkheid van geneesmiddelen zwaarder weegt dan die van andere medisch-specialistische zorg.’||https://www.volkskrant.nl/nieuws-achtergrond/overlevingskansen-kankerpatienten-weer-toegenomen-maar-verschillen-zijn-enorm~b0f7f0d4/
2022-08-23||Minder zelfhaat, meer zelfvertrouwen: zo werd Hannah Gadsby gelukkig op het podium||Hannah Gadsby klinkt uitgerust en opgewekt, als we haar half augustus via Zoom spreken in haar thuisland Australië. Gadsby woont er in de zuidoostelijke regio Victoria, in de buurt van Melbourne, en ze zit – het is nog winter in Australië – nog even lekker thuis voordat ze in september op tournee gaat. Het gesprek wordt geopend door Jenney Shamash, haar producer en sinds kort ook haar vrouw. Nadat Shamash het gesprek heeft ingeleid komt Gadsby – op haar verzoek wordt zij zonder beeld geïnterviewd – aan het woord. Openhartig geeft ze antwoord op de vraag of ze meer plezier heeft gekregen in het optreden sinds het succes van haar show Nanette : ‘Ik ben gelukkiger op het podium, omdat ik ook gelukkiger ben naast het podium.’ Het is een understatement om te zeggen dat er veel is gebeurd in het leven van Hannah Gadsby (44) sinds de registratie van haar comedyshow Nanette in juni 2018 op Netflix verscheen. De release bombardeerde haar tot een wereldwijd cultureel fenomeen. Ze schreef er een boek over, Tien stappen naar Nanette, een inzichtelijke en geestige autobiografie waarin ze uitvoerig beschrijft hoe de voorstelling tot stand kwam. We lezen dat het vanaf het begin de bedoeling was om het publiek ‘een trap in de spreekwoordelijke ballen’ te geven met de voorstelling. En een trap, dat werd het: Nanette is ongekend spannend en emotioneel theater, vol scherpzinnige tirades. De show begint echter conventioneel, met geestige stand-upcomedy waarin Gadsby vol zelfspot praat over haar lesbische geaardheid en hoe zij door haar uiterlijk vaak voor een man wordt aangezien. Maar na ongeveer 20 minuten neemt de show een wending en stopt Gadsby met grappen maken. Ze wil nu eens haar échte verhaal vertellen. Over haar moeilijke jeugd vol zelfhaat in Tasmanië, het conservatieve eiland ten zuiden van Australië waar homoseksualiteit tot 1997 nog strafbaar was. Over traumatische, gewelddadige ervaringen uit haar verleden. Tot in detail wordt ingegaan op een incident ‘s avonds laat bij een bushalte, waar Gadsby wordt mishandeld door een man die haar uitscheldt voor lady faggot. Gaandeweg wordt Nanette ook een maatschappelijke aanklacht tegen een wereld waarin witte mannen als vanzelfsprekend aan de top van de piramide staan en vaak wegkomen met machtsmisbruik. Gadsby, afgestudeerd als kunsthistoricus, maakt dat punt aan de hand van voorbeelden van vrouwonvriendelijke kunstenaars als Pablo Picasso. Gadsby’s show viel in 2018 perfect samen met de #MeToo-beweging, en werd geroemd als een moedig en intelligent pleidooi voor diversiteit. Op het eerste gezicht is Nanette een aanval op de stand-upcomedy. Gadsby ontleedt hoe grappen werken en zet gaandeweg de lach even helemaal uit. Ze kondigt meerdere keren aan om te gaan stoppen met stand-upcomedy. Toch is dit nooit de essentie geweest van haar betoog geweest, schrijft ze in haar boek. ‘Ik wilde de mythe van het ‘genie’ afbreken en de aandacht vestigen op de lange geschiedenis van machtsmisbruik die het verhaal van de westerse kunst domineert. Ik wilde de ego’s van gemythologiseerde kunstenaars laten leeglopen en kon daarvoor geen beter medium bedenken dan stand-upcomedy.’ Nanette maakte veel discussie los en ontving ook veel kritiek. Collega-komieken (vooral mannen) vonden dat Gadsby’s show niet tot de stand-upcomedy kon worden gerekend, omdat er te weinig grappen in zaten. In haar boek schrijft Gadsby dat ze die weerstand had verwacht: ‘Ik had immers een show geschreven waarin ik de twee overgevoeligste doelgroepen aller tijden hekelde: heteroseksuele witte cismannen en zelfgenoegzame comedians. Dus ik heb het aan mezelf te danken.’ Vier jaar nadat Nanette op Netflix is verschenen staat Hannah Gadsby aan de top van de mondiale comedywereld. Want ze is beslist niet gestopt met optreden. Na Nanette maakte ze de geprezen voorstelling Douglas, waarin ze spreekt over haar autisme en waarin grappen weer de boventoon voeren. Dit najaar speelt zij haar nieuwste voorstelling Body of Work,  waarmee ze in november ook twee avonden in Koninklijk Theater Carré in Amsterdam staat. ‘Jazeker, het was een vreemd optreden. Het was niet de volledige versie van Nanette, omdat ik speelde op het Comedytrain International Summer Festival en de avond deelde met een andere comedian. Ik deed 25 minuten en had enkele stukjes uit de show geselecteerd. Het werkte simpelweg niet. Omdat Nanette een precieze opbouw heeft en je die dus in zijn geheel moet opvoeren. Nanette kwam ook niet goed tot zijn recht in kleine zaaltjes, waar sommige passages heel bruut voelden voor het publiek. Toch was het een leerzame ervaring, want het was een van de eerste plekken buiten Australië waar ik de show opvoerde.’ ‘Tijdens de tour veranderde de show voortdurend. Maar de basis ervan stond snel vast, ruim voor het optreden in Amsterdam. Ik begon met try-outs in januari 2017. Na ongeveer een maand had ik de structuur gevonden waarin ik het verhaal bij de bushalte twee keer vertelde: de eerste keer als een grap, en later in de show het echte verhaal, met de ernstige afloop. Ik wist al snel dat de sterk feministische delen uit de show behoorlijk binnenkwamen bij een deel van het publiek. Dat is tijdens de hele tournee zo gebleven.’ ‘Vroeger, toen ik nog veel in clubs en cafés speelde, merkte ik dat vrouwen en queer personen in het publiek zich ongemakkelijk voelden, alsof ze buiten de groep vielen. Bij Nanette voelde ik voor het eerst in mijn carrière dat ik de heteromannen in die positie plaatste. Een deel van die mannen had daar grote moeite mee. Maar de meesten hebben mijn verhaal in waardigheid tot zich genomen.’ ‘Jazeker. Als vrouwen de voorstelling niks vonden, liepen ze gewoon de zaal uit. Mannen gingen soms dingen roepen tijdens het optreden, zoals ‘Ik wil mijn geld terug!’ In het begin van de tournee sneerde ik dan: ‘Nou, ik wil mijn jeugd terug! Dus nu zitten we in een impasse.’ Het type man dat mijn verhaal onderbrak is, denk ik, de man die het niet gewend is om niet gehoord te worden. Daar moesten ze even doorheen.’ ‘Het diende als lokaas voor het publiek, zodat ze serieus namen wat ik vertelde. Toch waren er tijdens de tournee genoeg moeilijke momenten, waarop ik dacht: ik zou net zo goed kunnen stoppen met deze shit. Maar het ‘stoppen’ was vooral een creatieve manier om te zeggen: ik ga niet doen wat jullie van mij verwachten. Het was meer: stoppen met het type comedy dat ik maakte. Ik wilde niet meer iemand zijn die zichzelf altijd maar naar beneden haalt, maar iemand die ideeën heeft, en een perspectief op de wereld.’ In haar boek legt Gadsby het verschil uit tussen een ‘lagestatus-comedian’ en een ‘hogestatus-comedian. Gadsby doet al sinds 2006 aan stand-upcomedy en maakte voor Nanette acht langere shows. Lange tijd was zij een lagestatus-comedian: door grappen te maken ten koste van zichzelf, straalde ze uit dat zij minder was dan haar publiek. Soms veranderde Gadsby voor even in een hogestatus-comedian, namelijk op de momenten dat zij over haar grote passie de kunstgeschiedenis sprak. Hier toonde ze autoriteit, ze wist meer dan haar publiek. Gadsby schrijft: ‘Voor mij is stand-upcomedy altijd een zelfportret geweest. Het publiek heeft al honderden indrukken van een komiek gekregen voordat die de microfoon pakt en begint te praten. Het maakt niet uit hoe slim je bent, je lichaam zal altijd je context zijn. Daarom begon ik altijd met grappen die alle verdenkingen van het publiek over mij bevestigden: ik ben een dikke, sociaal gemankeerde lesbienne uit Tasmanië. Elke keer dat ik het podium opstapte, maakte ik grappen over mijn uiterlijk. Ik was er erg goed in geworden, maar uiteindelijk was dit natuurlijk niet goed voor mij.’ ‘Ik denk het wel. Omdat ik veel stabieler ben geworden. Zelfspot is en blijft belangrijk, omdat je nu eenmaal niet altijd een winnaar bent in het leven. Omdat zwakten menselijk zijn. Maar ik sta mijzelf nu meer toe mijn zelfvertrouwen te tonen op het podium. Ik heb er ook vrede mee dat er mensen zijn die niet houden van een zelfverzekerde vrouw op het podium. Die willen niks met mij te maken hebben, en dat is prima.’ Lacht: ‘Voor dat soort bezoekers zijn er nog genoeg andere komieken.’ ‘Voordat ik op die vraag inga wil ik benadrukken dat we nog niet genoeg kennis hebben over het menselijk brein en hoe dat omgaat met trauma, om er een wetenschappelijk onderbouwd antwoord op te geven. Ik kan zeggen dat het nu beter met me gaat dan vóór Nanette. Er zijn belangrijke dingen in mijn leven veranderd, en dat zou zonder Nanette nooit zijn gebeurd. Maar dat komt niet alleen doordat ik mijn ervaringen in een verhaal heb gegoten. Het was ook belangrijk dat de hele wereld het heeft gehoord, en dat een groot deel van het publiek er begrip voor toonde. Het was de eerste keer in mijn leven dat ik de positieve reacties beter kon horen dan de negatieve. Sinds Nanette wil ik zelf ook een beter publiek zijn. Als mensen zich creatief uiten, zijn ze persoonlijke zaken aan het uitpluizen. Dan helpt het als je publiek echt luistert. Het is moeilijk om je op het podium veilig te voelen als dat niet het geval is.’ In 2016 kreeg Gadsby de diagnose autisme. Het bevestigde een vermoeden dat zij al langere tijd had. In 2019 maakte ze er een show over, Douglas. Ze zegt daarin: ‘De dag dat ik de officiële diagnose kreeg was een erg goede voor mij. Het voelde alsof ik de sleutels had gekregen naar mijn eigen stad. Ineens kreeg ik grip op zoveel zaken die altijd zo verwarrend voor me waren geweest.’ ‘Ja, het was zelfs ooit het plan om ook in Nanette al over autisme te praten, maar er zaten al genoeg onderwerpen in die show. Bovendien had ik in die tijd nog niet genoeg kennis verzameld over autisme, ik begreep het zelf nog niet goed genoeg. Tegen de tijd dat Douglas verscheen was ik er klaar voor. Bij die show had ik het idee dat ik opnieuw een beetje uit de kast moest komen. Ditmaal als iemand die autistisch is. Het was anders dan als homoseksueel uit de kast komen. Met dat type coming-out is iedereen inmiddels bekend. Er is een soort sjabloon voor. Maar over autisme tasten wetenschappers nog vaak in het duister, en bij het grote publiek zijn er misverstanden over.’ ‘Het heeft vooral de manier veranderd waarop ik onderwerpen benader. Wanneer je te horen krijgt dat je anders denkt dan anderen, dat je de wereld anders tegemoet treedt, dan is dat aanvankelijk schokkend. Maar zo gauw dat besef is ingedaald, is het ook een interessante invalshoek. Ik ervaar gebeurtenissen anders dan anderen. Dat is voor mij een parallel met comedy zelf. Iets is grappig omdat je mensen verrast, omdat je een gedachtegang hebt die afwijkt van de norm. Je kunt daarmee iets uit het dagelijks leven in een nieuw licht zetten. Die diagnose van autisme gaf me ook meer vertrouwen om mijn ambacht uit te oefenen.’||https://www.volkskrant.nl/cultuur-media/minder-zelfhaat-meer-zelfvertrouwen-zo-werd-hannah-gadsby-gelukkig-op-het-podium~b145e6ed/
2022-08-23||Lees hier het liveblog over de oorlog in Oekraïne van dinsdag 23 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-dinsdag-23-augustus-terug~b2455cf6/
2022-08-23||Boskalis-baas ‘Peter de Veroveraar’ dreigt nu zelf de prooi te worden ||De aandeelhouders van baggeraar en maritiem dienstverlener Boskalis bepalen uiterlijk half september of het bedrijf wordt overgenomen door investeringsfonds HAL, dat nu al 55,6 procent van de aandelen in handen heeft. HAL heeft 80 procent van de aandelen nodig om Boskalis van de beurs te kunnen halen. ‘Onder de 80 procent gebeurt het niet’, aldus Boskalis-topman Peter Berdowksi, die het bod van HAL van 32,50 euro per aandeel ‘onvoldoende overtuigend’ noemde. Op de bijzondere aandeelhoudersvergadering van Boskalis op het hoofdkantoor in Papendrecht nam Berdowksi woensdag zijn verlies. Hij had HAL er niet van kunnen overtuigen dat een totaalbedrag van 4,2 miljard euro – 32,50 per aandeel min 50 cent aan reeds uitgekeerde dividend – te mager was. Vorige week presenteerde Boskalis – vorig jaar wereldwijd geroemd na de berging van de Evergiven in het Suezkanaal – nog florissante halfjaarcijfers. Woensdag noemde een aandeelhouder het HAL-bod ‘een fooi voor Hollands trots en glorie’. In 2015 werd Berdowski (64) door het Financieele Dagblad vanwege zijn vaak robuuste stijl bij overnames als ‘bouwer en bulldozer’ omschreven. Nu is ‘Peter de Veroveraar’ plotseling de prooi op wie gejaagd wordt. Hij voelt zich er zichtbaar ongemakkelijk bij. Diverse partijen deden onderzoek naar de waarde van de aandelen van Boskalis; volgens de Rabobank moest het bedrag tussen de 32 en 35 euro uitkomen. HAL deed met 32,50 dus ‘een redelijk bod, maar aan de onderkant van de bandbreedte’, zei Berdowksi. Had Berdowski er werkelijk niet meer uit kunnen slepen? De familie Van der Vorm staat als eigenaar van investeringsfonds HAL niet bekend om haar openheid, Berdowski constateerde dat HAL niet in beweging was te krijgen. ‘Ik lees dat de raad van commissarissen en ik hopeloos hebben gefaald, omdat het bod niet omhoog is gegaan. Het is in mijn 25-jarige periode als ceo niet de meest succesvolle onderhandeling geweest. ‘Het was krabben aan een betonnen muur, tot bloedens toe. We kregen HAL niet op andere gedachten. Ze zeiden: dit is de prijs, en alles wat we daarvoor uit de markt vissen, is welkom. We hebben geen signalen gekregen dat HAL van standpunt verandert. Er is geen opening, ik wek geen valse hoop.’ Waarom heeft Boskalis het bod niet meteen terzijde geschoven? ‘Wij zijn de koopwaar’, zei Berdowski. En indirect bepaalt HAL als grootste aandeelhouder al de regie bij het overnameproces. Berdowski: ‘We hebben gekeken naar alternatieven als een fusie of een andere koper. Het bleek niet realistisch, en ondertussen bleef HAL vrolijk aandelen Boskalis kopen. Er is bijna geen scenario denkbaar waarin HAL niet moet worden betrokken. Het is voor ons een balanceeract.’ HAL werd in 1989 opgericht, nadat rederij Holland Amerika Lijn haar cruiseschepen had verkocht. Met het bedrag van omgerekend 550 miljoen euro zette de familie Van der Vorm HAL op en investeerde als eerste 20 miljoen euro in het toen kwakkelende Boskalis. HAL is tevens aandeelhouder van Coolblue en FD Mediagroep. Het Rotterdamse fonds zit ruim bij kas, want de verkoop van brillenconcern GrandVision leverde vorig jaar 4,3 miljard euro op. Sinds de aankondiging van HAL in maart dat het Boskalis wilde overnemen, breidde het fonds zijn aandelenpakket uit van 46,2 naar 55,6 procent. Toch veegde Berdowksi de argumenten van zijn grootste aandeelhouder om de beurs te verlaten van tafel. ‘De beursnotering kost ons niet te veel geld en hindert ons allerminst bij overnames.’ Boskalis legde het bod van HAL woensdag ‘neutraal’ voor aan een bijzondere aandeelhoudersvergadering, waar de institutionele beleggers tot onvrede van Berdowski schitterden door afwezigheid. Hij heeft bedongen dat Boskalis tenminste vier jaar (‘exceptioneel lang in deze sector’) zelfstandig blijft. ‘HAL zit niet met één bil op mijn bestuursstoel, bovendien wordt ons investeringsplan van 1,3 miljard euro gegarandeerd. Voor HAL was dat een zware bevalling.’ De Vereniging van Effectenbezitters (VEB), de belangenbehartiger van de particuliere beleggers, was niet overtuigd. ‘Het blijft vreemd dat Boskalis een te laag bod accepteert, het bedrijf wordt te goedkoop verkocht’, zei Jasper Jansen van de VEB. ‘Wat doet Boskalis als HAL straks iets meer dan 80 procent van de aandelen verwerft en de rest niets ziet in hun bod?’ De VEB vreest dat de minderheidsaandeelhouders worden ‘uitgerookt’ als HAL meer dan 80 procent van de aandelen van Boskalis verwerft. ‘Hun rechten zijn onduidelijk.’ Vrijdag 2 september loopt de inschrijving op de aandelen van Boskalis af, daarna heeft HAL nog een ‘nameldingstermijn’ van twee weken. Pas dan wordt duidelijk of de aandeelhouders Boskalis van de beurs hebben verjaagd.||https://www.volkskrant.nl/economie/boskalis-baas-peter-de-veroveraar-dreigt-nu-zelf-de-prooi-te-worden~b717751a/
2022-08-23||Geen muntje meer in winkelwagen Albert Heijn: tijdens coronacrisis ging het ook zonder||Dat bevestigt een woordvoerder van Albert Heijn na berichtgeving van Nu.nl. Het is voor het eerst dat zo’n grote Nederlandse keten, met zo’n negenhonderd supermarkten, in zijn geheel afstapt van het tientallen jaren geleden ingevoerde muntslot. Aanleiding om van de muntjes af te stappen, is terug te voeren op een coronamaatregel. Bij het uitbreken van de pandemie in 2020 stopten winkels tijdelijk met de muntsloten, uit vrees dat de aanrakingen ervan tot besmettingen zouden leiden. Dat ging eigenlijk best, aldus de woordvoerder van Albert Heijn: klanten bleken niet meer of minder winkelwagens mee te nemen. De voordelen van het beveiligingssysteem wegen niet langer op tegen de nadelen, concludeert de keten. Albert Heijn acht het klantvriendelijker om de muntjes achterwege te laten. Ook verwacht het plastic rommel te voorkomen: ooit was het de bedoeling dat klanten contant geld in de wagen stopten, tegenwoordig zijn plastic en metalen nepmuntjes in zwang. Voorlopig plakken supermarkten de sloten af, het plan is om ze later helemaal te verwijderen. Mochten er rond winkels binnenkort toch veel wagens op straat rondslingeren, dan heeft Albert Heijn een andere beveiligingsmaatregel achter de hand. ‘We hebben bij circa veertig winkels een systeem waarbij de karren blokkeren als ze buiten het winkelgebied komen’, aldus de woordvoerder. Het gaat om plekken waar klanten het vaak verzuimen om karretjes terug te brengen, muntslot of niet. Ook voor supermarktketen Coop pakte het goed uit toen het tijdens de coronacrisis van de munten af stapte, aldus een woordvoerder. Vestigingen bepalen zelf of ze hun karretjes op deze manier beveiligen, dit is (nog) niet centraal geregeld. Ook sommige winkels van Spar en Jumbo kiezen er zelf voor om geen sloten te gebruiken. Het muntslot deed zijn intrede in de jaren tachtig. Uit frustratie over op parkeerplaatsen achtergelaten karretjes of diefstal, grepen winkeliers massaal naar de maatregel. Sommige klanten waren gewoon gemakzuchtig of slordig, anderen sloopten de karren om er muren mee te versieren, konijnenhokken van te maken of er zelf voertuigen van te bouwen, aldus Het Parool in 1983. De keten Dirk van der Broek, tegenwoordig Dirk, probeerde het eerst met spaarzegels voor klanten die hun karretje weer afleverden, waarbij tien zegels recht gaven op een taart. Dat haalde weinig uit, schreef de krant destijds. De muntsloten bleken succesvoller. Het geld dat erin gaat, staat niet in verhouding tot de prijs van de wagen – vandaag de dag meer dan 100 euro. Toch bleek het vooruitzicht een muntje terug te krijgen psychologisch sterk genoeg om het aantal verdwenen of rondslingerende karretjes drastisch terug te brengen. Niet alle winkeliers waren desondanks meteen happig om over te stappen op een muntsysteem. Winkels in Leeuwarden hikten tegen de kosten van ongeveer 100 gulden per slot aan en gaven aan eerst de resultaten van een onderzoek naar de effectiviteit af te willen wachten, schreef de Leeuwarder Courant in 1984. Bovendien, zo vreesden de winkeliers, zouden klanten weglopen die geen zin hadden in de extra ‘rompslomp’.||https://www.volkskrant.nl/economie/geen-muntje-meer-in-winkelwagen-albert-heijn-tijdens-coronacrisis-ging-het-ook-zonder~b81dc16f/
2022-08-23||Alarmerend onderzoek: Zwitserse gletsjers meer dan gehalveerd sinds jaren dertig||Dat blijkt uit een nieuwe Zwitserse reconstructie, die deze week is verschenen in het vakblad The Cryosphere. Er waren weliswaar periodes waarin de gletsjers weer wat aangroeiden, maar door de bank genomen is de trend er een van steeds snellere krimp, aldus wetenschappers van techniekinstituut ETH Zürich en de Zwitserse overheid. Hoewel onderzoekers de gletsjers sinds de jaren zestig volgen door middel van luchtfoto’s, en sinds een jaar of twintig met satellieten en andere apparatuur, waren er nog geen goede reconstructies van langer geleden. Daartoe namen de wetenschappers hun toevlucht tot onder meer ruim 20 duizend stereofoto’s, die onderzoekers van de Zwitserse topografische dienst tussen 1916 en 1947 van het landschap maakten. Met moderne digitale technieken werkten de onderzoekers die om tot driedimensionale beelden van het landschap van weleer. Zo konden ze herleiden hoeveel massa er sindsdien precies verloren is gegaan. De uitkomst: tussen 1930 en 2016 verdween ongeveer de helft van de gletsjers. Bekend was al dat er daarna nog eens 12 procent is weggesmolten. ‘Belangwekkend onderzoek’, reageerde weerman en glacioloog Peter Kuipers Munneke dinsdagochtend in een bespreking van de resultaten op Radio 1. ‘We weten dat zelfs als de opwarming vandaag zou stoppen, 60 procent van wat er nu ligt de komende eeuw ook zou verdwijnen, simpelweg omdat gletsjers vertraagd reageren op de opwarming. We zullen ermee moeten leren leven dat de gletsjers in de Alpen in de toekomst heel wat kleiner worden dan wij en onze generaties ze altijd hebben gezien.’ Tastbare gevolgen zijn er ook. Zo leunt de Zwitserse elektriciteitsvoorziening voor 60 procent op stuwmeren, die op hun beurt afhankelijk zijn van een voorspelbare toevoer van smeltwater in de lente. Ook rivieren als de Rhône, de Donau en de Rijn zullen naar verwachting grilliger worden als de gletsjers verdwijnen. Het Zwitserse wintersporttoerisme heeft al jaren steeds grotere problemen met de smelt in de bergen. Gevaarlijk is het ook: in de Italiaanse Alpen kwamen in juli elf mensen om toen er een punt van een gletsjer afbrak. Niet alle gletsjers verdwijnen even snel, tekenen de onderzoekers aan. Hoe snel een gletsjer verdwijnt, hangt af van zijn hoogte, hoeveel puin erop ligt en hoe steil of vlak het landschap is. De oude glasplaatfoto’s tonen echter een onthutsend beeld. Op reconstructies die ETH Zürich beschikbaar stelde, is te zien hoe witte winterlandschappen in minder dan een eeuw zijn veranderd in kale rotsvlaktes. Gletsjers staan bekend als gevoelige ‘kanarie in de kolenmijn’ voor klimaatverandering, omdat ze al bij een relatief kleine temperatuurstijging instabiel kunnen worden. In Zwitserland is het sinds het einde van de 19de eeuw zo’n 2 graden warmer geworden.||https://www.volkskrant.nl/wetenschap/alarmerend-onderzoek-zwitserse-gletsjers-meer-dan-gehalveerd-sinds-jaren-dertig~bfc61109/
2022-08-23||Japans experiment: honden huilen van geluk als ze hun baasje weer zien ||Bioloog Takefumi Kikusui kreeg het idee toen hij zag dat zijn poedel natte ogen kreeg als ze haar pups verzorgde. Waren dit tranen van blijdschap? Hij wist van eerder onderzoek dat wanneer honden en baasjes samen in de weer zijn, beiden ‘oxytocine’ aanmaken, ook wel bekend als het ‘liefdeshormoon’. Hij bedacht een experiment om te meten hoe vochtig de ogen van de honden worden bij het weerzien van hun baasjes, en of oxytocine daar een rol in speelt. Bij het experiment was er een weerzien tussen honden en baasjes na elkaar een dag gemist te hebben. Tijdens dit vrolijke moment maten de onderzoekers het volume traanvocht op de ogen van de honden, en vergeleken dit met de ontmoeting tussen de honden en kennissen van hun baasjes. De honden schoten vooral vol als ze hun baasjes weer zagen, dus het moesten wel tranen van liefde zijn. De Japanse wetenschappers druppelden vervolgens oxytocine in de ogen van sommige honden, en een neutraal mengsel in die van een andere groep. De honden met extra oxytocine maakten inderdaad meer traanvocht aan. Chemisch gezien was er dus ook sprake van echte emotie, schreven de onderzoekers woensdag in het vakblad Current Biology. Ten slotte gaven de wetenschappers een groep mensen foto’s waarop honden te zien waren, met of zonder kunstmatige tranen in de ogen. De proefpersonen moesten daarbij steeds aangeven hoe graag ze voor dieren zouden willen zorgen. De ‘huilende’ honden bleken dat gevoel meer los te maken dan de dieren die het droog hielden. Het huilen zou daarom zelfs een manier kunnen zijn waarop honden een band vormen met hun baasjes. Zo hebben honden na eeuwen evolutie aan de zijde van mensen ook spiertjes in hun wenkbrauwen ontwikkeld, waarmee ze de kenmerkende ‘puppy-ogen’ opzetten. Dat dieren tranen aan zouden maken door emotie is nieuw, zegt Claudia Vinke, universitair docent diergedrag aan de Universiteit Utrecht. Ze vindt het onderzoek interessant, maar maakt een voorbehoud: ‘De studie is uitgevoerd op een klein aantal dieren, maar 18. Daarom ben ik nog niet helemaal overtuigd van de conclusies.’ Verder is een valkuil in dit vakgebied dat onderzoekers menselijke trekjes herkennen op het gedrag van dieren, legt Vinke uit. ‘Zeker bij zoiets menselijks als tranen moet je erg uitkijken.’ Dat Kikusui’s eigen huisdieren hem inspireerden om de emoties van honden te bestuderen, maakt de zaak nog lastiger: een emotionele betrokkenheid maakt het lastig wetenschappelijk gedistantieerd te blijven. Vinke: ‘Ik zal de laatste zijn om te ontkennen dat dieren veel emoties hebben, maar er is nog meer onderzoek nodig om al deze conclusies hard te maken.’||https://www.volkskrant.nl/wetenschap/japans-experiment-honden-huilen-van-geluk-als-ze-hun-baasje-weer-zien~b7b9215a/
2022-08-23||Onbekende vader en zoon waren grootste slavenhandelaren van Amsterdam||Een vrouw die zich weigerde te wassen, werd door de zeelieden zo zwaar mishandeld dat ‘haar endeldarm daarvan ontsprong’. Een tot slaafgemaakte jongen die iets zou hebben gestolen, werd geslagen en drie dagen vastgeketend op het scheepsdek. Hij overleed. Een andere tot slaafgemaakte vrouw wilde zelfmoord plegen, maar dat mislukte. Voor straf werd ze overboord gehangen en telkens ondergedompeld in zee. Het is zomer 2020 als historici Ramona Negrón (25, Universiteit Leiden) en Jessica den Oudsten (26, Radboud Universiteit) deze reisverslagen van slavenschip ’t Gezegende Suikerriet bij toeval onder ogen krijgen in het Amsterdamse stadsarchief. Met een ‘knoop in hun maag’ lezen ze over het dagelijks leven op het schip. Tot in detail vertellen de bemanningsleden over de reis die in 1743 op Texel begint, via West-Afrika naar Suriname gaat en in Amsterdam eindigt. Den Oudsten: ‘Tot nu toe was er weinig bekend over het leven op een slavenschip.’ En dat is niet het enige opmerkelijke aan de documenten. ’t Gezegende Suikerriet blijkt een van de eerste slavenschepen te zijn geweest van Jochem Matthijs Smitt en Coenraad Smitt. Twee onbekenden, een vader en zoon, die in de achttiende eeuw uitgroeiden tot de grootste slavenhandelaren van Amsterdam. In zo’n veertig jaar tijd verscheepten ze 11 duizend tot 13 duizend tot slaafgemaakten. Samen waren ze verantwoordelijk voor eenderde van de Amsterdamse slavenhandel. In De grootste slavenhandelaren van Amsterdam beschrijven Negrón en Den Oudsten hoe de twee vanuit hun woning aan de Prinsengracht leidinggaven aan hun internationale handel, welke strategieën ze toepasten en hoe ze omgingen met hun kapiteins en bemanningsleden. ‘Het verbaasde ons’, zegt Negrón. ‘Tot nu toe wist niemand wie ze waren en wat ze deden.’ Dat het hen is gelukt de levens van vader en zoon Smitt te reconstrueren, is mede te danken aan de duizend vrijwilligers die sinds 2016 alle Amsterdamse notariële akten digitaliseren. Inmiddels is 10 procent van de 3,5 kilometer aan aktepapier digitaal toegankelijk. Het is donderdag 8 mei 1738 als de interesse van Jochem Matthijs Smitt in de slavenhandel mogelijk begint. Die dag staat er in de Amsterdamsche Courant tussen de advertenties voor veertig soorten boterbloemen en de Hamburger borstsap (een soort hoestdrank) ook eentje over de handel in mensen. In de advertentie wordt iedereen die geïnteresseerd is in slavenhandel gevraagd om zich te melden bij de secretaris van de Sociëteit van Suriname. Tot 1734 had de West-Indische Compagnie (WIC) het monopolie op de trans-Atlantische slavenhandel, maar inmiddels mogen ook private partijen meedoen. Suriname heeft hoognodig nieuwe tot slaafgemaakten nodig. Op het moment dat de advertentie verschijnt, woont de van oorsprong Duitse Jochem Matthijs Smitt al zo’n veertien jaar met zijn gezin in Amsterdam. Uit notariële akten blijkt dat hij en zijn zoon succesvolle zakenlieden zijn. De jaarlijkse winst van hun bedrijf wordt geschat op 9.000 gulden. Het gezin is Luthers en blijkt vooral zaken te doen met andere Lutheranen. Ook blijkt Jochem Matthijs goede connecties te hebben met plantagehouders in Suriname. Zo handelde hij eerder in suiker en bouwmaterialen. Hoe het precies verloopt, is niet te achterhalen. Maar drie jaar na die advertentie vertrekt hun eerste slavenschip. En in 1743 volgt de reis van ’t Gezegende Suikerriet. Uit oude contracten blijkt dat de Smitts de kapitein opdracht geven om in West-Afrika tot slaafgemaakten tussen de 10 en 20 jaar oud in te kopen. Négron: ‘Dus ook jonge kinderen. Dat is opvallend, want voor zover we weten lag de voorkeur destijds bij mannen tussen de 15 en 36.’ Ook moet de kapitein zuinig zijn - ‘alles op ’t suijnigste’. Diens loon is afhankelijk van het succes van de reis: als hij veel tot slaafgemaakten verkoopt voor een goede prijs, krijgt hij een bonus. ‘De kapitein moest dus goed voor de tot slaafgemaakten zorgen, maar als je tussen de regels leest, zie je dat het gebruik van een zweep heel normaal was’, zegt Den Oudsten. Wie de tot slaafgemaakten aan boord waren, is onbekend. Ze werden gezien als handelswaar. Alleen over de straffen hebben de zeelieden iets verklaard. Sommigen vonden het terecht dat de tot slaafgemaakten werden mishandeld, anderen vonden het wel ver gaan. Dat ze hierover hebben verklaringen hebben afgelegd, heeft overigens niets met verontwaardiging te maken, maar met een financieel conflict. Want geld – daar draaide het om. Tijdens de reis van ’t Gezegende Suikerriet ging er van alles mis: de eerste kapitein verdronk in West-Afrika, zijn opvolger zou geregeld stomdronken zijn geweest en zich hebben misdragen. Hij werd ontslagen bij aankomst in Suriname. Om die reden moesten de bemanningsleden bij thuiskomst bij de notaris een verklaring afleggen. Zodat de Smitts niet het volledige salaris aan de ontslagen kapitein hoefden te betalen. Den Oudsten: ‘De verklaringen hebben ze later gebruikt in een rechtszaak.’ In totaal hebben vader en zoon 42 slaventransporten georganiseerd. De laatste was in 1776. Na het overlijden van zoon Coenraad in 1779 neemt een kleinzoon de zaak over. Maar als gevolg van een financiële crisis, oorlog en droogte in Suriname gaat het bergafwaarts. Den Oudsten: ‘Hij sterft met schulden.’||https://www.volkskrant.nl/nieuws-achtergrond/onbekende-vader-en-zoon-waren-grootste-slavenhandelaren-van-amsterdam~be2fdeec/
2022-08-23||Qatar steekt miljoenen in zijn zak aan via Nederland  ontweken belasting – Indonesië, Spanje en Polen de dupe||Dit blijkt uit onderzoek van de Volkskrant naar staatsinvesteringsfonds Qatar Investment Authority (QIA). Het is ongebruikelijk dat een nationale staat via een brievenbusconstructie in Nederland belasting op investeringen in derde landen ontwijkt. Qatar gebruikt QIA om opgepotte olie- en gaswinsten te investeren in de wereldeconomie. Het staatsfonds is eigenaar van onder meer voetbalclub Paris Saint-Germain en talloos prestigieus vastgoed, waaronder het Amstelhotel in Amsterdam. Waarschijnlijk ligt het bedrag van 40 miljoen aan ontweken belasting in werkelijkheid hoger. Recente jaarverslagen van Nederlandse brievenbusmaatschappijen bevatten te weinig informatie om een volledig beeld te kunnen schetsen. Naast de conventionele vorm van belastingontwijking – via een brievenbusmaatschappij dus – beperkt Qatar de in Europa te betalen belasting via verdragen. De afgelopen jaren hebben negen EU-lidstaten hun handtekening gezet onder een zogeheten belastingverdrag met Qatar, waardoor staatsbedrijven over en weer voordelig kunnen investeren in elkaars landen. In de praktijk profiteert QIA. Grootste slachtoffer van Qatars conventionele belastingontwijking is Indonesië. Staatsfonds QIA bezit ruim eenderde van de aandelen van elektriciteitscentrale Paiton Energy, naar eigen zeggen goed voor eentiende van de benodigde elektriciteit op Java. De winst van de centrale vloeit via Nederland naar Qatar. Van 2017 tot en met 2020 ontving een Nederlands dochterbedrijf van Qatar 738 miljoen dollar (621 miljoen euro) aan dividend. Het overgrote deel stuurde de Nederlandse brievenbusmaatschappij direct door naar het Qatarees schiereiland. Qatar profiteert met deze constructie van het belastingverdrag tussen Nederland en Indonesië. Normaliter heft Indonesië op dividendstromen naar andere landen 10 procent belasting, maar Nederlandse bedrijven betalen slechts de helft. Door gebruik te maken van een Nederlandse brievenbusmaatschappij, komt ook Qatar in aanmerking voor die korting. Zo bespaarde het land 32,7 miljoen euro in vier jaar tijd. De bedrijfsconstructie is nog altijd hetzelfde, waardoor aannemelijk is dat de belastingontwijking ook na 2020 heeft plaatsgevonden. De belastingdiensten van Spanje en Polen missen inkomsten dankzij vergelijkbare constructies, met dank aan Nederlandse belastingverdragen met die landen. Door een fiscale route via brievenbusmaatschappij Qatar Holding Netherlands bespaarde QIA belasting op onder meer het bekende hotel W in Barcelona en een bedrijvenpand in Warschau. Via de Amsterdamse brievenbusmaatschappij bezit QIA verder waardevolle minderheidsaandelen in autoconcern Volkswagen en containerrederij Hapag-Lloyd, plus een trits vastgoed op Sardinië en in Londen. Bij de geldstromen uit Spanje en Polen is wel sprake van een lager belastingtarief dankzij Nederland. Tot 2018 bespaarde het sjeikelijke staatsfonds 7 miljoen euro aan Spaanse belasting, doordat Nederlandse bedrijven niet hoefden te voldoen aan de in Spanje gebruikelijke 19 procent belasting. Vanaf dat jaar doet het er niet meer toe hoe het geld naar Qatar stroomt: Spanje hoort nu bij de negen EU-lidstaten die staatsbedrijf QIA direct voordeel bieden. In totaal ontving de Nederlandse brievenbusmaatschappij tussen 2013 en 2021 ten minste 170 miljoen euro aan rente en dividend, blijkt uit jaarverslagen. Die gegireerde miljoenen vormen niet allemaal belastingontwijking. Voor sommige geldstromen fungeert de Nederlandse brievenbus alleen als vergaarbak van euro’s waar Qatar zijn geld verzamelt, zonder dat het aanwijsbaar voordeel oplevert. ‘Dit soort structuren lijken duidelijk opgezet om belasting te ontwijken’, zegt de Tilburgse belastinghoogleraar Arjan Lejour. ‘Met zo’n voordeel in Indonesië maakt de afdeling belastingplanning van QIA goede sier.’ Het verbaast Lejour niet dat een staatsinvesteringsfonds aan belastingontwijking doet. ‘Ook een staatsdeelneming als de NS ontweek een aantal jaar geleden nog Nederlandse belasting via een Ierse constructie.’ QIA reageerde niet op herhaaldelijke vragen van de Volkskrant over de belastingontwijking in Indonesië, Polen en Spanje. Deze publicatie is tot stand gekomen met steun van het Fonds Bijzondere Journalistieke Projecten en het Lira Auteursfonds Reprorecht.||https://www.volkskrant.nl/nieuws-achtergrond/qatar-steekt-miljoenen-in-zijn-zak-aan-via-nederland-ontweken-belasting-indonesie-spanje-en-polen-de-dupe~ba366278/
2022-08-23||Aanklager in Argentinië eist twaalf jaar tegen vicepresident Kirchner wegens corruptie||De aanklager verdenkt de 69-jarige politica van frauduleuze toekenning van tientallen openbare aanbestedingen in de periode tussen 2007 en 2015. De rechtszaak moet uitwijzen of Kirchner bedrijven van zakenman Lazaro Baez heeft bevoordeeld bij de aanbesteding van openbare werken in de zuidelijke Argentijnse regio Patagonië. Voor die projecten betaalde de regering ofwel te veel geld, of ze werden nooit voltooid. In de rechtszaak staan ook twaalf anderen terecht. Veel deskundigen vermoeden dat een deel van het geld voor de aanbestedingen via Baez weer in handen van de familie Kirchner terecht is gekomen. Kirchner heeft de beschuldigingen meermaals ontkend. ‘Het lijkt wel alsof ik terecht sta voor een media-juridisch vuurpeloton in plaats van een constitutioneel hof’, zo schreef ze op Twitter. De voormalige president, die zich in 2019 al verweerde voor de rechtbank, voegde eraan toe dat ze geen gelegenheid heeft gekregen om te getuigen over nieuwe elementen van de zaak. Ze zei zich daarom dinsdag op sociale media te zullen verdedigen tegen de aantijgingen. Ze wordt daarbij gesteund door de huidige Argentijnse president Alberto Fernández. Hij veroordeelde de eis van de openbaar aanklager op Twitter. ‘Geen van de daden die aan de voormalige president worden toegeschreven zijn bewezen’, stelt hij in een verklaring. Zowel voor- als tegenstanders van de vicepresident verzamelden zich maandag voor de deur van haar huis, in de hoofdstad van Buenos Aires. Op de lokale televisie was te zien hoe de politie beide kampen uit elkaar probeerde te houden. Een uitspraak van de rechtbank wordt pas eind dit jaar verwacht. Bij een veroordeling zal Kirchner overigens niet direct de gevangenis in gaan. Zij is naast vicepresident namelijk ook lid van de Argentijnse senaat en geniet daardoor parlementaire onschendbaarheid. Er zijn slechts twee manieren waarop zij die onschendbaarheid kwijt kan raken: door bij de volgende verkiezingen haar zetel te verliezen, of als het Hooggerechtshof van Argentinië een eventueel schuldig-vonnis van de rechtbank bekrachtigt.||https://www.volkskrant.nl/nieuws-achtergrond/aanklager-in-argentinie-eist-twaalf-jaar-tegen-vicepresident-kirchner-wegens-corruptie~b3c787d1/
2022-08-23||De leegte van Nebraska is ontregelend||Eén mens heb ik in die immense vlakte gezien, die aan haar omstandigheden leek ontstegen: een vrouw op een tussenstop die aan boord kwam om melk te verkopen. Ze was stevig gebouwd, meer dan knap, met een teint die haar goed paste en donkere, vriendelijke ogen. Ze verkocht haar melk met een majesteitelijke gratie en er was geen lijn in haar gezicht die niet getuigde van de voldaanheid met haar bestaan. Het zou hovaardig zijn een dergelijke vrouw te beklagen. En toch: de plaats waar ze woonde kwam me haast spookachtig voor. Minder dan een dozijn houten huizen, alle van dezelfde vorm en vrijwel ook dezelfde afmetingen, stonden in een rij langs de spoorrails. Elk huis had zijn eigen lapje grond, met een deur waardoor je meteen in de woonkamer stapte. Ik nam een kijkje in het hare: het was schoon maar vrijwel leeg en het enige huiselijke was de brandende haard. De extreme maagdelijkheid, gecombineerd met het lege, vlakke landschap, maakte een kunstmatige indruk. Zonder het afval en de rommel van het leven, met huizen die geuren naar het hout waaruit ze werden opgetrokken, lijkt zo’n nederzetting een toneeldecor. Je geest weigert het als onderdeel van de werkelijkheid te aanvaarden en het lijkt onvoorstelbaar dat er leven kan bestaan op een plek met zo weinig eigenschappen.||https://www.volkskrant.nl/cultuur-media/de-leegte-van-nebraska-is-ontregelend~b4dc34f9/
2022-08-23||Corona-adviseur en Trump-criticus Anthony Fauci vertrekt na ruim 50 jaar bij Amerikaanse overheid||Fauci kreeg vooral bekendheid als het gezicht van de strijd tegen het coronavirus onder de presidenten Trump en Biden. Meer dan eens stond hij lijnrecht tegenover Trump in de beoogde aanpak van het virus. Zo prees Trump onbewezen remedies aan en ontkende hij lange tijd de ernst van het virus. Fauci kreeg eerder al te maken met ziektes als hiv en aids, het West-Nijlvirus, antrax-aanslagen (miltvuur), pandemische griep, allerlei soorten vogelgriep, ebola en zika. ‘Het was een eer zo’n buitengewoon instituut zo lang te mogen leiden met zo veel uitdagingen op het gebied van wetenschap en publieke gezondheid’, aldus de verklaring die Fauci maandag verspreidde. Ondanks zijn leeftijd denkt hij er nog niet aan om met pensioen te gaan. President Biden zegt in een mededeling dat Fauci’s ‘toewijding aan het werk onwankelbaar is’. ‘Hij doet het met een ongeëvenaarde geestdrift, energie en wetenschappelijke integriteit. Door dokter Fauci’s vele bijdragen aan de volksgezondheid zijn hier in de VS en elders in de wereld levens gered’, aldus Biden, die Fauci bedankt voor zijn diensten. ‘De VS zijn sterker, veerkrachtiger en gezonder door hem.’||https://www.volkskrant.nl/nieuws-achtergrond/corona-adviseur-en-trump-criticus-anthony-fauci-vertrekt-na-ruim-50-jaar-bij-amerikaanse-overheid~b23c64a7a/
2022-08-23||Trump had ruim 300 vertrouwelijke overheidsdocumenten in huis, schrijft New York Times||In totaal werden er ongeveer twintig dozen met documenten en een aantal ringmappen met foto’s in beslag genomen. Volgens The New York Times gaat het bij elkaar om zo’n driehonderd documenten, onder andere van de CIA, de Nationale Veiligheidsdienst en de FBI, zo zou de krant uit vertrouwelijke bron hebben vernomen. De FBI bezocht Trumps resort Mar-A-Lago in Florida op 8 augustus in verband met een onderzoek naar de vertrouwelijke documenten. Die zou de ex-president daar naartoe hebben meegenomen vanuit het Witte Huis. Een deel had de status ‘topgeheim’. Topgeheim materiaal wordt doorgaans bewaard in speciale overheidsgebouwen omdat de openbaarmaking ervan de nationale veiligheid ernstig kan aantasten. Eerder op maandag verzochten Trumps advocaten een federale rechter in de VS om de FBI voorlopig te verbieden het in beslag genomen materiaal te bestuderen. De advocaten van de ex-president willen dat de FBI met zo’n analyse wacht tot een onafhankelijke controleur kan worden aangesteld die toezicht kan houden op het onderzoek. De advocaten van Trump stellen dat zonder onafhankelijke controleur het FBI-onderzoek politiek gemotiveerd kan zijn. Zij schrijven: ‘Wetshandhaving is een schild dat Amerikanen beschermt. Het mag niet worden gebruikt als een wapen voor politieke doeleinden.’ Trump heeft de federale rechtbank in West Palm Beach bovendien gevraagd om het ministerie van Justitie opdracht te geven hem een meer gedetailleerd overzicht te sturen van de spullen die de FBI bij de huiszoeking heeft meegenomen. Ook eist hij dat de onderzoekers alle documenten teruggeven die niet binnen het mandaat van het huiszoekingsbevel vallen.||https://www.volkskrant.nl/nieuws-achtergrond/trump-had-ruim-300-vertrouwelijke-overheidsdocumenten-in-huis-schrijft-new-york-times~bd437154/
