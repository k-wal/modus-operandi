2022-07-01||Luchtvaartmaatschappijen VS komen met gender-neutrale optie||In maart kondigde de regering-Biden aan dat Amerikanen voortaan ook voor een X in hun paspoort konden kiezen. Afgelopen oktober werd voor het eerst een Amerikaans paspoort waarin geslacht X vermeld stond geleverd. Ook bij registratie van het Amerikaanse burgerservicenummer zijn er voortaan drie opties. De Amerikaanse beveiligingsdienst TSA, die op Amerikaanse vliegvelden de veiligheidschecks uitvoert, besloot in maart niet langer te kijken naar het geslacht in het paspoort van een reiziger om de identiteit van de persoon vast te stellen. KLM liet eerder deze week aan The New York Times weten dat het van plan is in 2023 een gender-neutrale optie in het boekingsproces in te voeren, bij Air France zou dat ‘binnenkort’ mogelijk moeten worden.||https://www.volkskrant.nl/nieuws-achtergrond/luchtvaartmaatschappijen-vs-komen-met-gender-neutrale-optie~b5ee050b/
2022-07-01||Het weerbericht voor zaterdag 2 en zondag 3 juli: Hollands zomerweer||Na een vrij warme, zeer zonnige en wisselvallige juni met enkele kletsnatte dagen hebben we in het eerste weekend van juli te maken met standaard zomerweer. Zaterdag begint met veel zonneschijn, wel is het tot een uur of 10 fris. Geleidelijk ontstaan stapelwolken en zijn sluierwolken te zien, maar het blijft droog. Het wordt in de middag 20 tot 23 graden in de kustprovincies, in het midden en oosten van het land stijgt het kwik naar 23 tot 25 graden bij een matige zuidwestenwind. In de avond valt de wind weg en zijn de meeste wolken verdwenen. Zondag is de kans op regen groter. In de ochtend kan in de kustprovincies al een bui voorkomen, in de middag juist verder landinwaarts. Een groot deel van de tijd blijft het echter droog bij een mix van zon en wolken. Door een matige westelijke wind wordt het een graadje minder warm. Na het weekend is het door een westelijke stroming ook typisch Hollands zomerweer. Het is grotendeels droog met in de middag een afwisseling van zon en vriendelijke stapelwolken. Alleen op maandag en donderdag komt op sommige plaatsen een regenbui tot ontwikkeling. In de middag wordt het 19 tot 23 graden. De nachten zijn met 10 tot 15 graden tamelijk fris.||https://www.volkskrant.nl/nieuws-achtergrond/het-weerbericht-voor-zaterdag-2-en-zondag-3-juli-hollands-zomerweer~b005f43b/
2022-07-01||De Volkskrant tv-selectie voor zaterdag 2 juli||NPO 2, 19.51 uur Oude amateurfilms en -video’s laten in Nederland op film zien hoe het leven van senioren de afgelopen eeuw is veranderd. Door zwaar lichamelijk werk waren begin 20ste eeuw veel mensen al voor hun 60ste versleten. De welvaartsstaat bestond nog niet en daarom leefden ouderen ook vaak in armoede. Filmpjes tonen ouderen die met tientallen op een zaal slapen, zonder privacy of eigen bezittingen. Na de komst van de AOW kunnen meer mensen genieten van hun oude dag. We zien hoe ouderen op een bejaardenuitje gaan en door het hele dorp worden uitgezwaaid. Veronica, 20.00 uur (Drama, Alejandro González Iñárritu, 2015) Het is 1823, in het noorden van de Verenigde Staten. Pelsjager Hugo Glass (Leonardo DiCaprio), afgezonderd van zijn groep, wordt na een aanval door een beer voor dood achtergelaten en moet in zijn eentje zien te overleven. De berenaanval is een magistraal gefilmde, weerzinwekkende en hoogst overtuigende scène, alsof DiCaprio tijdens het maken van een natuurdocumentaire per ongeluk aan stukken wordt gereten. De acteur levert in dit meesterlijke overlevingsdrama een grommende, schreeuwende, spugende, gillende, piepende, sissende en kreunende totaalperformance, die hem zijn eerste Oscar bezorgde. NPO 2, 20.35 uur In de Britse misdaadserie Grantchester combineren rechercheur Geordie Keating (Robson Green) en dominee Will Davenport (Tom Brittney) hun speurderstalent om raadselachtige misdaden op te lossen in het Engeland van de jaren vijftig. Aan het begin van een nieuw seizoen strijken de heren met hun naasten neer in vakantiepark Merries voor wat welverdiende rust. Daar komt dus niets van terecht, want als de parkeigenaar onder verdachte omstandigheden overlijdt, moeten Keating en Davenport in actie komen. Aan motieven en verdachten is geen gebrek. Canvas, 22.15 uur (Thriller, Michael Pearce, 2017) Moll (de geweldige Jessie Buckley in haar eerste filmrol) geeft zich met haast instinctief gemak over aan Pascal (Johnny Flynn), die haar op het gure eiland Jersey zojuist van een aanrander heeft gered. Niet iedere toeschouwer zal zo snel van vertrouwen zijn als Moll. En dat is nou net wat de Engelse psychothriller Beast zo interessant maakt: je hebt geen idee of Pascal is wie hij zegt te zijn. En wat zoekt en vindt Moll bij hem? Schrijver-regisseur Michael Pearce (Encounter), zelf afkomstig van Jersey, vindt die vragen duidelijk het interessantst. Beast overtuigt dan ook vooral zo lang de belangrijkste raadsels onopgelost blijven. BBC 2, 22.30 uur Deze maand bestaan The Rolling Stones zestig jaar en dat viert de BBC met een speciale programmering. Vanavond begint de vierdelige documentaireserie My Life as a Rolling Stone, waarin bandleden Mick Jagger, Keith Richards, Ronnie Wood en de vorig jaar overleden Charlie Watts een voor een worden geportretteerd. Frontman Jagger vertelt vanavond over zijn leven met de band, zijn eerste optredens op tienerfeestjes en het ontstaan van zijn iconische podiumpersoonlijkheid. Met bijdragen van onder anderen Tina Turner, Jon Bon Jovi, Slash en Rod Stewart. NPO 2, 23.47 uur De Amerikaanse president Richard Nixon wordt vooral herinnerd om het Watergate-schandaal, maar had daarvoor een opmerkelijke carrière. In de documentaireserie Tricky Dick wordt de opkomst en ondergang van Nixon uit de doeken gedaan. De eerste aflevering verklaart de brandende ambitie van de politicus vanuit zijn jeugd. Nixon groeide op in een arm gezin, waar hij al snel leerde om kansen te herkennen en te grijpen. Na een rechtenstudie werd hij congreslid, senator en vicepresident. Het presidentschap leek de volgende logische stap. NPO 3, 23.50 uur (Drama, Nicole van Kilsdonk, 2015) Het lijkt een boekverfilming, maar toch is Nicole van Kilsdonks Ventoux dat eigenlijk niet. De verhouding tussen de film en de bestseller van Volkskrant-columnist Bert Wagendorp ligt ingewikkelder. In 2007 maakte Van Kilsdonk Zadelpijn, rond een door Normandië fietsende vriendinnenclub. Zoiets wilde Van Kilsdonk opnieuw maken, maar dan met mannen. Ze vroeg Wagendorp, die zijn roman af had voordat de film gerealiseerd kon worden. Film en boek zijn feitelijk twee alternatieve versies van hetzelfde verhaal, rond vier wielrennende vijftigers die op de Mont Ventoux met oud zeer in het reine komen.||https://www.volkskrant.nl/cultuur-media/de-volkskrant-tv-selectie-voor-zaterdag-2-juli~b3eb47f0/
2022-07-01||Oud-international en oud-bondscoach Vera Pauw doet aangifte van reeds verjaarde verkrachting door KNVB-functionaris||Pauw, tegenwoordig bondscoach van de Ierse vrouwenploeg, legt op Twitter een uitgebreide verklaring af, onder de mededeling dat ‘dit het moeilijkste in mijn leven is, maar dat ik eindelijk zo ver ben om verder te gaan en dat ik trots ben op wie ik ben’. Ze schrijft over haar geheim dat ze met niemand deelde, van ‘de verkrachting door een prominente official van de KNVB, toen ik nog een jonge speler was. Later zijn daar twee gevallen van seksuele aanranding bijgekomen. Alle drie de mannen waren in dienst van de bond op het moment dat het gebeurde’. In NRC, dat een artikel publiceerde onder de kop ‘Ze hebben mijn leven geruïneerd’, vertelt ze gedetailleerd over de affaires. De veertien jaar oudere man verkrachtte haar volgens de toen 22-jarige Pauw bij haar thuis, in 1986. De man zelf ontkent in NRC dat het om verkrachting ging. De zaak is inmiddels verjaard. Twee andere mannen grepen haar bij verschillende gelegenheden tussen de benen. Pauw was een pionier in het vrouwenvoetbal. Ze streed al voor haar rechten toen meisjes niet eens mochten voetballen, speelde bijna 90 interlands in een tijd dat de neus werd opgehaald voor vrouwenvoetbal, was de drijvende kracht achter de oprichting van de eredivisie in 2007 en bereikte de halve finales van het EK in Finland in 2009, bij het debuut van Nederland op een toernooi. Die prestatie wordt algemeen gezien als doorbraak van het vrouwenvoetbal in Nederland. Een jaar later verdween ze gedesillusioneerd van het toneel, door conflicten met de bond, ook over de wijze van commerciële uitbating van de snel groeiende sport. Pauw raakte teleurgesteld en zelfs verbitterd over het gebrek aan waardering voor haar werk. Ze werd geregeld niet uitgenodigd voor festiviteiten, hetgeen de KNVB in een reactie betreurt. De bond meldt dat er geen opzet in het spel was. Pauw heeft het over een beleid van ‘geplande vernedering’. Haar zaak is op verzoek van de KNVB uitgebreid onderzocht door een bureau. Het onderzoek stond onder leiding van hoogleraar sport en recht Marjan Olfers, die in een reactie stelt dat NRC ‘selectief heeft geshopt uit het rapport’. Pauw had gehoopt dat ze de baan als bondscoach terug zou krijgen na het ontslag van Arjan van der Laan, eind 2016. Ze was destijds de meest gerenommeerde vrouwelijke trainer met het hoogste diploma, maar de KNVB koos voor Sarina Wiegman, die daarna grote successen behaalde door de Europese titel van 2017 te winnen en de tweede plaats op het WK van 2019. De verdiensten van Pauw verdwenen daarmee naar de achtergrond, het duidelijkst zichtbaar in de beeldentuin bij de KNVB in Zeist. Daar is Wiegman als eerste vrouw geplaatst tussen grootheden als Cruijff, Van Hanegem en Bergkamp. Een bittere pil voor Pauw. De KNVB stelt in een reactie onvoldoende alert te zijn geweest op eerste signalen van Pauw over seksueel overschrijdend gedrag, in 2011. Later (in 2017) vroeg Pauw volgens de KNVB hierover geen actie te ondernemen. In haar verklaring van vrijdag op Twitter spreekt ze van ‘systematisch seksueel misbruik, misbruik van macht, pesterijen, intimidatie, isolatie en framing waaraan ik was blootgesteld als speler van het nationale elftal en als bondscoach. Ik heb dat misbruik 35 jaar voor mezelf gehouden. Ik heb toegestaan dat de herinneringen mijn leven zijn gaan controleren. Ik was vervuld van dagelijkse pijn en angst, die mijn gevoelens domineerden. Velen zien mij als een uitbundige coach en trainer, een harde vrouw die is doorgedrongen tot de top van het mannenvoetbal. Niets is verder verwijderd van de waarheid’. Ze stelt dat ze heeft geprobeerd haar gevoelens en problemen aanhangig te maken bij de Nederlandse bond, maar dat heeft weinig geholpen. Met haar aantijgingen is volgens haar weinig tot niets gedaan. Ze kan de stilte niet langer verdragen. Mede daarom heeft ze aangifte gedaan bij de politie, al weet ze dat de verkrachting is verjaard. Ze beseft dat ze in de mediastorm terecht zal komen en ‘hoopt dat jongere spelers of coaches die ook slachtoffer zijn van verkrachting of een andere vorm van misbruik dapper genoeg zijn om hun verhaal te delen’.||https://www.volkskrant.nl/sport/oud-international-en-oud-bondscoach-vera-pauw-doet-aangifte-van-reeds-verjaarde-verkrachting-door-knvb-functionaris~b487cf58/
2022-07-01||Ecuadoriaanse president willigt eisen demonstranten in: lagere prijzen en minder roofbouw op inheems grondgebied||De rechtse president Guillermo Lasso beloofde de belangrijkste eisen van de demonstranten in te willigen: goedkopere benzine, levensmiddelen en een vermindering van oliewinning en mijnbouw op het grondgebied van de inheemse groepen. De protesten in het – voor Latijns-Amerikaanse begrippen – relatief kleine land tussen de uitlopers van het Amazone-regenwoud en het Andesgebergte, begonnen toen de belangenorganisatie van de grootste inheemse groep in Ecuador, de Confederatie van Inheemse Nationaliteiten van Ecuador, Conaie, op 13 juni opriep tot stakingen. In eerste instantie laaide het protest vooral in rurale gebieden op, maar na een paar dagen waaide de oproerstemming over naar hoofdstad Quito, waar demonstranten dagen achter elkaar wegen barricadeerden en autobanden verbrandden. Het waren lang niet alleen inheemse Ecuadorianen die de straat op gingen. Zij zijn slechts 7 procent van de bevolking. Wel bleef Conaie de aanjager. Ook het personeel van de belangrijkste industrie in het land, de oliewinning, staakte. Vorige week werd slechts de helft van de gebruikelijke 500 duizend vaten olie per dag geproduceerd omdat het staatsoliebedrijf 1.200 oliebronnen tijdelijk moest sluiten. Olie-export is de kurk waarop de Ecuadoriaanse economie drijft. De afgesloten en vernielde infrastructuur leidde tot nog hogere voedselprijzen en tekorten aan medicijnen, wat de woede op de regering alleen maar deed toenemen. Ondanks de rijkdom aan olie en vruchtbare landbouwgrond is een groot deel van de 17 miljoen Ecuadorianen arm. De sterke inflatie van de afgelopen maanden was een stomp in de maag van een economie die nog herstellende was van de gevolgen van de pandemie, die de kloof tussen arm en rijk drastisch had vergroot. Een zorgwekkende dynamiek waarmee veel Latijns-Amerikaanse landen worden geconfronteerd. President Lasso beloofde toen hij vorig jaar werd gekozen het dagelijks leven betaalbaarder te maken, maar maakte die belofte tot nu toe niet waar. ‘Eigenlijk zou een land als Ecuador moeten profiteren van de hoge olieprijzen’, zei analyst Nora S. Brito van de International Crisis Group in The New York Times, ‘maar de winsten zijn blijkbaar nog niet doorgesijpeld naar de behoeftigen.’ Ze bekritiseerde ook het gebrek aan publieke investeringen in scholen en ziekenhuizen van Ecuadoriaanse overheid. ‘De mensen in Ecuador ervaren armoede’, zei Conaie-voorman Leonidas Iza. ‘Er is ongelijkheid en onrechtvaardigheid en dat heeft de verontwaardiging van de Ecuadorianen gewekt.’ Een eerdere poging om tot een overeenkomst te komen mislukte begin deze week omdat demonstranten een militair doodden die een konvooi met benzine voor de olieindustrie begeleidde. Pas na bemiddeling van de katholieke kerk gingen de onderhandelingen donderdag verder. Dat de regering het protesterende deel van de bevolking tegemoet wil komen, heeft ook te maken met de door de protesten nog verder verzwakte positie van president Lasso. Veel Ecuadorianen zijn niet te spreken over het geweld waarmee politie en leger op zijn aanwijzing sommige demonstraties probeerden te beëindigen. Deze week overleefde Lasso met de hakken over de sloot een vertrouwensstemming. Concreet beloofde hij de Conaie vrijdag dat benzine en diesel nog eens 5 cent goedkoper worden, bovenop de 10 cent die eerder al van de prijs was afgegaan. Naast de reeds genoemde belofte van de regering om verdere expansie van de olieindustrie en mijnbouw in gebieden van inheemse bewoners aan banden te leggen.||https://www.volkskrant.nl/nieuws-achtergrond/ecuadoriaanse-president-willigt-eisen-demonstranten-in-lagere-prijzen-en-minder-roofbouw-op-inheems-grondgebied~bc986537/
2022-07-01||Defensie staat klaar voor boerenprotesten van maandag, noodverordening in woonplaats minister Van der Wal||In communicatiekanalen van boeren wordt al dagen opgeroepen om aanstaande maandag met grootschalige acties heel Nederland plat te leggen. De acties zouden onder meer gericht zijn op de grootste luchthavens van het land. De gemeente Haarlemmermeer, waar Schiphol onder valt, zegt dat zij tractoren van snelwegen rondom de luchthaven zal weren. De Koninklijke Marechaussee, die verantwoordelijk is voor de beveiliging van Schiphol, heeft pantservoertuigen naar de luchthaven gebracht. Defensie heeft bovendien, net als eerder deze week, zwaar materieel klaar staan om in beslag genomen tractoren af te voeren. Zowel minister Ollongren als minister Christianne van der Wal (Natuur en Stikstof) riep boeren op om niet aan de acties mee te doen. Harderwijk, waar minister Christianne van der Wal (Natuur en Stikstof) woont, kondigde van vrijdagmiddag tot zaterdagochtend een noodverordening af voor de gehele gemeente. Burgemeester Harm-Jan van Schaik wil de een demonstratie van Nederland in Verzet, dat ook tijdens de coronacrisis protesten organiseerde, vanwege de vrijheid van meningsuiting wel toestaan, maar er was hem ‘veel aan gelegen de openbare orde en veiligheid te waarborgen’. De noodverordening gaf de politie meer bevoegdheden om eventueel in te grijpen. De zogenoemde Walk of Freedom verliep uiteindelijk zonder problemen. De mars begon iets na 19.00 uur en was rond 21.00 uur afgelopen. Met spandoeken betuigden de deelnemers hun steun aan boeren. Ook droegen zij spandoeken bij zich met teksten als ‘genoeg is genoeg’. De demonstranten wilden langs het huis van minister Van der Wal lopen, maar dat stond de burgemeester niet toe. Sinds minister Van der Wal drie weken geleden haar stikstofplannen bekendmaakte, hebben boeren meerdere malen voor haar woning in de gemeente Harderwijk geprotesteerd. Afgelopen dinsdag braken betogers door een politieblokkade bij haar straat. Volgens de politie was de situatie zo onveilig dat agenten niet direct konden ingrijpen. Ook woensdag gold in Harderwijk een noodverordening in de buurt van de woning van de minister. De politie maakte vrijdagmiddag bekend een 52-jarige man uit Uden te hebben aangehouden die ervan verdacht wordt premier Rutte ‘in niet mis te verstane bewoordingen’ bedreigd te hebben. Ook zou de man op sociale media hebben opgeroepen om supermarkten en distributiecentra te blokkeren. Een 23-jarige man uit het Zuid-Hollandse Strijensas kreeg vrijdag een taakstraf van 120 uur en een voorwaardelijke gevangenisstraf van twee maanden opgelegd, omdat hij via de chatdienst Telegram had opgeroepen tot het platleggen van Schiphol. De politie dreigt ondertussen om komende woensdag herkenbare beelden van relschoppers vrij te geven, als zij zich niet voor die tijd melden. De eerdere protesten bij het huis van de minister liepen volgens de politie ‘volledig uit de hand’. Inmiddels hebben twee mannen zichzelf aangegeven. De rechtbank Gelderland besloot vrijdag zes boerendemonstranten die in de afgelopen week werden opgepakt via een videoverbinding te verhoren. Vanwege ‘alles wat er in de afgelopen week is gebeurd’ leek het de rechtbank beter om de verdachten niet naar Arnhem te vervoeren, zegt een woordvoerder van de rechtbank tegen persbureau ANP. Woensdagavond dreigden boeren naar Apeldoorn te komen om gearresteerde demonstranten te bevrijden, waarop de politie de stad afgrendelde. Minister Van der Wal zei vrijdag te hopen dat de demonstranten het gesprek met Den Haag willen aangaan. Premier Mark Rutte kondigde donderdagavond aan dat hij een onafhankelijke bemiddelaar zal aanstellen die het kabinet weer om de tafel moet brengen met de grote boerenorganisaties. Daarmee hoopt hij de demonstrerende boeren ervan te kunnen overtuigen dat er ook in de toekomst perspectief is voor de veehouderij in Nederland. Rutte wilde wel helder hebben dat hij niet van plan was om in gesprek te gaan met ‘iemand die met een mokerhamer op een politiebus staat te rammen’. Volgens de Land- en Tuinbouworganisatie Nederland (LTO) heeft zo’n bemiddelingsgesprek enkel kans van slagen als ook de beoogde stikstofreductie van 50 procent in 2030 ter discussie gesteld wordt. ‘Het is onmogelijk om de huidige zorg en onrust te bespreken zonder daarbij de échte pijnpunten van de aanpak van de stikstofproblematiek te adresseren’, aldus de belangenbehartiger van de agrarische sector.||https://www.volkskrant.nl/nieuws-achtergrond/defensie-staat-klaar-voor-boerenprotesten-van-maandag-noodverordening-in-woonplaats-minister-van-der-wal~b2fed319/
2022-07-01||Regen is spelbreker tijdens eerste etappe Tour de France  ||Om 16.11 uur daalt Mathieu van der Poel het startpodium af op de Hans Christian Andersen Boulevard, als twaalfde van de 176 deelnemers in de 109de editie van de Tour de France. Het is zijn tweede entree. Hij is gestoken in een tenue van 3.200 euro, een coproductie van de Tsjechische kledingsponsor Kalas en het Britse sportinnovatiebedrijf Vorteq. Dankzij verbeterde aerodynamica zouden er kostbare seconden mee kunnen worden gewonnen. Hij heeft het pak pas een dag eerder kunnen passen, hij verbleef de weken ervoor op een hoogtestage in de Italiaanse Alpen. Er zijn nu andere zorgen. Hij wilde vroeg starten, er was regen voorspeld aan het eind van de middag. Maar eerder dan verwacht is het even met bakken naar beneden gekomen. Er liggen plassen op het asfalt, de witte verfstrepen ogen vervaarlijk glad. Er zitten 20 bochten in het rondje van 13,2 kilometer door het centrum. Velen daarvan zijn haaks. Als viervoudig wereldkampioen veldrijden moet hij daar wel raad mee weten. Maar hij zit nu op een veel zwaardere tijdritfiets, in een ineengedoken houding, de armen naar binnen gevouwen, het hoofd naar beneden, het bovenlichaam bijna parallel aan de bovenbuis van het frame. In de eerste meters grijpen de vingers zich om het kleine stuurtje, daar is aan gesleuteld om zijn positie op de fiets nog wat verbeteren. Voor hem heeft Nederlands kampioen Bauke Mollema de snelste tussentijd neergezet. De Zwitser Stefan Bissegger, specialist pur sang, gaat twee keer onderuit. Er wordt deze vrijdag wel wat van Van der Poel verwacht. In de Giro d’Italia, de eerste grote ronde die hij voltooide, werd hij in de tijdritten tweede in Boedapest en derde in Verona. Hij vindt het wel een mooie discipline, het rijden tegen de klok. Het doet hem als liefhebber van snelle auto’s aan de Formule 1 denken, waarin ook onophoudelijk naar noviteiten wordt gezocht. Maar het zal vooralsnog geen specialisme worden. Zeker, de power output is er, verklaarde hij eerder deze week. Niet voor niets rijdt hij vaak top 10 en gaat het telkens beter. Maar het vergt veel tijd om je met de besten te meten, je moet er volgens hem het hele jaar mee bezig zijn. Dat is nu niet aan de orde. Onderweg in Kopenhagen zwenkt hij bij het nemen van de bochten telkens uit naar de uiterste buitenkant, waar de hekken dreigend staan opgesteld. Later zou hij zeggen dat hij zeker niet alle risico’s heeft genomen. ‘Dat had geen zin.’ Het vizier van de helm is verdwenen, het is harder gaan regenen. Hij evenaart de tussentijd van Mollema. Hij dekte zich van tevoren in tegen de hooggespannen verwachtingen, tegen de specialisten denkt hij het te moeten afleggen. Top 10 zal al weer mooi zijn, op tien tot vijftien seconden van de winnaar. Het is een marge waarin hij zicht houdt op de gele trui, die hij net als vorig jaar in de eerste week wel weer zou willen dragen, al ‘is de stressfactor wat minder nu het al een keer is gelukt’. Hij denkt vooral aan de vijfde etappe, de kasseienrit in Noord-Frankrijk, terrein waarin hij zich op zijn gemak voelt. Vlak voor de finish passeert hij de één minuut voor hem gestarte Australiër Chris Hamilton en sprint naar de enige verfstreep die hij graag op volle snelheid wil kruisen. Met een eindtijd van 15.30 blijft hij Mollema, tot dan de snelste, 3,6 seconde voor. Snel krijgt hij een jasje om de schouders. Het resultaat stemt hem niet tevreden. Hij weet het zeker: ‘Dit is zeker niet genoeg. De specialisten moeten nog komen.’ De voorspelling komt uit, al duurt het even voordat hij de hotseat moet verlaten, het plekje voor de voorlopig snelste rijder. Om 17.18 uur duikt wereldkampioen Filippo Ganna 2,6 seconden onder zijn tijd. Eeuwige rivaal Wout van Aert uit België hapt meteen na de Italiaan daar nog van 5 seconden vanaf. Titelverdediger en tweevoudig Tourwinnaar Tadej Pogacar wringt zich er nog tussen en wint en passant een handvol seconden op tegenstanders Primoz Roglic en Jonas Vingegaard. Een outsider zet in drogere omstandigheden de beste tijd neer. De Belg Yves Lampaert rijdt 15.17 en pakt niet alleen de etappewinst, maar ook de eerste gele trui. Enkele minuten eerder, bij de bus van zijn team Alpecin Deceuninck, geparkeerd aan de Nørre Voldgade, toont Van der Poel zich dan toch teleurgesteld. ‘Ik weet welke wattages ik kan trappen op vlakke stukken. Daar kwam ik vandaag niet bij de buurt. Uiteindelijk scheelde het met de specialisten niet zo heel veel. Daar was ik wel verbaasd over. Die natte bochten heb ik iets beter gedaan dan gedacht. Er had misschien toch iets meer in gezeten.’ Hij weet ook dat er nieuwe kansen komen. Wat nattigheid op de kasseien in Noord-Frankrijk volgende week woensdag, bijvoorbeeld. Daar wordt hij gelukkiger van dan het koorddansen op het glibberasfalt in het centrum van Kopenhagen.||https://www.volkskrant.nl/sport/regen-is-spelbreker-tijdens-eerste-etappe-tour-de-france~bef48e03/
2022-07-01||De kleine boer wordt steeds zeldzamer en opvolgers zijn niet te vinden||Het kabinet wil de stikstofoverschotten onder andere bestrijden door veehouderijen uit te kopen. Eerdere uitkoopregelingen waren geen doorslaand succes. Zo was er tot 2020 een stoppersregeling voor varkenshouders, met als doel de geuroverlast in dichtbevolkte gebieden te verminderen. Meer dan 500 varkenshouders meldden zich aan, maar uiteindelijk staakten maar 278 varkensboeren hun bedrijf. Toch neemt het aantal landbouwbedrijven in Nederland al jaren af. Niet door uitkoop, maar door een concentratie van de werkzaamheden en een gebrek aan opvolgers. In 2000 telde Nederland in totaal 97 duizend landbouwbedrijven, in 2021 waren dat er nog maar 52 duizend. Wel worden de bedrijven steeds groter. De gemiddelde rundveehouder had rond de eeuwwisseling 89 runderen en nu bijna het dubbele. Bij varkenshouders is het gemiddeld aantal dieren per bedrijf zelfs ruimschoots verdrievoudigd, van minder dan duizend naar ruim 3 duizend. In Nederland zijn nu 3,8 miljoen koeien en ruim 11 miljoen varkens. Dat blijkt uit de landbouwtelling van het Centraal Bureau voor de Statistiek (CBS). Uitkoop kan een gunstige optie zijn voor agrariërs die geen opvolger kunnen vinden. Ongeveer de helft van de bedrijfshoofden van landbouwbedrijven is 55 jaar of ouder, en 59 procent van hen zegt nog niet te weten wie het bedrijf gaat overnemen. Dat verschilt wel sterk per sector. De meeste melkveehouders (63 procent) hebben een opvolger op het oog, van de geitenhouders maar 19 procent. Het gebrek aan opvolgers kan ook leiden tot een verdere concentratie van de landbouw in enkele zeer grote bedrijven: hoe kleiner het bedrijf, hoe minder vaak er al een opvolger bekend is.||https://www.volkskrant.nl/nieuws-achtergrond/de-kleine-boer-wordt-steeds-zeldzamer-en-opvolgers-zijn-niet-te-vinden~be329b41/
2022-07-01||De excuses van Klaas Knot ontroeren omdat, na jaren waarin je alleen maar ‘wat gaat het langzaam’ dacht, plotseling alles samenkomt||Uit de radio fladderde de stem van Klaas Knot. Met de stem waarmee hij normaal spreekt over monetaire beleidsinstrumenten of de hypotheekrente, sprak hij excuses uit voor de rol die De Nederlandsche Bank heeft gespeeld in de slavernij. Toen hij alle overzeese gebieden en oud-koloniën één voor één bij naam noemde en zijn excuses uitbreidde naar ‘alle mensen die door de persoonlijke keuzen van ook mijn voorgangers werden gereduceerd tot hun huidskleur’, sloeg bij mij de ontroering toe. Omdat het excuses zijn voor een rol die iemand van minder goede wil eenvoudig met bestuurlijke lenigheid had kunnen omzeilen. Dat is niet moeilijk, kijk maar om je heen. Volg de parlementaire enquête over de gaswinning waar Annemarie Jorritsma zich alleen kon herinneren wat er goed was gegaan toen zij verantwoordelijk was voor het energiebeleid. Lees in de Volkskrant de klaagzang van Jeroen Dijsselbloem die het coronabeleid evalueerde en hardhandig is gestuit op de Eerste Wet van Den Haag (het kabinet neemt zelden verantwoordelijkheid voor belangwekkende conclusies uit onderzoeksrapporten; zie ook: alle eerdere alarmsignalen over stikstof sinds de vorige eeuw), en op de Tweede Wet van Den Haag (de premier maakt zich groot wanneer het opportuun is, ‘maar’, constateert Dijsselbloem, ‘nu gaat het om verantwoording afleggen, reflecteren en leren, en dan is hij er niet meer bij’). Ontroerend was het ook, omdat minister Weerwind het op Keti Koti moest doen met een lullig ‘het kabinet komt nog voor 2023 met een reactie op het advies ‘Ketenen van het Verleden’ van de Dialooggroep Slavernijverleden’. Waardoor straks elke organisatie die ouder is dan 170 jaar excuses heeft aangeboden, terwijl het kabinet nog zit te vergaderen over de bange vraag of er misschien iemand boos zal worden. Erger: of het misschien geld gaat kosten. Bij Klaas Knot ligt dat anders: ander instituut, ander hout. Hij liet vorig jaar de rol van DNB in de op mensenhandel gestoelde economie onderzoeken door Leidse wetenschappers. Zij brachten in kaart hoe de bank het ministerie van Koloniën van dienst was, en hoe er innovatieve financiële producten werden opgetuigd zoals hypotheken met grond, gebouwen en in slavernij gehouden mensen als onderpand; de waarde van die mensen was nauwkeurig bijgehouden in dikke boeken, ze heetten Cornelis, Mary of Eva en waren soms 200 gulden waard, soms 300, soms meer. De onderzoekers documenteerden ook hoe de Amsterdamse elite, het gros van de DNB-bestuurders incluis, tot aan de nek in de plantagebelangen zat en zich fel verzette tegen afschaffing van de slavernij. Uit vrees voor een financiële strop. Onderschat nooit de oerkrachten die vrijkomen wanneer mensen die al best veel hebben iets daarvan moeten afdragen. Turf maar hoe vaak dan de woorden ‘het is niet eerlijk’ langskomen. De woorden van Knot waren vooral ontroerend omdat na jaren waarin we thuis alleen maar ‘wat gaat het langzaam’ dachten, plotseling alles samenkomt. Dat er serieuze belangstelling is voor wat er gebeurd is vroeger in de gebieden die Nederland zich had toegeëigend compleet met alle mensen die er al waren of erheen zijn gesleept. Dat er de lieve mensen zijn in Rheden uit de krant van vrijdag die willen leren. Dat er het omslagpunt is in de Zwarte Pietenstrijd. Dat er chique recensenten zijn die horen over oude boeken van dode Antilliaanse en Surinaamse schrijvers en er anno 2022 over schrijven alsof ze de ontdekking van de eeuw hebben gedaan. Dat er Nederlanders van hier zijn die beseffen dat ze horen bij Nederlanders en voormalige Nederlanders van daar.||https://www.volkskrant.nl/columns-opinie/de-excuses-van-klaas-knot-ontroeren-omdat-na-jaren-waarin-je-alleen-maar-wat-gaat-het-langzaam-dacht-plotseling-alles-samenkomt~b7b35c3a/
2022-07-01||Vrijwel onmogelijk voor Nederland om in 2030 te voldoen aan WHO-adviezen voor luchtvervuiling ||Dat blijkt uit onderzoek van het RIVM. Het Schone Lucht Akkoord, waarin het Rijk afspraken heeft gemaakt met provincies en gemeenten, beschrijft het streven om over acht jaar aan de WHO-advieswaarden te voldoen. Alleen scherpte de WHO die adviezen uit 2005 vorig jaar aan. De Tweede Kamer vroeg het kabinet om uit te zoeken of die in hetzelfde tempo gehaald kunnen worden. Dat blijkt vrijwel ondoenlijk. Zelfs als Nederland het maximale weet te halen uit schone technieken, bijvoorbeeld voor stallen en schepen, én alle stikstof- en klimaatmaatregelen op tijd uitvoert, blijft de fijnstofconcentratie in grote delen van Nederland in 2030 hoger dan het WHO-advies. Wil Nederland dat toch halen, dan zou onder meer de stikstofuitstoot van de veehouderij nog verder omlaag moeten dan in de huidige kabinetsplannen staat, aldus het RIVM. Ook zou er bijvoorbeeld een verbod nodig zijn op houtstook en in grote steden zouden alleen nog elektrische auto’s mogen rijden. De doorvoering van al deze maatregelen de komende jaren zou niet alleen duur zijn en op veel weerstand stuiten, het is de vraag of er voor de uitvoer genoeg vakmensen beschikbaar zijn, schrijft het RIVM. Bovendien moeten andere Europese landen meedoen, want luchtverontreiniging houdt zich niet aan landsgrenzen. ‘Ongeveer eenderde van de gezondheidseffecten worden veroorzaakt door buitenlandse bronnen’, zegt Guus Velders, luchtkwaliteitsonderzoeker van het RIVM. Bij concentraties van fijnstof en stikstofdioxide boven de WHO-advieswaarden is gezondheidsschade aangetoond, aldus Velders. Dat blijkt uit grootschalige studies waarin bijvoorbeeld is gekeken of in gebieden met meer luchtverontreiniging vaker longziektes en kanker voorkomen. Dat Nederland de WHO-normen niet haalt, betekent niet dat er juridische problemen op de loer liggen, zoals bij de stikstofneerslag op natuurgebieden. Nederland voldoet namelijk wel aan de Europese normen voor luchtkwaliteit. Die zijn minder streng omdat economische belangen zijn meegewogen. Velders benadrukt dat de luchtkwaliteit in Nederland de laatste decennia enorm is verbeterd. Maar nog altijd verliezen Nederlanders gemiddeld acht maanden van hun leven vanwege luchtvervuiling, aldus de RIVM-onderzoeker. ‘Met de maatregelen die zijn afgesproken in het Schone Lucht Akkoord erbij zouden Nederlanders in 2030 zo’n drieënhalve maand langer leven’, zegt hij. ‘Als Nederland zou voldoen aan de WHO-normen komen daar nog eens twee maanden bij.’ Bovendien, wijst hij, leidt het aanpakken van luchtvervuiling veelal ook tot minder uitstoot van stikstof en broeikasgassen. De publicatie van de RIVM-inventarisatie valt in dezelfde week als een rapport waarin onderzoeksinstantie TNO stelt dat het fijnstofbeleid sinds 2015 nauwelijks nog gezondheidswinst oplevert. Volgens TNO moet de overheid niet alleen rekeninghouden met de totale hoeveelheid fijnstof in de lucht, maar ook het type deeltjes. Het ene fijnstofdeeltje is het andere niet, zo stellen de onderzoekers. Zo zijn er aanwijzingen dat het extreem kleine ultrafijnstof extra schadelijk is, hetzelfde geldt voor kleine metaaldeeltjes en bepaalde organische deeltjes. Daarom ligt het voor de hand om niet alleen de totale concentratie in een gebied terug te brengen, maar vooral fijnstofbronnen aan te pakken die het schadelijkst zijn, aldus TNO. Zo zijn scheepsvaart en luchtvaart belangrijke ultrafijnstofbronnen. Een zinnig idee, vindt Velders, maar dan moet er wel een nieuw meetnetwerk worden opgetuigd om verschillende fijnstoftypes afzonderlijk te kunnen meten, zoals TNO ook voorstelt. Zo waarschuwde de Gezondheidsraad vorig jaar wel dat het bewijs voor gezondheidsschade door ultrafijnstof zich opstapelt, maar is die schadelijkheid nog altijd niet keihard vastgesteld. Het RIVM is gestart met metingen van ultrafijnstof en werkt aan uitbreiding daarvan, zegt Velders.||https://www.volkskrant.nl/nieuws-achtergrond/vrijwel-onmogelijk-voor-nederland-om-in-2030-te-voldoen-aan-who-adviezen-voor-luchtvervuiling~bf80a3a8/
2022-07-01||Rutte noemt kritiek Dijsselbloem op corona-aanpak kabinet ‘hoog over’ en ‘abstract’||Rutte bestrijdt dat het kabinet geen vaart maakt met het uitvoeren van de aanbevelingen van de Onderzoeksraad voor Veiligheid (OVV) over de aanpak van de coronapandemie. ‘Ik herken het niet: we nemen alle aanbevelingen over. We zijn die nu aan het uitvoeren. De OVV heeft een uitstekend rapport uitgebracht. Er zit weinig verschil tussen wat Dijsselbloem wil en wat wij aan het doen zijn.’ In een interview met de Volkskrant zei Dijsselbloem vrijdag dat het kabinet geen enkele van de tien OVV-aanbevelingen helemaal heeft opgevolgd. ‘De urgente zaken zijn niet gedaan.’ Ook is er volgens de OVV-voorzitter weinig te merken van de nieuwe bestuurscultuur, gaan de luiken bij ministeries alleen maar verder dicht en is er in Den Haag een gebrek aan lerend vermogen. Dijsselbloem verwijt het Rutte ook dat hij niet zelf heeft getekend voor de kabinetsreactie op het OVV-rapport, hoewel hij wel de leiding had tijdens de crisis. ‘Nu gaat het om verantwoording afleggen, reflecteren en leren, en dan is hij er niet meer bij’, aldus Dijsselbloem. ‘Ik zet nooit mijn naam onder brieven’, zei Rutte daar vrijdag over. ‘Zo gaat het nu eenmaal, zo doen we dat.’ Volgens de premier heeft hij meer dan genoeg gereflecteerd op zijn eigen rol in de coronacrisis tijdens persconferenties. ‘Ik heb ook vrij uitgebreid gereageerd op het OVV-rapport. Maar we moeten op een gegeven moment ook weer een beetje door naar de toekomst, anders zijn we alleen nog maar aan het terugblikken en stilstaan. Dan gebeuren er dingen en zijn wij aan het reflecteren.’ De kritiek van Dijsselbloem dat de luiken bij de overheid alleen maar verder dichtgaan en dat kritiek niet welkom is, kan Rutte niet volgen. ‘Het zijn allemaal hoog over punten. Er zijn abstracte observaties over de bestuurscultuur en luiken. Dan denk ik: misschien moeten we er verder over praten wat hij daar nou precies mee bedoelt. Als hij wat meer voorbeelden had gegeven, had ik het misschien begrepen.’ OVV-voorzitter Dijsselbloem noemde het ook ‘slecht’ dat Rutte op dagelijkse basis sms’jes wiste. Volgens hem waren de sms’jes relevant voor het onderzoek van zijn instituut. Rutte nam die kritiek voor kennisgeving aan. ‘De OVV heeft niet om de sms'jes gevraagd’, aldus de premier.||https://www.volkskrant.nl/nieuws-achtergrond/rutte-noemt-kritiek-dijsselbloem-op-corona-aanpak-kabinet-hoog-over-en-abstract~bcdc83b8/
2022-07-01||Kabinet zet eerste stap richting kilometerheffing||Rekeningrijden is al dertig jaar een zeer omstreden politiek thema op het Binnenhof. VVD en CDA keerden zich jarenlang tegen initiatieven van linkse coalitiepartners, uit vrees voor de toorn van autominnende kiezers. Dat de partijen nu toch omgaan, heeft vooral te maken met het snel veranderende wagenpark. Naarmate er meer elektrische auto’s op de weg verschijnen, komt er minder binnen aan motorrijtuigenbelasting en brandstofaccijns. Zo dreigt in de komende jaren een groot gat in de schatkist te ontstaan. In het toekomstige stelsel betaalt de automobilist per gereden kilometer. Het kabinet liet vrijdag weten dat het kiest voor het meest eenvoudige systeem, waarbij het voor de prijs per kilometer niet uitmaakt op welk moment de auto op de weg is. Een extra heffing in de ochtend- en avondspitsen zou het systeem te ingewikkeld maken, denkt minister Harbers van Infrastructuur. ‘Daarom kiezen we nu voor de eenvoud. Dat maakt de techniek daarachter ook eenvoudiger.’ Harbers benadrukt dat er wel een prikkel uitgaat van het systeem. Voor de huidige motorrijtuigenbelasting maakt het niet uit hoeveel kilometers er gereden worden, in het nieuwe stelsel wordt dat juist allesbepalend. Mensen die minder rijden dan gemiddeld gaan er volgens Harbers straks op vooruit, mensen die meer rijden zullen juist meer kwijt zijn dan nu. Harbers vindt dat niet meer dan rechtvaardig. ‘In het dagelijks leven betaal je ook voor wat je gebruikt, bijvoorbeeld je boodschappen en kleding. Automobilisten die weinig rijden, betalen minder dan automobilisten die veel rijden. Zij belasten het wegennet en de omgeving minder dan automobilisten die meer kilometers maken.’ Staatssecretaris Van Rij van Financiën benadrukt dat ook de belastinginkomsten een grote rol spelen. Dit jaar haalt het kabinet 14 miljard euro aan autobelastingen op, waarvan ruim 4 miljard via de motorrijtuigenbelasting. ‘Deze overheidsinkomsten op peil houden is een van de redenen om een nieuw en toekomstbestendig systeem in te voeren. Zo kunnen ook in de toekomst publieke voorzieningen worden betaald, zoals zorg, onderwijs en de wegen.’ Het kabinet begint nu met de voorbereiding van de benodigde wetgeving. Die moet uiterlijk op 1 januari 2025 zijn afgerond. De volgende vijf jaar zijn nodig om alle betrokken partijen voor te bereiden op de invoering in 2030. Het nieuwe systeem wordt budgetneutraal ingevoerd: het kabinet begroot per 2030 niet meer belastinginkomsten uit autogebruik dan in 2025. ‘Belastingderving ná 2030, veroorzaakt door verdere groei van het aantal elektrische voertuigen na 2030, wordt opgevangen door het kilometertarief jaarlijks te laten meestijgen’, aldus Van Rij. Hoe het aantal gereden kilometers per auto straks wordt geregistreerd, kon het kabinet vrijdag nog niet zeggen. Daarover moeten nog ‘belangrijke keuzes’ worden gemaakt.||https://www.volkskrant.nl/nieuws-achtergrond/kabinet-zet-eerste-stap-richting-kilometerheffing~bb1eeba1/
2022-07-01||Tim van Rijthoven heeft het voor elkaar: een duel met ‘grootheid’ Djokovic||Tim van Rijthoven knippert een keer met zijn ogen. De hele week heeft hij zijn verhaal in kleine bijkamers aan een handvol Nederlandse journalisten gedaan. Maar na zijn zege in de derde ronde op Georgiër Nikoloz Basilasjvili (6-4, 6-3,6-4) en met de confrontatie met Novak Djokovic in de achtste finales in het vooruitzicht heeft ook de internationale pers hem ontdekt. De belangstelling voor de 25-jarige Nederlander is zo groot dat Wimbledon op het laatste moment besluit om Van Rijthoven naar de grootste interviewruimte te verplaatsen. Onder meer het Engelse BBC Sport, The Guardian, Times of India en het internationale persbureau Reuters willen alles weten van de tennisser van wie ze, net als de meeste Nederlanders, tot een paar weken geleden nog nooit hadden gehoord. ‘Het is even aanpassen, maar gelukkig lukt me dat snel en blijf ik er heel nuchter onder’, zegt Van Rijthoven als hij een trits vragen in het Engels heeft beantwoord. Hij is de eerste Nederlandse mannelijke tennisser sinds Sjeng Schalken in 2004 die de vierde ronde in Londen weet te halen. Daar had ook Van Rijthoven lange tijd geen rekening mee gehouden. De tennisser uit Roosendaal had nog nooit een wedstrijd op de ATP-tour, het hoogste niveau, gewonnen, totdat hij ruim drie weken geleden verrassend het grastoernooi van Rosmalen op zijn naam schreef. Op slechts tachtig kilometer van zijn geboorteplaats versloeg hij onder anderen de wereldtoppers Daniil Medvedev, Taylor Fritz en Felix Auger-Aliassime. Het leverde Van Rijthoven een wildcard op voor Wimbledon, waar hij als junior acht jaar geleden al eens tot de kwartfinales reikte. Op het hoofdtoernooi rekende de nummer 104 van de wereld in de eerste drie rondes opvallend eenvoudig af met Federico Delbonis (ATP-84), Reilly Opelka (ATP-18) en Basilasjvili (ATP-26). De debutant op Wimbledon tennist alsof het hem nauwelijks moeite kost. In mum van tijd heeft Van Rijthoven de wereldtop angst ingeboezemd. Wie is deze rijzende ster? Hij speelde vijf keer tegen een speler uit de top-30 en won alle vijf de partijen. Hij hoefde slechts drie sets af te staan. ‘Mijn spel is gemaakt voor gras’, zegt Van Rijthoven als hem wordt gevraagd naar zijn indrukwekkende reeks. Met zijn verraderlijke slicebackhand en vernietigende service beschikt hij over dodelijke wapens voor de snelle ondergrond. In zijn eerste drie partijen op Wimbledon won hij gemiddeld 90 procent van de punten op zijn eerste service. Het is het hoogste percentage van alle spelers op het grandslamtoernooi in Londen. ‘Mijn service is heel belangrijk en loopt geweldig.’ Terwijl Van Rijthoven op baan 12 de ene naar de andere vuurpijl op Basilasjvili afvuurde, was vanaf de volgepakte tribunes steeds vaker ‘Come on, Tim’ te horen. Voor de Britse journalisten was het een echo uit het verleden, toen de kreet twintig jaar geleden door de stadions galmde voor de Britse publiekslieveling Tim Henman. Zo populair als Henman is Van Rijthoven nog niet, maar op Wimbledon smullen ze van een onbekende grasspecialist die spot met alle wetten. Denis Kudla was in 2015 de laatste tennisser met een wildcard die de laatste zestien bereikte. ‘Hoe voelt het om de nieuwe Tim-lieveling te zijn’, wil een Britse journalist weten. ‘Goed’, zegt Van Rijthoven met een glimlach. Hij sprak voor Wimbledon de hoop uit om tegen Djokovic te spelen. Na zijn overwinning op Basilasjvili wist hij dat die droom dichtbij was, al moest de 20-voudig grandslamwinnaar zijn partij in de derde ronde toen nog spelen. Een paar uur later plaatste ook Djokovic zich in drie sets voor de vierde ronde: 6-0, 6-3, 6-4. ‘Die kans krijg je niet vaak. Ik heb nog niet veel toernooien gespeeld waar zo’n grootheid in het schema staat.’ Het is in alle opzichten een nieuwe ervaring voor Van Rijthoven. Vijf dagen geleden speelde hij zijn eerste partij op baan 11, een bescheiden baan zonder tribunes. Via baan 4 en 12 (met volgepakte tribunes) lonkt nu het Centre Court, de tennistempel met 15 duizend zitplaatsen. En anders Court 1 (ruim 12 duizend plekken). ‘Dat is prachtig en heeft iets magisch.’ Kort na zijn overwinning op Basilasjvili gingen zijn gedachten al even richting de grootste partij uit zijn carrière. ‘Toen ik net in de kleedkamer zat, beeldde ik me in hoe het zou zijn om het Centre Court op te lopen. Ik zag mezelf met een grote glimlach de baan betreden.’ Het zijn woorden die Van Rijthoven een maand geleden nooit had durven uitspreken. Maar de imponerende reeks aan overwinningen heeft zijn zelfbewustzijn en vastberadenheid een enorme boost gegeven. ‘Ik ga elke wedstrijd in met de gedachte dat ik de beste speler ben, ook al is dat misschien niet altijd het geval.’||https://www.volkskrant.nl/sport/tim-van-rijthoven-heeft-het-voor-elkaar-een-duel-met-grootheid-djokovic~b9822234/
2022-07-01||WHO waarschuwt: apenpokkenvirus explodeert in Europa||Landen moeten daarom veel meer in actie komen tegen het virus, maant de Wereldgezondheidsorganisatie (WHO), vrijdag in een strenge verklaring. ‘Laat ik duidelijk zijn. Er is simpelweg geen ruimte om achterover te leunen’, aldus het hoofd van de WHO-regio Europa Hans Kluge. ‘Vooral niet hier in de Europese regio, met een snel oprukkende uitbraak die zich met elk uur uitbreidt naar nog niet eerder aangedane gebieden.’ Inmiddels turfde de WHO 4.500 officieel bevestigde gevallen van de ziekte, verspreid over 31 landen in de Europese regio. In Nederland werd de ziekte al bij 288 mensen vastgesteld, maakte het RIVM donderdag bekend. Van de Europese patiënten belandt zo’n 10 procent in het ziekenhuis, meestal ter observatie of om te worden geïsoleerd, maar soms ook om te worden behandeld, aldus Kluge. Er is nog niemand overleden aan het virus, maar er is wel één patiënt opgenomen op de ic, kon de WHO-bestuurder bekendmaken. Apenpokken is in mei vanuit West-Afrika overgewaaid naar Europa, waarna het vermoedelijk via twee grote evenementen voor homo- en biseksuele mannen uitwaaierde over Europa. Toch verspreidt het virus zich allang niet meer alleen via mannen die seks hebben met andere mannen: ook bij vrouwen en kinderen duikt het virus op. Reden voor extra alertheid, meer bron- en contactonderzoek en meer voorlichting, betoogde Kluge. In Nederland gaat de ziekte vooral rond in de regio Amsterdam, waar het aantal gevallen zich gestaag uitbreidt. Vorige week overwoog de WHO nog om de hoogste alarmfase voor apenpokken af te kondigen en de uitbraak te op te schalen tot een zogeheten ‘volksgezondheidsalarm van internationaal belang’. Daar zag men op het laatste moment vanaf. ‘Maar op grond van de snelle ontwikkeling en alarmerende aard van de verspreiding, zal de commissie die hiermee belast is, dit binnenkort heroverwegen’, kondigde Kluge aan. Hoewel de ziekte niet erg besmettelijk is, in de meeste gevallen na enkele weken geneest en er vaccins tegen beschikbaar zijn, zijn gezondheidsexperts bang dat het virus evolueert tot een variant die gemakkelijker van mens tot mens springt. Een andere vrees is dat het apenpokkenvirus overslaat naar dieren en daar blijft circuleren. In Europa zou dan de situatie kunnen ontstaan die al jaren in West-Afrika heerst, waar elk jaar velen besmet raken door contact met dieren. Apenpokken begint doorgaans griepachtig, met verhoging, keelpijn, spierpijn of hoofdpijn. Daarna volgt vaak een roodachtige uitslag bij de geslachtsdelen en in het gezicht, die zich gaandeweg uitbreidt en zich kan ontwikkelen tot met pus gevulde blaren. De irritatie droop vrijdag soms van de woorden van Kluge af: hebben we van twee jaar corona dan zo weinig geleerd? ‘Deze uitbraak stelt opnieuw de politieke vastberadenheid van de individuele lidstaten en de Europese regio als geheel op de proef’, aldus de WHO-man.||https://www.volkskrant.nl/wetenschap/who-waarschuwt-apenpokkenvirus-explodeert-in-europa~bc2f6a3e/
2022-07-01||Lerarentekort blijft groeien, ministers zoeken ‘creatieve’ oplossingen||Dat hebben de beide ministers op Onderwijs vrijdag na afloop van de ministerraad aangekondigd. Robbert Dijkgraaf (mbo en hoger onderwijs, D66) spreekt van ‘een taai probleem’. Dennis Wiersma (primair en voortgezet onderwijs, VVD) zegt dat ‘het klassieke plaatje van een vaste leraar voor de klas op veel plekken al niet meer haalbaar is’. Dat leidt tot ‘veel stress, onmacht en ongemak’. De twee ministers willen ‘naast de leraar staan’ en met beroepsorganisaties in gesprek gaan om verdere ontwrichting van het onderwijs te voorkomen. ‘Nu zoeken veel scholen hun eigen oplossing als er op vrijdag geen leraar is’, aldus Wiersma. ‘Dat wordt steeds rommeliger. Wij willen meer landelijke sturing om ongeorganiseerdheid te voorkomen.’ Zo moet worden gekeken naar ‘een andere dag- en weekindeling op basisscholen en middelbare scholen’. Van schoolbesturen wordt gevraagd meer flexibiliteit in werkuren aan te bieden, zodat leraren bijvoorbeeld eerst hun kinderen naar school kunnen brengen. Denkbare maatregelen zijn verder wettelijke eisen voor goed personeelsbeleid, die een plezierige werksfeer bevorderen. Starters moeten beter worden begeleid, zodat ze langer aan het onderwijs verbonden blijven. Een andere vraag waarover de bewindslieden in discussie willen gaan, is of in het systeem van bekostiging financiële prikkels kunnen worden ingebouwd. In plaats van regionaal samen te werken, kapen scholen nu leraren bij elkaar weg. Een beloning voor samenwerkende scholen zou dit kunnen ondervangen. Mensen met ondersteunende functies moeten ervoor zorgen dat de leraar zich kan concentreren op lesgeven. ‘Dat uurtje surveilleren kan ook door iemand anders dan de leraar worden gedaan’, zegt Wiersma. Ook in het mbo doen de tekorten zich voelen, met name bij zorg en techniek. Dijkgraaf ziet mogelijkheden voor meer flexibiliteit in de opleidingen, zonder dat sprake hoeft te zijn van verlaging van de kwaliteitseisen. Daarnaast is het zaak door te gaan met maatregelen die effectief zijn gebleken. Dat betekent: niet iedereen naar de universiteit, maar studenten aanmoedigen een lerarenopleiding te volgen. Meer zijinstromers, meer vaste aanstellingen en minder deeltijdwerk helpen ook, mits extra uren daadwerkelijk worden betaald. Wiersma’s voorganger Arie Slob (ChristenUnie) noemde zich twee jaar geleden ‘een positieve realist’ bij de bestrijding van het lerarentekort. Hij richtte zich met name op de vijf grote steden (Amsterdam, Rotterdam, Den Haag, Utrecht, Almere), waar de tekorten het hoogst zijn. Slob trok extra geld uit voor de plannen die de steden maakten om de tekorten te bestrijden. In april kon Wiersma nog melden dat de salarissen in het basisonderwijs gelijk worden getrokken met die in het voortgezet onderwijs. Maar het blijft volgens hem nodig om ‘creatief’ te kijken naar andere oplossingen die het vak van leraar aantrekkelijker maken. Ook digitale hulpmiddelen kunnen hierbij helpen. ‘Als we niet een heleboel dingen tegelijk gaan doen, bijten we onszelf in de staart.’||https://www.volkskrant.nl/nieuws-achtergrond/lerarentekort-blijft-groeien-ministers-zoeken-creatieve-oplossingen~b1a5cfb8/
2022-07-01||Op Silverstone leeft de rivaliteit tussen Verstappen en Hamilton nog als de dag van gisteren||Vader Andy Mason en zijn zoon Harry uit Newcastle praten erover alsof het gisteren is gebeurd. Vanaf de tribune bij de Abbey-bocht konden ze de stofwolk zien opstijgen, nadat Verstappen met bijna 300 kilometer per uur in de flauwe Copse-bocht door Lewis Hamilton van de baan was geduwd. Nog altijd verschillen ze van mening over de clash. ‘Hamilton had een veel zwaardere straf moeten krijgen’, zegt Andy, die al jaren fan is van Verstappen (‘een briljante coureur zonder angst’). Harry werd twee jaar geleden betoverd door Hamilton, toen de Brit met een lekke voorband naar de zege reed op Silverstone. Hij schudt met zijn hoofd als hij zijn vader hoort praten. ‘Verstappen wilde niet met hem vechten’, zegt hij, met een Britse vlag gedrapeerd over zijn schouders en een witte Mercedes-pet met Hamiltons nummer 44 op zijn hoofd. De touché veranderde de dynamiek in het seizoen volledig. Het was Verstappens zwaarste crash in zijn raceleven; zijn stoel brak door de impact (51G) zelfs doormidden. Uit voorzorg werd hij naar het ziekenhuis gebracht. Vanuit zijn ziekenhuisbed zag hij hoe Hamilton de race won en dit uitbundig vierde, zonder dat hij wist hoe het met Verstappen was. Het leidde tot enorm veel animositeit tussen de coureurs, de teams en hun fans. In de laatste races sprak Verstappen Hamiltons naam zelfs niet meer uit. Vader en zoon Mason erkennen dat het afgelopen F1-seizoen tot flink wat geruzie heeft geleid in huis. ‘Vooral na Abu Dhabi’, zegt Harry. Verstappen greep daar zijn eerste wereldtitel na een dubieus besluit van wedstrijdleider Michael Masi, waardoor de Nederlander in de slotronde Hamilton – die op weg leek naar zijn achtste titel – nog kon inhalen. Het was voor Verstappen-fans als Andy Mason ‘payback’ voor het onrecht dat hun idool in Silverstone was aangedaan. Zijn zoon Harry vond dat Hamilton was bestolen en hij was niet de enige Brit met die mening getuige de tekst die na het seizoensslot werd geprojecteerd op het parlementsgebouw in Londen: ‘Geachte Masi, geef Sir Lewis zijn titel terug’. Ruim een half jaar later is de wrevel tussen de coureurs zelf zo goed als verdwenen, vooral omdat Hamilton dit seizoen niet over een kampioenswaardige auto beschikt; het gat tussen de twee in de WK-stand bedraagt al een immense 98 punten. Verstappen had donderdag overduidelijk weinig zin het vuurtje met zijn oude rivaal weer op te stoken. De woede is verdwenen, zei hij. ‘Dat is het mooie aan coureurs onderling. Eerst ben je van streek. Daarna is het snel zand erover en doorgaan. Dat zie je ook aan hoe we nu met elkaar omgaan: het ligt achter ons, we hebben veel respect voor elkaar. Crashes komen nou eenmaal voor en de een doet wat meer pijn dan de ander.’ Het is de vraag of de ruim 400 duizend mensen die Silverstone deze dagen bezoeken daar ook zo over denken. Verstappen werd donderdag al uitgejouwd door een aantal. Het verbaasde Ben Hunt, sinds 2012 de vaste Formule 1- en Hamilton-volger van tabloid The Sun, niet. Hij legt uit dat autosport in het dna van de gemiddelde Brit zit; niet voor niets werd de allereerste F1-race in 1950 verreden op Silverstone. Het bezoeken van de Britse GP is binnen families niet zelden een decenniaoude traditie. Het blijkt op vrijdagochtend, als rond 09.00 uur al een eindeloze stroom gezinnen wandelt van de propvolle campings naar het circuit . Dat zijn de ‘traditionalisten’ die niet zo snel coureurs zullen uitgefloten, zegt Hunt. Volgens hem zijn er de afgelopen jaren alleen ook veel nieuwe fans bijgekomen, onder meer door de populaire Netflix-serie Drive to Survive. Hunt: ‘En daarin worden persoonlijkheden uitgelicht, met als resultaat dat mensen fervent één team of coureur steunen. Dat is niet erg, zolang het maar binnen de grenzen blijft. Ik hou van passie en het toont dat de sport populair is.’ In de fanzone op Silverstone is het druk in een kraam waarin door de Formule 1 'geautoriseerde' souvenirs te koop zijn, uiteenlopend van een raceoverall van Lewis Hamilton (6.000 pond) tot een ingelijst stukje van een van zijn Formule 1-auto’s (350 pond). Met afstand de meeste aandacht gaat alleen uit naar twee vitrines met daarin gedetailleerde schaalmodellen van de auto’s van Verstappen en Hamilton van vorig jaar. Ook Andy en Harry Mason uit Newcastle stonden er minuten voor. Ondanks het vele gekibbel dat het opleverde tussen vader en zoon, missen ze de adrenaline en controverses van vorig seizoen. Het is een van de weinige zaken waarover ze het eens blijken. ‘Dit seizoen komt niet in de buurt van wat we vorig jaar hebben gezien’, zegt Andy. Zoon Harry knikt. ‘We hebben het niet voor niets nog steeds over Abu Dhabi. Hopelijk komt er snel weer zo’n rivaliteit.’||https://www.volkskrant.nl/sport/op-silverstone-leeft-de-rivaliteit-tussen-verstappen-en-hamilton-nog-als-de-dag-van-gisteren~b89d0637/
2022-07-01||Waar begint het gesprek met mensen die zich in een oorlog wanen?||Hoe diep de liefde echt zit, zal wel altijd de vraag blijven. ‘Wat moet ik in godsnaam zeggen over die kutboeren?, vraagt Thierry Baudet zich in een onbewaakt ogenblik af in een audiofragment dat deze week uitlekte via zijn voormalige FvD-kompaan Henk Otten. Die hoopte daarmee een dienst te bewijzen aan alle boeren ‘die nog denken dat Thierry Baudet en Gideon van Meijeren echt betrokken zijn’. Otten bereikte niet bij iedereen het effect dat hij beoogde. De senator werd bedolven onder agressieve reacties (‘min incompetent mannetje’) en vooral onder ongeloof: nepopname, vaag fragmentje. Baudets fractiegenoot Gideon van Meijeren voelde zich deze week dan ook in geen enkel opzicht geremd om zichzelf op te werpen als de spreekbuis van het grote ongenoegen op het platteland. Een spreekbuis bovendien die geen water op het vuur gooit, maar kokende olie: ‘Het systeem valt niet via een normale politieke weg te veranderen. Dat zou lukken als we in een functionerende democratie zouden leven maar daar is helaas allang geen sprake meer van. Het hele systeem moet in elkaar storten zodat wij de macht weer terug kunnen grijpen.’ Is dat wat de Nationaal Coördinator Terrorismebestrijding en Veiligheid bedoelt met de waarschuwing dat het boerenprotest niet alleen agressiever wordt, maar ook breder: ‘Aansluiting van verschillende groepen met verschillende grieven, verbonden door anti-overheidsdenken, kan verharding in de hand werken.’ De coördinator voorspelde al in april dat het einde van de coronalockdown de zoektocht naar een nieuw strijdtoneel zou inluiden: ‘Agitatoren en complotdenkers zullen zich waarschijnlijk op andere maatschappelijke thema’s gaan richten waarin ze zich verzetten tegen de overheid.’ Inmiddels is de avondklok als haatobject naadloos vervangen door de stikstofkaart van minister Van der Wal. Actiegroep Nederland in Verzet, bekend van de grote coronaprotesten, sloot zich vrijdag met een ‘Walk of Freedom’ in Harderwijk aan bij de actievoerders. Zo zijn de boeren plotseling de stoottroepen van de revolte tegen bestuurlijk Nederland, zonder enige schroom aangevuurd vanuit het parlement. Waar dat toe kan leiden, werd deze week eens te meer duidelijk. Vrijwel geen bestuurder die is betrokken bij het stikstofdossier kan nog zorgeloos onbeveiligd over straat; woonhuizen van politici worden bewaakt; rond de Tweede Kamer en de Haagse ministeries is de politie permanent in een hoge staat van paraatheid. De vrees voor echte ongelukken groeit met de dag, terwijl in Telegram-groepen van de actievoerders steeds radicalere teksten opduiken: ‘Laat Den Haag maar branden.’ Hevig geschrokken van alle agressie kwam de Kamer donderdagavond bijeen om stoom af te blazen en het kabinet op te dragen zo snel mogelijk weer ‘in gesprek’ te komen met de boeren en hun ‘perspectief’ te bieden. Voor het grootste deel van de actievoerders is dat wellicht een welkome handreiking, maar waar moet het gesprek beginnen met de mensen die er inmiddels ten diepste van overtuigd zijn dat de regering hun de oorlog heeft verklaard? Kamerlid Wybren van Haga deed geen pogingen om er een begin mee te maken: ‘We zien het bij alle totalitaire regimes: het begint met een aanval op de boeren.’ Ook onder de boeren zelf groeit het ongemak over die retoriek. Pauline van Rijsoort, veehouder in Friesland en in 2008 even BN’er dankzij Boer zoekt vrouw, lag er deze week wakker van, gooide haar hartekreet op Twitter en oogstte veel bijval: ‘Dat wij boeren ons zó hebben laten ophitsen door personen en politici die ons uit pure stemmingmakerij voorhouden dat ons bestaansrecht verdwijnt. Het beleid vertalen als: alle boeren moeten weg. Dat na de boeren de burgers aan de beurt zijn.’ Het mestprobleem is door de politiek jarenlang genegeerd, benadrukt Van Rijsoort. ‘Zo staan we nu allemaal met de rug tegen de muur: boeren én beleidsmakers. En daar springen ophitsende populisten graag op in. Zij zien het land graag ontregeld. Met onze trekkers kunnen wij dat.’ In Kamer en kabinet leeft de hoop dat dat geluid uiteindelijk wint; dat het kamp van de ‘redelijken’ de uitweg biedt uit de impasse. Het idee van oud-landbouwminister Cees Veerman om een bemiddelaar aan te wijzen tussen kabinet en boeren, werd donderdagavond gretig door premier Rutte omarmd. Als zo’n ‘verzoener’ er nou eens in zou slagen de boeren ervan te overtuigen dat er heus nog een toekomst is voor de iets minder intensieve landbouw, dan valt wellicht de massa weg onder de protesten. Dat is althans de hoop. Want dan gaat ook voor Gideon van Meijeren de lol er waarschijnlijk weer snel vanaf. Al is die daar voorlopig niet aan toe. Zaterdag spreekt hij de actievoerders toe op een door hem zelf georganiseerd ‘landbouwcongres’ in het Gelderse Tuil. Daar zal hij geen poging doen hen te kalmeren, wel om hen nog maar een keer openlijk te adopteren: ‘De oorlog tegen de boeren is ook onze oorlog.’||https://www.volkskrant.nl/nieuws-achtergrond/waar-begint-het-gesprek-met-mensen-die-zich-in-een-oorlog-wanen~bbb2d054/
2022-07-01||Elke week een nieuw schandaal (of drie): regering-Johnson in opspraak om seksueel wangedrag en corruptie||‘Gisterenavond heb ik veel te veel gedronken.’ Met deze mededeling begon Chris Pincher de ontslagbrief die hij heeft gestuurd aan premier Boris Johnson. Dat zuipen vond plaats in de Carlton Club, een herensociëteit waar veel Conservatieve politici hun avonden doorbrengen. In beschonken toestand had Pincher twee mannen betast. In de brief aan Johnson zei de plaatsvervangend fractiemanager zich diep te schamen. Hij blijft wel gewoon als afgevaardigde in het Lagerhuis zitten. Het was niet voor het eerst dat de 52-jarige op deze wijze over de schreef was gegaan. Vijf jaar geleden maakte Olympische roeier en beoogd parlementariër Alex Story bekend dat Pincher iets te voortvarend te werk was gegaan bij het masseren van zijn nek. Pincher moest toen opstappen als assistent-fractiemanager. Begin dit jaar kreeg hij zijn oude functie terug nadat hij Johnson goed had geholpen bij het overleven van de Partygate-affaire, de commotie over de lockdownborrels op Downing Street. Ondertussen was ook een andere Conservatief in opspraak geraakt. De vooraanstaande brexiteer Philip Davies bleek kaartjes ter waarde van 25 duizend pond te hebben aangenomen van firma’s waar Britten kunnen gokken op racepaarden. Na het ontvangen hiervan drong bij er bij de minister van Financiën en andere bewindslieden op aan om deze bedrijfstak te helpen. Deze affaire doet denken aan het gelobby van de inmiddels vertrokken oud-minister Owen Paterson. Deze had tegen beloning werkzaamheden verricht voor een coronatestfabrikant. Vorige week leed Johnson twee nederlagen bij tussentijdse verkiezingen die nodig waren geworden wegens wangedrag van collega’s. De een, Imran Ahmad, was veroordeeld voor aanranding van een 15-jarige jongen, terwijl de ander, Neil Parish, in het Lagerhuis naar porno had zitten kijken. Eerder deze week meldde het blad Private Eye dat Johnson zich als minister van Buitenlandse Zaken op zijn kantoor oraal had laten bevredigen door Carrie Symonds, toen zijn maîtresse en nu zijn echtgenote. Deze lawine van schandalen, zowel financieel als seksueel, doet denken aan wat de Tories in de jaren negentig meemaakten onder premier John Major. Dat eindigde destijds met een historische verkiezingsnederlaag tegen Tony Blairs New Labour. Ook nu lopen de Conservatieven achter in de peilingen, maar Boris Johnson trekt zich daar niets van aan en wil, zo verklaarde hij onlangs, nog zeker tien jaar aan de macht blijven. Zijn fractiemanager belooft orde op zaken te stellen, een hels karwei. Het zijn niet alleen de Conservatieven die te maken hebben met schandalen. Onlangs moest de Schotse nationalist Patrick Grady opstappen nadat bekend was geworden dat hij jaren terug een jonge partijmedewerker in een pub had betast. Fractieleider Ian Blackford steunde hem zo lang mogelijk, maar moest hem uiteindelijk toch ontslaan. Labour heeft vorig jaar Claudia Webbe uit de fractie moesten zetten nadat ze was veroordeeld voor het belagen van een liefdesrivale. Webbe zit nu als onafhankelijke vertegenwoordiger op de groene bankjes.||https://www.volkskrant.nl/nieuws-achtergrond/elke-week-een-nieuw-schandaal-of-drie-regering-johnson-in-opspraak-om-seksueel-wangedrag-en-corruptie~b047412c0/
2022-07-01||‘Huisartsen hebben al te weinig tijd, komen er ook nog mensen met pijnlijke tenen naar de spoedpost’||‘Ik zag hier net een spandoek voorbij komen dat het gevoel hier adequaat samenvat: ‘Heeft u een moment? Wij namelijk niet’. De belangrijkste grief van de huisartsen is toch echt dat ze te weinig tijd hebben voor de patiënt. Een consult is nu slechts 10 minuten, ze vinden dat het naar 15 minuten moet zodat ze een beter gesprek kunnen aangaan en er beter voor de patiënten kunnen zijn. ‘Daarnaast maken de huisartsen zich zorgen over de drukte bij huisartsenposten. In het weekend, ’s avonds, ’s nachts: patiënten blijven maar komen. Het is officieel een spoedpost, maar mensen komen er ook geregeld voor pijnlijke tenen of buikpijn. Dat probleem hangt overigens samen met de drukte bij de reguliere praktijken: als mensen daar niet doorheen komen, proberen ze het gewoon ’s avonds bij de huisartsenpost.’ ‘Een van de belangrijkste oorzaken zijn de wachtlijsten die overal in de zorg zijn ontstaan. Bij ziekenhuizen, ggz-instellingen, de jeugdzorg, verzorgingshuizen: overal moeten mensen ontzettend lang wachten. En zolang die zorgbehoevende mensen daar niet terecht kunnen, vallen ze onder de verantwoordelijkheid van de huisarts. Zij hebben lang niet altijd de expertise om die mensen te verzorgen, wat weer extra druk geeft. ‘Een ander probleem is dat er simpelweg steeds minder huisartsen zijn die de zorg op zich kunnen nemen. Door vergrijzing gaan veel huisartsen met pensioen, en er zijn te weinig nieuwen opgeleid. Bovendien werken minder huisartsen fulltime dan vroeger. Het is een cocktail die het op alle fronten laat vastlopen. ‘Een bijkomend probleem van de laatste tijd is dat huisartsen uitvallen door de hoge werkdruk. Sommigen verlaten daardoor zelfs het vak, ook jonge artsen die nog maar net zijn begonnen. Het probleem wordt daardoor uiteindelijk alleen maar erger: want hoe meer huisartsen er weggaan, hoe meer de druk toeneemt.’ ‘Dat komt toch vooral doordat er geen panklare oplossing is. We zitten bovendien met een zorgstelsel dat je niet zomaar verandert. En veel van de problemen liggen dus buiten de huisartsenzorg, zoals die wachtlijsten bij ziekenhuizen of tehuizen. Om dat op te lossen, moet je op elk vlak ingrijpen. ‘Maar men had er natuurlijk eerder voor kunnen kiezen om meer huisartsen op te leiden. Inmiddels gebeurt dat ook. Maar daar is te lang mee gewacht, waardoor we nu achter de feiten aanlopen. Het gebeurt wel vaker: men ziet het probleem pas als het er is. Ik denk overigens ook dat het aandeel parttime werkende artsen lange tijd is onderschat.’ ‘Huisartsen kunnen kijken naar digitale oplossingen. Maar juist de beroepsgroep zelf is daar sceptisch over. Artsen vinden dat de persoonlijke band en het patiëntencontact juist centraal staat in hun vak. Daar hebben ze ook zeker gelijk in, maar toch is er best zorg die je van afstand, digitaal, kunt leveren. ‘Er kan ook best wat gedaan worden aan de druk op huisartsenposten. Misschien moet de overheid daarvoor een nationale campagne optuigen om mensen duidelijk te maken dat die er alleen voor spoed zijn. Of wellicht kunnen we net als in Denemarken een spoednummer introduceren. Voor mensen voelt dat dan toch anders: er moet een goede reden zijn om een nummer met zo’n naam te bellen. ‘Door deze demonstratie wordt in ieder geval duidelijk dat er iets moet gebeuren. De huisartsen kijken ook nadrukkelijk naar de overheid. Toen de naam van zorgminister Ernst Kuipers hier op het podium viel, klonk er boegeroep. De artsen zijn het over een ding eens: tot nu toe is er veel te weinig gedaan.’||https://www.volkskrant.nl/nieuws-achtergrond/huisartsen-hebben-al-te-weinig-tijd-komen-er-ook-nog-mensen-met-pijnlijke-tenen-naar-de-spoedpost~bfddc09f/
2022-07-01||‘Onze vrouwen’ hebben niets aan de PVV||De avond viel en na twee uur luisteren naar Kamerleden die heus begrepen dat de boeren ‘heel boos’ waren en in meer of mindere mate begrip toonden voor het slopen van politieauto’s en ander volksvermaak, nam de premier nog maar eens een goede ademteug. ‘Ik wil hier één ding zeggen’, sprak hij. ‘Wij zijn een beschááfd land. En bij een beschaafd land hoort dat je op een beschaafde wijze uiting geeft aan je opvattingen.’ Het had er niets mee te maken, maar dit florissante, nationale zelfbeeld voerde mij terug naar een moment eerder op de dag, naar een ander zaaltje, maar evenwel in het hart van onze democratie. We staan er in dit beschaafde land natuurlijk allang niet meer van te kijken als parlementariërs omvolkingstheorieën spuien, ook niet als zij afkomstig zijn van de grootste oppositiepartij. ‘We worden vervangen’, zei Gidi Markuszower donderdagmiddag namens de PVV in het debat over vreemdelingen- en asielbeleid. En, beschaafd en servicegericht als hij is, voegde hij daar nog veel interessants aan toe, als in een soort introductiecursus vreemdelingenhaat, les één: ontmenselijking. ‘We laten hyena’s ons land binnen die vandaag elkaar doodslaan en morgen ons’, zei Markuszower. Hij begon over de verkrachting van een vrouw in Leiden. De politie verspreidde deze week beelden van de vermoedelijke dader, een jonge jongen van kleur. Al snel werd hij opgepakt. Hij blijkt minderjarig, meer is er niet over hem bekend. In een beschaafd land als het onze belandt de verschrikkelijke daad van deze jongen over wie we niet veel meer weten dan zijn huidskleur, gewoon in een debat over asielzoekers. ‘Zo’n Afrikaans beest’, zei Markuszower. Nee, nee, bezwoer hij, hij sprak niet over mensen, hij had het ‘over beesten’. Verkrachters van ‘onze vrouwen’. Nu hoor je over de PVV nog weleens dat de partij zich alleen om vrouwen bekommert als er vreemdelingenhaat mee bedreven kan worden. Het voornaamste argument is dan dat Dion Graus, die door twee ex-vrouwen, een vriendin en een fractiemedewerker is beschuldigd van mishandeling, seksuele intimidatie en machtsmisbruik, nog altijd Kamerlid is. Maar hé, dacht ik deze week welwillend, misschien is Geert Wilders gewoon te druk om zijn personeelsbeleid een beetje op orde te hebben, de arme man moet het immers allemaal alleen doen. Of misschien gelooft de PVV-leider, evenals Graus zelf, oprecht dat we hier met ‘de laatste Limburgse ridder’ van doen hebben. Zo iemand laat je ook niet licht gaan. Het zijn volksvertegenwoordigers, dacht ik vervolgens, het belangrijkst is wat ze in de Tweede Kamer doen voor ‘onze vrouwen’: de wetgeving waaraan ze werken, de moties die ze indienen, de debatten waaraan ze deelnemen – op z’n mínst. En dus zocht ik nog eens terug wat de inbreng van de PVV was in de laatste overleggen over seksueel geweld. Het debat in april ging over de aangiften van zedendelicten die veel te lang op de plank blijven liggen, over het OM dat te lage straffen eist, over rechters die nog lager straffen. Kamerleden van VVD, D66, CDA, SP, ChristenUnie, JA21 en SGP dienden vlijtig moties in. En de PVV? Die was er niet eens bij, ook al heeft de fractie met zeventien parlementariërs voldoende mankracht om deel te nemen aan alle debatten die ze belangrijk acht. Het overleg over seksueel geweld een half jaar eerder? Geen PVV. De partij bleef ook weg van een rondetafelgesprek met slachtoffers en deskundigen. Alle reden om hartstochtelijk te schelden op dit weerzinwekkend xenofoob opportunisme, kortom. Maar ja, we leven nu eenmaal in een beschááfd land.||https://www.volkskrant.nl/columns-opinie/onze-vrouwen-hebben-niets-aan-de-pvv~b797e9e2/
2022-07-01||Raketinslag doodt burgers in stadje bij Odesa||Rusland heeft het aantal raketaanvallen de laatste tijd fors opgevoerd. Alleen al de afgelopen week vuurden zware bommenwerpers meer dan 130 raketten af op diverse steden. De Russen deinzen er niet voor terug oude Sovjet-raketten van stal te halen die niet zo trefzeker zijn. Na Kyiv, Krementsjoek en Mykolajiv was vrijdag Serhiivka aan de beurt om bestookt te worden. Volgens Kyiv werden drie oude Kh-22-raketten afgevuurd, een type dat ook bij andere aanvallen is gebruikt. ‘Een terroristisch land vermoordt onze bevolking’, aldus staf-chef Andri Jermak van president Volodymyr Zelensky. Eén dag voor de aanval had de Russische president Vladimir Poetin ontkend dat het leger doelbewust burgerdoelwitten onder vuur neemt. Hij reageerde op de luchtaanval maandag in Krementsjoek op een winkelcentrum; daarbij zijn achttien burgers gedood. Poetin wees erop dat het leger ‘moderne precisiewapens’ heeft om de aanvallen uit te voeren. Oekraïne is ervan overtuigd dat Moskou met deze raketaanvallen angst wil zaaien onder de bevolking. Maar de Oekraïense brigadier-generaal Oleksi Hromov nuanceerde dit beeld. Volgens hem proberen de Russen nog altijd belangrijke infrastructuur en militaire doelwitten te vernietigen, maar worden hierbij oude, minder trefzekere raketten gebruikt. Hij zei dat in de tweede helft van juni 202 raketten zijn afgeschoten, tegen 120 in de eerste twee weken, en dat 68 burgerdoelwitten zijn geraakt. De raketbeschietingen onderstrepen opnieuw hoeveel problemen het Russische leger heeft om vanaf grote afstand trefzeker te zijn. Omdat zijn luchtmacht het Oekraïense luchtruim na vier maanden strijd nog altijd niet onder controle heeft, deinst Moskou ervoor terug op grote schaal gevechtsjagers in te zetten boven het slagveld. Met moderne kruisraketten, veilig afgevuurd vanaf onder andere oorlogsschepen in de Zwarte Zee, probeerde Rusland dit probleem tot voor kort op te lossen. Omdat inmiddels ongeveer 2.500 raketten zijn afgevuurd, dreigt er een tekort aan hightechwapens te ontstaan – reden waarom de Russen nu steeds meer moeten overschakelen op oudere, minder precieze raketten uit de Sovjet-tijd. Deze worden ook van een veilige afstand afgevuurd, boven Rusland, door onder meer strategische Toepolev-bommenwerpers. De Russische piloten houden zich met hun Toepolevs veilig op in het Russische luchtruim nabij Oekraïne, onder andere boven de Kaspische Zee, en vuren dan hun raketten af. Kyiv zegt dat de bommenwerpers ook opereren vanaf een basis in buurland Belarus. De Toepolev-22 is een van de belangrijkste bommenwerpers van de Russische luchtmacht. Een van de voornaamste taken van het toestel is het uitvoeren van langeafstandsbombardementen, eventueel met kernwapens. Onder de naar schatting 130 raketten die sinds vorige week werden afgeschoten, waren er veel van het type Kh-22. Dit is pikant omdat deze raket, die in de jaren zestig werd ontwikkeld, helemaal niet is bedoeld om militaire doelwitten op land te vernietigen. Met de Kh-22 wilde het Sovjet-leger onder andere de Amerikaanse vloot bestoken, in het bijzonder de vliegdekschepen. Deze bijna 12 meter lange antischeepsraket heeft een bereik van naar schatting 600 kilometer en vliegt met een snelheid van vijf keer de snelheid van het geluid op een doelwit af. Nadat in mei voor het eerst een video was opgedoken waarin een Toepolev twee van deze oude raketten afvuurde, bevestigde het Britse ministerie van Defensie vorige maand de inzet van de Kh-22. ‘Deze raketten van 5.500 kilo waren in de eerste plaats bedoeld om vliegdekschepen te vernietigen met een kernkop’, aldus het Britse ministerie van Defensie. ‘Wanneer ze met een conventionele lading worden ingezet voor aanvallen op de grond, zijn ze zeer onnauwkeurig, wat kan leiden tot burgerslachtoffers en aanzienlijke nevenschade.’||https://www.volkskrant.nl/nieuws-achtergrond/raketinslag-doodt-burgers-in-stadje-bij-odesa~be856adb/
2022-07-01||Waarom is deze krant geen koploper in klimaatverslaggeving?||De afgelopen twee weken domineerden boze stikstofboeren het nieuws en sinds de Russische invasie op 20 februari gaat de krant grotendeels over Oekraïne. Maar in een interview anderhalf jaar geleden, toen iedereen nog zwaar zuchtte onder corona, zei hoofdredacteur Pieter Klok van deze krant dat de redactie ná die coronacrisis de bakens zou verzetten en zich voluit zou gaan richten op de klimaatcrisis: ‘Als dit eenmaal voorbij is, moeten we vol op de energietransitie gaan zitten: hoe gaan we het broeikaseffect bestrijden?’ Zo’n specifieke belofte hoor je niet vaak. Hoofdredacteuren van kwaliteitskranten zijn doorgaans huiverig om met een eigen agenda ‘vol op een onderwerp’ te gaan zitten omdat het de indruk kan wekken van activistische journalistiek. Maar ook onder redacteuren bestaat al langer behoefte om klimaat als thema (nog) nadrukkelijker te behandelen. Mede daarom bepleitte mijn voorganger – destijds ombudsvrouw, nu adjunct-hoofdredacteur – vijf jaar geleden al om klimaat, duurzaamheid en natuur uit te roepen tot redactioneel speerpunt. ‘Andere thema’s die de redactie belangrijk vindt, zoals technologie of media, leiden immers ook niet automatisch tot activistische journalistiek.’ Dat laatste is wel de wens van sommige lezers. Afgelopen maand werd online actie gevoerd voor een petitie gericht aan ‘de redacteuren van de Volkskrant’. Die hebben volgens de initiatiefnemers een dode hoek: ‘Zelfs bij onderwerpen met een overduidelijke link naar het klimaat (zoals Schipholdrukte en Russisch gas) wordt het klimaat niet of nauwelijks genoemd.’ Het resultaat werd deze week naar redactie en ombudsman gestuurd, vergezeld van een lijstje van 22 klimaatgebeurtenissen die de krant in één maand zou hebben ‘gemist’. Van een berichtje van drie alinea’s over de evacuatie van omwonenden bij een bosbrand in Spanje tot een achtergrondstuk uit de Washington Post over hoe warmere nachten de gezondheid kunnen beïnvloeden. Dat zijn volgens mij willekeurige en geen sterke voorbeelden. De krant besteedt vaak aandacht aan zowel bosbranden als gezondheidsproblemen veroorzaakt door klimaatverandering. Dat geldt ook voor de twee voorbeelden in de petitie: juist rond de Russische gascrisis verschenen tientallen artikelen waarin het klimaatdilemma (meer stroom uit kolencentrales) uitvoerig werd belicht. En precies de Schipholdrukte inspireerde de redactie tot een kritische reportage waarin reizigers op de man af werd gevraagd waarom zij nog steeds geen vliegschaamte voelen bij hun driedaagse stedentrip naar Barcelona. Dat de petitie slechts 320 keer is ondertekend, zou een extra reden kunnen zijn om hem niet serieus te nemen. Toch doe ik dat liever wel, want soms is beeldvorming belangrijker dan de werkelijkheid. En de vraag zelf is relevant: maken we lezers voldoende duidelijk dat ook de Volkskrant inziet dat de klimaatcatastrofe een uniek wereldprobleem is dat permanente aandacht en acute maatregelen vereist; ook in onze eigen levensstijl? Op zoek naar een antwoord zocht ik allereerst de redacteur die eindverantwoordelijk is voor het onderwerp. Dat blijkt nog niet zo duidelijk. De chef van de wetenschapsredactie legt uit dat zeker zes redacteuren op diverse deelredacties een groot deel van hun tijd besteden aan klimaatgerelateerde artikelen. Op zijn eigen redactie is een van hen óók de corona-expert, dus die heeft assistentie gekregen van een tweede. Zij doen de ‘harde’ wetenschap over het thema. Een andere redacteur schrijft fulltime over de energietransitie, voornamelijk voor de economie- en wetenschapsredactie. Twee economieredacteuren schrijven wekelijks over andere klimaataspecten, hoewel een van die portefeuilles (transport, waaronder luchtvaart) momenteel vacant is. Op de buitenlandredactie is een redacteur gespecialiseerd in internationale klimaatonderhandelingen. Maar ook anderen nemen het onderwerp mee in hun reportages zoals vorige week in een schokkend verhaal vanuit Kenia. Ook bij regioverslaggevers en de Haagse redactie staat het hoog op de agenda. In een willekeurig gekozen maand (1 mei tot 1 juni dit jaar) telde ik 31 artikelen over diverse aspecten van klimaatverandering. Dat is bijna 1,3 artikel per dag. Aan de kwaliteit en hoeveelheid kan het niet liggen dat de krant niét bekend staat als koploper in klimaatverslaggeving. Bijzondere stukken worden bovendien regelmatig gebundeld in digitale producties, zoals vorig jaar voorafgaand aan de klimaatconferentie in Glasgow: ‘de klimaatklok’. Die site heeft 68.500 unieke bezoekers gehad, wat vrij veel is. Tegelijk kostte het me veel moeite om dit pareltje terug te vinden, net als eerdere online-specials die over klimaat, natuur en ecologie zijn gemaakt. Dat vind ik alarmerend. Op de Volkskrant-website bestaan rubrieken voor wetenschap, economie, foto, sport en cultuur & media. Niet voor klimaat, ecologie of duurzaamheid. Op papier net zo: op veel pagina’s staat ‘iets’ over klimaat maar een aparte rubriek of katern heeft de krant niet, laat staan een ‘chef klimaat’ die alle deelgebieden overziet en kritische, inhoudelijke keuzes kan maken. Volgens de chef-wetenschap zou dat ook weinig zinvol zijn. Voor kansenongelijkheid, zorg en onderwijs bestaan ook geen aparte rubrieken, zegt hij. Hij ziet liever goede, originele en urgente artikelen die op eigen kracht de lezer bereiken, wat online altijd al de opdracht was. Dat is ook de mening van sommige betrokken redacteuren, waaronder degene die de reportage over vliegschaamte op Schiphol maakte. Hij schrijft liever een goed stuk voor de voorpagina dan een plichtmatig artikel om een dagelijkse of wekelijkse duurzaamheidsrubriek te vullen. ‘Hoewel het voor het imago misschien nuttig kan zijn om wel zo’n aparte rubriek te hebben.’ Alle redacteuren die ik sprak zeggen dat goede ideeën en suggesties voor klimaatverhalen altijd worden gehonoreerd. Er is ruimte voor prestigieuze en dure projecten. Dit najaar zal opnieuw een unieke serie reportages verschijnen. Maar zoals de redactie het nu heeft georganiseerd, zal de kans opnieuw groot zijn dat ook deze journalistieke parel na enige tijd onvindbaar is op de website. En zal er nog steeds geen chef-klimaat zijn die daarover woedend met haar of zijn vuist op tafel slaat. Ik begrijp dus wel waarom sommige lezers twijfelen aan de intentie van de redactie. Beeldvorming is belangrijk. Je kunt niet stilletjes ‘vol op het onderwerp’ zitten; daar hoort een gebaar of verhaal bij zolang er nog altijd meer over sport dan over het klimaat wordt geschreven. Waarom doet de krant niets om haar echte prioriteiten duidelijk te maken? Waar blijven de Volkskrant-boeken of de essaywedstrijd over dit onderwerp? Waarom geen debatkaravaan of desnoods een eigen theaterproductie? Als zich één thema leent voor journalistieke vernieuwing zonder de kritische blik en journalistieke onpartijdigheid te verliezen, is dit het wel.||https://www.volkskrant.nl/columns-opinie/waarom-is-deze-krant-geen-koploper-in-klimaatverslaggeving~b150c0b2/
2022-07-01||Lessen leren gaat misschien toch makkelijker als er wél wat koppen rollen||Dat klotegevoel dat toen is ontstaan, dat gaat nooit meer weg en dat heb jij gedaan. Veel liedjes over liefdesverdriet gaan over verse pijn of hoe de vertolker ervan er inmiddels heus bovenop is. De 22-jarige Meau bezingt vrij feitelijk dat afsluiten niet lukt, zelfs nu zij al een tijd bij de ander weg is. En de oorzaak zoekt ze niet in eigen tekortkomingen, maar in de daden van die ander, een – mijn samenvatting – manipulatieve narcist. Het enorme succes van Dat heb jij gedaan, begin dit jaar, kan komen door die troostrijke helderheid. Geen smoesjes voor wangedrag, de erkenning dat volledig herstel onmogelijk is en verantwoordelijkheid waar die hoort. Jeroen Dijsselbloem had beter naar Meau moeten luisteren. De voorzitter van de Onderzoeksraad voor Veiligheid beklaagt zich dat het kabinet zijn aanbevelingen uit een evaluatie van de eerste coronaperiode slechts in woord heeft omarmd en niet in de praktijk brengt. Terwijl we al in een volgende besmettingsgolf zitten en een duister scenario bepaald niet is uitgesloten. In deze krant zei Dijsselbloem op zich rake dingen: het kabinet heeft niet serieus gereflecteerd en premier Rutte heeft zichzelf weggetoverd toen het op voorgenomen verbeteringen aan kwam. Alleen mag Dijsselbloem zich dat ook zelf aantrekken. Hij is een bestuurlijke insider die een technocratisch rapport over uitvoering heeft afgeleverd. Deels komt dat door de beperking van zijn functie: het kabinet wist vast wat het deed toen het de evaluatie uitbesteedde aan een orgaan dat lessen voor veiligheid moet trekken en niet over schuld en aansprakelijkheid gaat. Maar dat Dijsselbloem nergens op een serieuze manier vooronderstellingen onder de corona-aanpak ter discussie stelt, is zijn eigen keus en niemand had hem gevraagd nog voor hij met zijn onderzoek kwam te waarschuwen voor een vermeende afrekencultuur. Het klinkt zo mooi, dat het niet moet gaan om rollende koppen maar om leren voor de toekomst. Het lastige is dat het in grote kwesties nooit alleen gaat om organogrammen, middelen en bevoegdheden, maar altijd in de eerste plaats om waarden. Het was niet alleen de ‘pandemische paraatheid’ die door covid-19 op de proef werd gesteld, maar vooral het wereldbeeld en de bijbehorende reflexen van degenen aan de macht. Hoe zeer hechtten zij aan menselijk leven en aan kwaliteit van leven? Hoe belangrijk vonden zij het om met Nederland als geheel door de crisis te komen in plaats van die op te delen in vertegenwoordigers van deelbelangen? Welke verhouding zagen zij tussen overheid en burgers? Dan kun je je er nu wel over opwinden dat premier Rutte en minister Kuipers precies de formele verantwoordelijkheden bij zichzelf wegschuiven waarvan jij net had opgeschreven dat ze die op zich moesten nemen, maar dat lijkt me een moment om wakker te worden: ze wíllen die verantwoordelijkheden niet. Omdat hun filosofie is dat iedereen het zelf maar moet uitzoeken en omdat het ze politiek slecht uitkomt. En al is de bereidheid om te leren er oprecht – misschien niet bij de politieke top of de meest zichtbare adviseurs, maar bij uitvoerders – dan nog vinden de meesten van ons fouten toegeven veel moeilijker dan we beseffen. Niet slechts toegeven aan de buitenkant, om verhoudingen te herstellen, maar ten diepste, van binnen. Dat gaat gepaard met schuld, schaamte en aangetast zelfvertrouwen. Bij de corona-aanpak heb je het over mensen die vaak al jaren bezig zijn, onder extreme omstandigheden. En over besluiten met gigantische repercussies: meer of minder maatschappelijke ontwrichting, meer of minder doden. Als je dan zegt: ‘we kijken er niemand specifiek op aan hoor, maar leer nou toch allemaal je lesje’, vraag je het onmogelijke. Geen wonder dat de mantra ‘geen schuldigen aanwijzen’ vooral wordt aangegrepen om hartgrondig straatjes schoon te vegen. Dat lerend vermogen in het openbaar bestuur, waar is dat nou eigenlijk te vinden? Van de illegale vermogensbelasting tot de chaotische asielopvang, van het verwaarloosde leger tot de aardbevingsschade in Groningen en van het stikstofdrama tot het toeslagenschandaal: Nederland draait zichzelf momenteel vast in hersteloperaties. Zo zeer dat eventuele ambities voor de toekomst achter de horizon zijn verdwenen. Maar leren is meer dan in paniek noodverbanden aanleggen. En voor dat leren ontbreken telkens de voorwaarden: het zonder smoesjes onder ogen zien van misstappen, erkenning dat volledige reparatie onmogelijk is en het leggen van verantwoordelijkheid waar die hoort. Zeg maar de Wet van Meau. Rakere evaluaties over de coronacrisis verschijnen pas over decennia vrees ik. Ook de parlementaire enquête zal er nog te dicht op zitten. Daarbij, hoe beoordeel je zo’n ten diepste politiek vraagstuk met een commissie waarin zelfs het parallelle universum van de fascisten is vertegenwoordigd? Nee, het is veel makkelijker gezegd dan gedaan, dat lessen leren. Schuldigen aanwijzen is onvoldoende, en ook verre van ideaal maar zou het toch niet onmisbaar zijn om op korte termijn enig effect te sorteren? Stel vast wie wat heeft gedaan – of nagelaten – en met welke gevolgen. Laat er een zwik opstappen. En hoop dat een volgende ploeg met frisse blik begint en weet: zó gaan wij het in elk geval niet doen. Zeg, kortom, soms toch maar gewoon: ‘Dat heb jij gedaan.’ Wij burgers ook trouwens, bij verkiezingen. Waarom maken leiders zo vaak dezelfde fouten? Omdat ze niet op zoek gaan naar hun eigen ongelijk, legt econoom Marilieke Engbers uit, die tientallen keren als vlieg op de muur meeluisterde aan de top van bestuurlijk Nederland. Zij spreekt met Kustaw Bessems in de Volkskrant-podcast Stuurloos:||https://www.volkskrant.nl/columns-opinie/lessen-leren-gaat-misschien-toch-makkelijker-als-er-wel-wat-koppen-rollen~bbca32c2/
2022-07-01||Wat zullen de geschiedenisboeken zeggen over Emmanuel Macron?||Het is jammer dat we geen idee hebben hoe er over honderd jaar zal worden geschreven over de toonaangevende politici uit de tijd waarin we leven. In het geval van Emmanuel Macron is dat extra jammer. Dát deze Franse president in de geschiedenisboeken van 2122 meer ruimte zal claimen dan veel voorgangers, kun je namelijk nu al zien aankomen. Wie gelooft dat het lot Europa in het algemeen, en Frankrijk in het bijzonder, gunstig gezind zal zijn, kan voorzien dat hoofdstuk 3 in De EU in de 21ste eeuw de titel ‘Het mirakel Macron’ zal dragen. ‘In 2017 kreeg Frankrijk met de toen slechts 39-jarige Emmanuel Macron eindelijk de president die het al zo lang nodig had. Dankzij een combinatie van jeugdige energie, moed en geslepenheid volbracht hij dat o zo lastige karwei waar zijn voorgangers hun tanden op hadden stukgebeten: deze glorieuze natiestaat van weleer de 21ste eeuw binnenloodsen. ‘Typerend voor Macron was zijn vermogen dingen scherp te zien en toch een heel eigen koers te varen. Psychologen zagen een blauwdruk voor zijn succes in de originaliteit van zijn partnerkeuze. Als 15-jarige werd hij verliefd op zijn 24 jaar oudere lerares dramaturgie Brigitte Trogneux. Zijn omgeving ontstak in woede, maar hij volhardde en bereikte samen met haar de top. Dat liefdesavontuur bleek een training voor het omgaan met politieke weerstand. Hij was amper president of de gele hesjes stonden al in Parijs. ‘De politieke nostalgie bloeide in die jaren als nooit tevoren. Marine Le Pen op rechts en Jean-Luc Mélenchon op links lokten kiezers met geromantiseerde versies van het Frankrijk van 1960. Maar als geboren visionair kon Macron deze reactionaire politici doorzien. Wat zulke tegenstanders ook probeerden, de klok zestig jaar terugzetten konden ze niet. Het vergde kunst- en vliegwerk. Bloed, zweet en tranen. Maar aan het einde van Macrons presidentschap in 2027 was Frankrijk een efficiënter, competitiever, groener, toleranter én bescheidener land. Zonder wat tegenwoordig macronisering heet, had de EU wellicht niet overleefd.’ Wie minder optimistisch is, kan vrezen dat hoofdstuk 3 van De EU in de 21ste eeuw ‘Macron en malheur’ gaat heten. ‘In zijn roman Onsterfelijkheid verzucht Milan Kundera, Tsjechische balling in Parijs, ‘O Frankrijk, oud, oud land!’ Kundera bedoelt dat niet flatteus. Hij ziet een land dat niet alleen topzwaar is van verleden, maar óók te gehecht aan zijn oude zelf om werkelijk te kunnen veranderen. De laatste Franse president die de illusie koesterde dat hij dit logge, nostalgische land de 21ste eeuw kon binnenloodsen, was Emmanuel Macron (1977-2076). ‘Hij kwam in 2017 onverwacht aan de macht vanwege de impopulariteit en schandalen van de gaullistische en de socialistische kandidaten. Zijn tragiek was dat zijn tomeloze energie en ideeënrijkdom zich niet vertaalden in grote beleidssuccessen. Soms leek het zelfs alsof hij minder voor elkaar kreeg als hij zich extra hard inspande. De overeenkomst tussen zijn intensieve pogingen om het Franse pensioenstelsel te hervormen en om een oorlog in Oekraïne te voorkomen, was dat ze vruchteloos waren. Zijn herverkiezing in april 2022 dankte hij niet aan zijn populariteit, maar aan de angst voor extreem-rechts. ‘De parlementsverkiezingen van juni 2022 bezegelden uiteindelijk zijn politieke lot: hij was daarna veroordeeld tot compromissen met exact diegenen die hij buitenspel had willen zetten. In de presidentsverkiezingen van 2027 gebeurde wat onvermijdelijk was geworden. Maar tot aan zijn dood op 99-jarige leeftijd in 2076 bleef Macron met zijn denktank La nouvelle France onvermoeibaar plannen lanceren voor een nieuw Frankrijk.’ Wat denkt u?||https://www.volkskrant.nl/columns-opinie/wat-zullen-de-geschiedenisboeken-zeggen-over-emmanuel-macron~b6161ea4/
2022-07-01||Grote techbedrijven infiltreren in de medische sector en dat is een kwalijke zaak ||Een zeldzame variant van de ziekte van Parkinson heerst in de familie van Sergey Brin, mede-oprichter van Google. Mede hierom investeert Google flink in onderzoek naar deze ziekte. Zo is in Engeland DeepMind, een zusterbedrijf van Google, samen met de NHS (National Health Service) betrokken bij verschillende medische onderzoeken, waaronder een groot parkinsononderzoek. Zulke samenwerkingen hebben de belangstelling van de Frans-Israëlische filosoof Tamar Sharon (46). Hoe verandert de zorgpraktijk door de aanwezigheid van techbedrijven? Welke risico’s voor de toekomst zijn er? Vanuit haar werkkamer op de negentiende verdieping van het Erasmusgebouw in Nijmegen heeft Sharon een spectaculair uitzicht over de bosrijke omgeving van de stad. Desondanks is de hoogleraar filosofie, digitalisering en samenleving geen wetenschapper die de wereld peinzend beziet vanuit een ivoren toren. Drie jaar geleden kwam ze naar de Radboud Universiteit om iHuB op te starten, een interdisciplinair onderzoekscentrum op het gebied van digitalisering en samenleving. Binnen iHub werken filosofen samen met computerwetenschappers, juristen, gedragswetenschappers en sociologen. Sharon geeft er leiding aan Digital Good, een door de Europese onderzoeksraad geïnitieerd onderzoeksproject naar de ‘Googlization’ van de zorg, oftewel naar de invloed van techbedrijven op de medische sector. Het doel van het vijfjarige onderzoeksproject is om richtlijnen te ontwikkelen voor samenwerkingen tussen techbedrijven en de zorg, en mogelijk beleid op dit vlak, want dat is er volgens haar nog te weinig. Maar, zoals het een filosoof betaamt, draait het eerste deel van haar project om het zorgvuldig formuleren van het probleem. ‘Ja, het startpunt van ons onderzoek is dat er risico’s zijn verbonden aan de komst van Big Tech in de medische sector. Als er wordt nagedacht over de gevaren van digitalisering voor de samenleving, gaat het vaak over het risico van privacyschending of dat van commercialisering. Wat gebeurt er met onze data? Gaan grote marktspelers mee bepalen wie er recht heeft op zorg? Dat zijn inderdaad risico’s, maar ze vormen maar een deel van het gehele plaatje. De techbedrijven leggen momenteel de digitale infrastructuur aan voor medisch onderzoek, voor het opslaan en analyseren van data en het diagnosticeren van ziektes. Ze hoeven niet zelf bij de data te kunnen om toch invloed uit te oefenen. Waar het om gaat, is dat de techbedrijven de digitale expertise hebben waarvan de sector in toenemende mate afhankelijk wordt. En die expertise is niet alleen hun toegangskaartje tot de medische sector, maar ook tot het onderwijs, de transportsector, de publieke sector, en ga zo maar door. Om de risico’s daarvan te overzien, hebben we een ander kritisch raamwerk nodig.’ Daar komt Michael Walzer om de hoek kijken. Walzer (1935) is een Amerikaanse politicoloog en filosoof, onder meer bekend van het boek Just and Unjust Wars uit 1977. In het eveneens invloedrijke Spheres of Justice uit 1983 schrijft hij dat liberale samenlevingen bestaan uit verschillende ‘sferen’, waaronder de sfeer van de markt, de politieke sfeer, de familiesfeer, de gezondheidssfeer, et cetera. Alle sferen hebben hun eigen waarden en rechtvaardigheidsprincipes, die bepalen hoe de zaken er zijn verdeeld. Binnen een sfeer kan er ongelijkheid bestaan: in de marktsfeer zijn sommige mensen rijker dan andere, in de politieke sfeer heeft de één meer macht dan de ander. Wat men in een rechtvaardige samenleving níét wil, stelt Walzer, is dat ongelijkheid in de ene sfeer zich uitspreidt naar een andere. Dat iemand rijker is, zou hem niet in staat moeten stellen om stemmen te kopen, of betere gezondheidszorg te krijgen. Dat iemand politieke macht heeft, zou niet moeten betekenen dat hij schimmige deals mag sluiten in de marktsfeer. Het inzetten van voordelen uit de ene sfeer om voordelen te krijgen in een andere sfeer noemt Walzer een ‘sfeertransgressie’. In een rechtvaardige samenleving blijven voordelen binnen een sfeer volgens hem beperkt tot die ene sfeer. ‘Hoewel Walzer in 1983 niet schreef over het internet of digitale technologie, kunnen we vandaag de dag denken over een ‘digitale sfeer’, waar waarden zoals efficiency, optimalisatie en standaardisatie centraal staan. Het benoemen van een digitale sfeer geeft ons een beter inzicht in het fenomeen dat we willen analyseren: de risico’s van de uitbreiding van grote techbedrijven in sectoren waarin ze niet oorspronkelijk actief waren en waarin andere waarden belangrijk zijn. Techbedrijven hebben niet de domeinexpertise die past bij hun invloed in bijvoorbeeld het onderwijs.’ ‘In de Verenigde Staten heb je Google Reference Schools en Microsoft Showcase Schools. Alle hardware en software in deze scholen is van Google of Microsoft. Op hogeschoolniveau worden studenten opgeleid tot Microsoft-datawetenschapper, of Google-datawetenschapper. Zo zit de onderwijssfeer van onder tot boven vast aan de techbedrijven. Ook in Europa gebeurt dit steeds meer. ‘In Europese samenlevingen worden infrastructuren, zoals de spoorwegen, van oudsher ontwikkeld en onderhouden door de staat, of door bedrijven die door de staat worden gereguleerd. Maar de digitale infrastructuren zijn in het bezit van bedrijven, zonder dat ze de verantwoording hoeven af te leggen die normaal gesproken samengaat met betrokkenheid bij de publieke sector.’ Hoe snel de macht van de techbedrijven om zich heen grijpt, is te zien op de Sphere Transgression Watch, een tool die het Digital Good-projectteam ontwikkelde. Deze biedt de mogelijkheid om van negen grote Amerikaanse en Chinese techbedrijven te zien in welke sferen ze zich sinds 2010 hebben begeven. Neem Alphabet. Het moederbedrijf van de zoekmachine Google is onder meer actief in de sferen gezondheid, onderwijs, wetenschap, politiek, juridisch, financieel, communicatie en duurzaamheid. In de tool staan negentien sferen weergegeven als cirkels. Hoe groter een oranjerode vlek in een cirkel, hoe dikker de vinger in de pap van de techsector. De gezondheidssfeer kleurt fel oranjerood. Ook in de sferen onderwijs, vrije tijd en transport is Big Tech alomtegenwoordig. Inmiddels heeft het projectteam ongeveer duizend voorbeelden van sfeertransgressies op de site verzameld. Ieder persbericht of artikel waarin een nieuw initiatief van een techbedrijf wordt aangekondigd buiten de sector waarin ze oorspronkelijk actief waren, telt in principe mee. Het moet gaan om een concrete productlancering, samenwerking of investering, geen vage beloften. Zo lanceert Apple in juni een nieuw coachingprogramma voor docenten en is het Amerikaanse softwarebedrijf Palantir uitverkoren om de medische data van miljoenen Britse patiënten te gaan beheren. ‘De eerste rode vlag is privacy. Wat gebeurt er met alle verzamelde data? Belangrijk, maar pas het topje van de ijsberg. De focus op privacy ontneemt ons het zicht op bredere risico’s, zoals het risico op wat econoom Mariana Mazzucato ‘dubbel betalen’ noemt. Iedere technologie die is ontwikkeld met behulp van publieke onderzoeksgelden en die vervolgens wordt ‘vermarkt’, zoals de coronavaccins, laat de samenleving dubbel betalen. Een typisch businessmodel is dat een techbedrijf een algoritme ontwikkelt dat de samenwerkingspartner gratis mag gebruiken voor de duur van het contract. Stel dat Alphabet een algoritme ontwikkelt dat een vorm van huidkanker kan diagnosticeren op basis van medische data; die datasets zijn tot stand gekomen met publieke onderzoeksgelden, maar het eindproduct is eigendom van het techbedrijf. Als het contract afloopt, moet de samenleving betalen om het te mogen blijven gebruiken.’ ‘Daarnaast drukken techbedrijven hun stempel op onderzoeksvragen in de medische sfeer. Natuurlijk is de ziekte van Parkinson vreselijk en moet er vooral in onderzoek worden geïnvesteerd, maar willen we dat mensen als Sergey Brin meebepalen welk onderzoek er plaatsvindt? Elon Musk van Tesla investeert in onderzoek naar het uploaden van onze hersenen naar computers. Zou dat prioriteit moeten hebben in de onderzoeksagenda’s van onze samenleving?’ Een ander risico is volgens Sharon dat techbedrijven waarden en expertises meebrengen die haaks staan op die van een sfeer. Zo werd de ontwikkeling van nationale corona-notificatie-apps beïnvloed door Google en Apple, die samenwerkten aan een API (Application Programming Interface) voor de apps, waarmee verschillende softwaresystemen informatie kunnen uitwisselen. Dankzij de API werkten de CoronaMelder en de buitenlandse varianten van deze app zowel op een iPhone als op een Android-smartphone. Eén van de zaken waarover een beslissing moest worden genomen, was de vraag of de verzamelde data centraal of decentraal zou worden opgeslagen. Een aantal epidemiologen pleitte voor centrale opslag, onder beheer van bijvoorbeeld de GGD’s of de overheid’, zegt Sharon. ‘Vanuit privacy-oogpunt is dat misschien niet de beste optie, maar tijdens een pandemie is het belangrijk om overzicht te houden over de infectieverspreiding. Bovendien was een aantal landen, waaronder Duitsland en het Verenigd Koninkrijk, al bezig met het ontwikkelen van een gecentraliseerde app. Google en Apple drongen echter aan op gedecentraliseerde opslag. Ze kregen hun zin. Landen die wilden dat hun corona-apps op iOS en Android zouden draaien, moesten overstappen naar gedecentraliseerde data-opslag. Ze kregen minder zicht op de verspreiding van het virus dan ze hadden gewild. In dit opzicht bepaalden de techbedrijven hoe we de pandemie bestreden.’ ‘Je hoort me ook niet zeggen dat de techbedrijven niets van waarde meebrengen. Maar er moet regelgeving zijn over wie er aan de knoppen mag zitten. Het punt is dat veel overheden en domeinexperts vóór centralisatie waren en ze het toch verloren van de eisen van Big Tech. Willen we dat deze bedrijven zo’n belangrijke rol spelen in de volksgezondheid?’ ‘Dat juist Google en Apple aandrongen op decentrale opslag, komt doordat zij zich bewust zijn van hun imago als dataplunderaars. Privacy dient inmiddels als een rookgordijn voor deze bedrijven. Het is niet zo moeilijk om privacyvriendelijk te zijn als je businessmodel draait om het ontwikkelen van infrastructuur. De publieke fixatie op privacy- en datavriendelijkheid stelt ze juist in staat om toegang te krijgen tot nieuwe sferen.’ ‘Als er al sprake is van een masterplan, dan is het niet erg doordacht. Het businessmodel van deze bedrijven lijkt eerder op dat van het casino: ze zijn groot genoeg om risico’s aan te gaan en te experimenteren. De logica is om ergens voet aan de grond te krijgen en uiteindelijk een manier te vinden om geld te verdienen aan onze groeiende afhankelijkheid van hun producten. ‘Die mentaliteit vertaalt zich ook in veel mislukkingen. Veel initiatieven in de gezondheidssfeer zijn lang niet zo succesvol als de techbedrijven rond 2014 hadden voorzien. Zo bleek IBM Watson, hét paradepaardje van AI in de gezondheidszorg, niet het wondermiddel dat de wereld was beloofd. De belofte was dat de kunstmatige intelligentie dokters overal ter wereld kon adviseren over welke behandeling het beste was voor de patiënt in kwestie, dankzij training met grote hoeveelheden medische data. Maar de behandeladviezen bleken niet altijd universeel bruikbaar. IBM Watson kwam bijvoorbeeld met aanbevelingen voor behandelingen die niet werden vergoed door Koreaanse zorgverzekeringen. Daar hadden de Koreaanse patiënten dus weinig aan.’ ‘Zolang we maar niet over het hoofd zien hoeveel schade er onderweg kan worden aangericht, doordat sectoren veranderen op een manier die aansluit bij de belangen en waarden van deze bedrijven.’ ‘Is dat zo?’ Even tuurt Sharon uit het raam. ‘Hebben we werkelijk de mate van digitalisering nodig die zij graag zien? Innovatie hoeft niet altijd digitale innovatie te zijn. Je kunt ook investeren in betere arbeidsvoorwaarden voor verpleegkundigen. Digitalisering is vaak nuttig, maar moeten het per se producten uit de private sector zijn? Ook dat staat niet vast. We kunnen onze eigen digitale infrastructuur bouwen, zoals SURF, de ICT-coöperatie van Nederlandse onderwijs- en onderzoeksinstellingen, dat doet voor onderwijs. En ten slotte, als we het erover eens zijn dat deze bedrijven sommige dingen echt het beste kunnen, dan moeten we investeren in de voorwaarden die we ze opleggen. Hoe kunnen we met ze samenwerken zonder dat we er als samenleving op achteruit gaan?’ ‘Laat ik voorop stellen dat ik blij ben dat de Europese Commissie poogt er iets aan te doen. Ik ben nog bezig met het uit elkaar peuteren van al die nieuwe Europese wetten, maar één van de problemen die ik zie, is dat ze vooral gericht zijn op een eerlijker verdeling van de markt en de bescherming van consumenten. Maar niet alle sferen zijn markten. Sommige sferen zijn publieke sectoren, zoals onderwijs en openbaar bestuur. Ze vervullen basisbehoeften vanuit hun eigen publieke waarden, zoals autonomie, veiligheid en inclusie. Daarom hebben ze bescherming nodig tegen de push van digitalisering en de bijbehorende waarden als efficiëntie, optimalisatie en kostenreductie. Wellicht hebben we overkoepelende wetgeving nodig, die de sferen overstijgt. Zoiets als het milieurecht, dat tot doel heeft om de kwaliteit van onze leefomgeving te beschermen. We missen regulering die publieke waarden tegen de waarden van de digitale sfeer beschermt.’ Geboren: New York, 1975 Opgegroeid in de Verenigde Staten en Frankrijk. 2011: Gepromoveerd aan Bar-Ilan University in Israël. 2013: Universitair docent aan de Universiteit Maastricht. 2018: Start Interdisciplinary Hub for Digitalization and Society (iHub), met hoogleraar security, privacy en identity Bart Jacobs. 2021: Voorzitter van de afdeling Ethiek en Politieke Filosofie aan de Faculteit der Filosofie, Theologie en Religiewetenschappen van de Radboud Universiteit Nijmegen. 2021: Hoogleraar Filosofie, digitalisering en samenleving aan de Radboud Universiteit. 2022: Lid van de European Group on Ethics in Science and New Technologies (EGE), een adviescommissie voor de Europese Commissie.||https://www.volkskrant.nl/columns-opinie/grote-techbedrijven-infiltreren-in-de-medische-sector-en-dat-is-een-kwalijke-zaak~b38ee49d/
2022-07-01||‘Dat je bent afgehaakt, is niet je eigen schuld’||Uit een plastic mapje pakt Josse de Voogd een A4’tje dat hij al 24 jaar bewaart. Het is de kaart van Nederland, met daarop alle routes getekend die hij sinds 28 juli 1998 heeft afgelegd. Rond Schagen, Amsterdam, Utrecht en Nijmegen – de regio’s waar hij heeft gewoond – heeft hij met een balpen zoveel lijntjes getrokken dat het blauwe vlekken geworden zijn. Maar zijn sporen zijn ook op de rest van de kaart te vinden. ‘Ik ben in elke gemeente geweest’, zegt De Voogd. ‘En op termijn wil ik in elk dorp geweest zijn. Soms ga ik ergens heen omdat ik het mooi vind. Maar ik ga soms ook specifiek naar een blinde vlek op de kaart, of naar een plek met een opvallende verkiezingsuitslag.’ Hij ontvangt in zijn nieuwe huis. Onlangs verruilde hij de stad voor een sociale huurwoning in een dorp. Als hij nu naar buiten kijkt, ziet hij een speeltuintje omringd door jarenzeventigbouw, een gemiddelde wijk die overal in Nederland zou kunnen liggen. Maar als electoraal geograaf ziet hij meer. ‘Bijzonder hoe een verhuizing van een grote stad naar een dorp tot een ‘diversere’ leefomgeving leidt. Qua klasse, leeftijd en kleur. Qua buren, speelkameraadjes en schoolklas. Het doet opnieuw beseffen hoe gesegregeerd die stad was’, twitterde hij daags na de verhuizing. De Voogd speurt naar patronen op de kaart én bij zijn reizen door Nederland. Buurten waar vaak GroenLinks wordt gestemd? Daar hebben opvallend veel huizen een blauweregen naast de voordeur. ‘Laatst zag ik er nog een mooi voorbeeld van in Rotterdam-Zuid’, zegt hij. ‘Om yuppen te lokken hebben ze bij elk huis alvast een bankje en een blauweregen geplaatst.’ In de PVV-gezinde buurten zijn het eerder de tegeltuinen die domineren. Over esthetische en electorale voorkeuren ging zijn eerste boek, Bakfietsen en rolluiken uit 2011. Hij werkte aan verschillende universiteiten en op het wetenschappelijk bureau van GroenLinks, maar verrichte het grootste deel van zijn werk als zelfstandig onderzoeker en publicist. Als chronisch zieke kan hij zo beter zijn eigen werkritme bepalen en bewaken – waarover later meer. De electoraal geograaf is een veelgevraagd deskundige in de media, bijvoorbeeld op de uitslagenavond van de gemeenteraadsverkiezingen bij de NOS. Dit jaar publiceerde De Voogd samen met René Cuperus, onderzoeker aan het Clingendael Instituut en voormalig Volkskrant-columnist, de Atlas van afgehaakt Nederland. Aan de hand van factoren als stemgedrag, armoede, opleiding en gezondheid brengen ze geografisch de kloof in beeld tussen wat zij omschrijven als buitenstaanders en gevestigden. De term ‘afgehaakt’ ontlenen ze aan de commissie-Remkes. Die stelde in 2018 dat ‘de parlementaire democratie op dit moment niet voor iedereen goed werkt’ en dat sommige burgers ‘dreigen af te haken of al afgehaakt zijn’. Het gaat om ongeveer eenderde van de bevolking, concluderen De Voogd en Cuperus. Soms hanteren de auteurs de term ‘tot afgehaakt gemaakte’. ‘Die mensen hebben er nooit zelf voor gekozen’, zegt De Voogd. ‘Met die term zeggen we: dat je bent afgehaakt, is niet je eigen schuld. We wijzen juist ook naar de bovenlaag. Die heeft allerlei processen in gang gezet waardoor een deel niet meer meedoet.’ ‘Dat je niet aan de knoppen zit. Of dat de knoppen niet draaien voor jou. Ik denk niet dat iedere hogeropgeleide in Nederland aan de knoppen zit, maar de koers van de samenleving is vaak ten gunste van deze groep en niet ten gunste van de andere. Daardoor dreigt een deel democratisch af te haken. Ze merken: onze belangen worden nooit vertegenwoordigd. We kijken daarbij naar de niet-stemmers en naar kiezers die stemmen op een bonte verzameling buitenstaander-partijen, waar we zowel de PVV als bijvoorbeeld Denk en de SP onder scharen.’ De Voogd staat op en pakt de Atlas van afgehaakt Nederland erbij. Hij wijst op een matrix die is ontleend aan het Sociaal en Cultureel Planbureau. De ene as is het antwoord op de vraag: gaat het de goede kant op met Nederland? De andere as is een verdeling op basis van de vraag hoe tevreden mensen zijn met hun eigen leven. Rechts bovenin staan de mensen die het meest tevreden zijn met hun eigen leven en de koers van het land. De twee verste stipjes in die hoek zijn de stemmers van VVD en D66. Iets meer richting het midden staan in een wolkje bij elkaar: lezers van de Volkskrant en NRC, mensen die universitair of hbo-geschoold zijn, en stemmers van PvdA, GroenLinks en CDA. Rond het midden zweven de mensen die De Telegraaf en AD lezen, de mavo hebben gedaan en modaal verdienen – de gemiddelde Nederlander. In een schuine lijn vanaf het midden richting de linkeronderhoek van de ontevredenheid vind je achtereenvolgens: kijkers van Editie NL, kiezers van Partij voor de Dieren, niet-stemmers en, in de verste uithoek, PVV-aanhangers. ‘Dit schema is tekenend voor Nederland’, zegt hij. ‘We hebben het als basis genomen om te bepalen welke partijen buitenstaanders en gevestigden representeren. Wat je ziet: al die partijen in de linkeronderhoek doen niet of nauwelijks mee. En de partijen in de rechterbovenhoek allemaal wel.’ ‘GroenLinksers raken inderdaad soms geïrriteerd door die analyse: we zitten helemaal niet in de regering, zeggen ze dan. Maar ik zie GroenLinks als deel van het establishment. In steden zitten ze in de coalitie, ze hebben een partij-elite die sterk vertegenwoordigd is in de instituties. Bij lezingen kom ik ook altijd veel GroenLinksers tegen. Het zijn actieve, betrokken mensen die hun weg weten in het systeem.’ ‘Op zich kun je zeggen: de samenleving is gewoon verdeeld. Het lastige is alleen dat we volledig door de rechterbovenhoek worden bestuurd. Dat is niet hoe een democratie hoort te functioneren. Normaal is grofweg: je hebt een linker- en rechterkant, en om en om regeert de één of de ander. Maar hier zit er nooit wisseling tussen. Je ziet hoogstens dat het bestuur iets van kleur verschiet. Soms mag het CDA niet meedoen, soms de PvdA niet.’ ‘In zekere zin klopt dat ook. De aanhang is meer over Nederland verspreid dan vroeger, en qua opleidingsniveau en leeftijd ook vrij divers. Maar de kiezers zitten wel merendeels in de optimistische hoek: het gaat ze voor de wind. Voor hen zullen problemen in Nederland vaak een ver-van-mijn-bedshow zijn. Dan is het lastig voor te stellen hoe moeilijk het je gemaakt kan worden als dingen misgaan. ‘Die kritiek heb ik niet alleen op de VVD, maar ook op een partij als GroenLinks. In het partijprogramma staan allemaal sociale plannen, maar toch voel je: jullie hebben dit niet zelf doorleefd. De partij had ooit een sympathiek plan om alle jongeren op hun 18de verjaardag 10 duizend euro te geven als startkapitaal. Bij mij en anderen gingen direct de alarmbellen af: straks moeten hun ouders dat aan de schuldhulpverlening afdragen en wordt de bijstand gekort. In die zin is er wel een verschil met de SP. Het wekt geen verbazing dat die partij als een van de eerste alert was op de toeslagenaffaire: ze is veel meer geworteld in de groepen waar het sneller misgaat.’ ‘Als je de tegenstellingen niet op een gezonde manier kanaliseert, krijg je radicalisering. Als je kijkt naar het uiterst rechtse stemgedrag van jonge mensen in het noordoosten zie je dat nu al gebeuren. Dat buitenstaandergeluid zou op een veilige manier ingekapseld moeten worden. Anders gaat het z’n eigen radicale weg. Of het wordt een keer zo groot dat het de meerderheid haalt, wat in Frankrijk al dichtbij was.’ In de Atlas van afgehaakt Nederland is gezondheid een belangrijke voorspeller voor de mate waarin iemand een buitenstaander of gevestigde is – een factor die vaak over het hoofd wordt gezien, vindt De Voogd. Hij stuitte op een patroon toen hij eens door de Zorgatlas bladerde, een rapport waarin gegevens van het RIVM, de GGD en het CBS gecombineerd worden. De kaart van de verdeling van obesitas in Nederland bleek opmerkelijke gelijkenissen te vertonen met de geografische verspreiding van PVV-stemmers. Hetzelfde gold voor de kaart van medicijngebruik. ‘De gezondheidskaart is dé politieke kaart van Nederland’, zegt hij. ‘Gezondheid is een betere voorspeller voor stemgedrag dan inkomen. Je hebt plekken waar het opleidings- en inkomensniveau relatief laag is, maar waar de sterke sociale samenhang mensen een buffer lijkt te bieden die ellende dempt en als vangnet dient. Die cohesie maakt minder eenzaam en dus gezonder. In die gebieden is de opkomst bij verkiezingen relatief hoog en wordt er weinig op protestpartijen gestemd.’ Andersom zijn er ook gebieden die er juist negatief uitspringen qua gezondheid en waar de opkomst laag is en het aandeel proteststemmen hoog, zoals het westen van Noord-Brabant. Dat De Voogd zo’n grote affiniteit heeft met de afgehaakten, komt ook doordat hij zelf aan de verkeerde kant van de gezondheidskloof staat. Hij weet hoe het is om te wankelen op het randje van een onzeker bestaan, inclusief het bureaucratische doolhof dat hoort bij de afhankelijkheid van overheidsregelingen. Tijdens een reis in de Andes in 2005 kreeg hij de ziekte van Pfeiffer en hoogteziekte. Hij werd nooit helemaal beter. Sinds die tijd voelt hij zich dagelijks grieperig en vermoeid. Uiteindelijk kreeg hij de diagnose chronisch vermoeidheidssyndroom: ME/CVS. Lang probeerde hij een gedeeltelijke arbeidsongeschiktheidsuitkering te krijgen, tevergeefs. ‘Je moet enorm bedreven zijn om het Nederlandse stelsel te begrijpen. Dat vond ík al lastig, laat staan iemand die niet opgeleid en talig is. Mensen raken verstrikt in het systeem.’ Het alternatief was de bijstand. ‘Je moet dan aan erg strenge regels voldoen. De studie afmaken mocht niet. En ook daar werd ingezet op werk, ondanks de klachten. Ze controleren elke cent die je uitgeeft, alle hulp die je krijgt. Dat is terreur.’ Zo goed en zo kwaad als het ging voltooide hij zijn studies en ging hij aan het werk. Hij kreeg twee kinderen, van wie een zoon een vorm van autisme heeft. Sindsdien vermoedt hij dat hij ook op het autistische spectrum zit, aangezien het erfelijk is. ‘Ik moet gestructureerd leven vanwege mijn ziekte, maar kan ook erg overvallen worden door situaties met veel prikkels. Ik kan er ook niet goed tegen om in groepen te vergaderen of tegen ingewikkelde kantoorpolitiek.’ Onlangs was De Voogd als klankbordlid betrokken bij een onderzoek van de Eerste Kamer naar de effectiviteit van antidiscriminatiewetgeving. ‘Daar heb ik onder meer benadrukt hoe lastig het is om in een kwetsbare positie je recht te halen.’ Hij leeft van lezingen, media-optredens en losse opdrachten, zoals de Atlas van Afgehaakt Nederland, die is gefinancierd door het ministerie van Binnenlandse Zaken. Maar zonder het vaste inkomen van zijn vrouw, die verstandelijk gehandicapten begeleidt, had hij zijn carrière niet kunnen opbouwen. ‘Zij is mijn vinkje’, zegt hij, verwijzend naar De zeven vinkjes van Joris Luyendijk. Hij ergert zich vaak dood aan het debat over privileges, vooral aan de progressieve, activistische kant daarvan, wat ‘woke’ is gaan heten. ‘De meer stugge kant van dat debat is zo rabiaat: de witte man zou altijd in het voordeel zijn. Ja, witte mannen zullen vaak bepaalde voorrechten hebben, maar je moet dat niet absoluut maken.’ Hij neemt zijn eigen situatie als voorbeeld. ‘Ik kamp met mijn gezondheid en een zoon met een beperking. Als een vrouw zegt daardoor parttime te willen werken, is het iets makkelijker dat ook te doen. Als man is fulltime de norm. Wanneer mannen kinderen krijgen wordt hun niet de vervelende vraag gesteld: hoe ga je werk met thuis combineren? Maar ik heb juist verschrikkelijk gemist dat die vraag niet werd gesteld.’ ‘Bij allebei. Ik voel me dubbel genaaid. Ik voel me door die oude conservatieve structuur gedwongen tot iets wat ik eigenlijk niet kan. Maar om hulp vragen ligt ook lastig, want ik ben toch de geprivilegieerde man.’ ‘Maar het wórdt ook heel persoonlijk gemaakt. En dat heb ik zien veranderen, want ik ben 20 jaar lid van GroenLinks geweest. Die partij is altijd anti-racistisch en feministisch geweest, maar dat heeft nooit gebeten met oog hebben voor andere zwakkeren. Nu wel. Je wordt tegen elkaar uitgespeeld. Ze zeggen: in wat voor rotsituatie jij ook zit, jij bent altijd beter af. Je wordt als witte kwetsbare man door witte kansrijken onder druk gezet om je privileges te erkennen. Nou, dat weiger ik gewoon.’ ‘Ze zijn er wel, maar je kunt ze niet gebruiken als het tegenzit. Er is een mooie studie naar gedaan. Antropoloog Talitha Stam, van de Erasmus Universiteit, onderzocht witte meisjes uit achterstandswijken in Rotterdam. Stam is zelf een vrouw van kleur, dan kun je wat veiliger iets over dit thema beweren, vermoed ik. Je begint in een situatie met voorsprong als je wit bent. Dat was ook bij die meisjes. Ze komen er wel, was de gedachte. Maar op het moment dat die meisjes een probleem kregen, werd dat minder gezien. ‘Dat herken ik wel. Zolang ik over m’n onderzoek praat, wordt dat heel serieus genomen. Misschien wel serieuzer dan wanneer ik een vrouw was geweest. Maar het is ook moeilijker om hulp te vragen. De meeste directeuren zijn mannen, maar de meeste daklozen ook. Of kijk naar schooladviezen in het onderwijs. De witte bovenlaag in de stad krijgt de hoogste schooladviezen, daar staan de camera’s op. Maar witte leerlingen uit de lagere klassen, vaak op het platteland, krijgen juist opvallend vaak een te laag advies. Privilege gaat daar niet op.’ ‘Boris Dittrich zei anderhalf jaar geleden in Buitenhof: ‘Als witte man fiets je door de samenleving met de wind mee.’ Daar spreekt ook een soort distinctiedrift uit: kijk mij eens mijn privileges erkennen, dat doen die tokkies niet. Terwijl het makkelijk is om te doen als je in een goede positie zit. Gemakzuchtig ook, want je huidskleur kun je toch niet veranderen. Zou je je klasseprivilege erkennen, dan zou de consequentie kunnen zijn dat je moet gaan inleveren. ‘Hetzelfde zie je bij gezond eten, of klimaat. Vroeger waren dat linkse thema’s, nu van de bovenlaag. De ‘gevestigden’ hebben geld voor Tesla’s en zonnepanelen, voor de rest zijn die te duur. Kwetsbaren moeten al door zoveel hoepels springen en dan krijgen ze ook nog te horen dat ze het niet goed doen met hun barbecue, frikandel, Zwarte Piet en al hun zogenaamde privileges.’ ‘De rekening voor vrijwel elke idealistische verandering komt bij de onderkant terecht. Kijk maar naar de windmolens – wat je er ook van vindt: in de mooie wijken komen ze niet, want daar hebben de mensen lobbykracht. Zelf ben ik overtuigd voorstander van de verandering van Zwarte Piet, maar het irriteert dat degenen die zulke veranderingen zo luidkeels omarmen onderdeel zijn van de kansrijke, randstedelijke elite die doorgaans maar weinig oog heeft voor minder kansrijken. ‘Het is de opeenstapeling. Zou ik met mijn gezondheidssituatie kunnen teren op sociale zekerheid, dan zou ik al minder irritatie voelen over deze thema’s. Maar ik probeer al zeventien jaar mijn ambities te combineren met mijn ziekte en steeds moet ik van mensen die al een goede positie hebben, horen hoe geprivilegieerd ik wel niet ben. En dat mijn ‘soort’ eeuwenlang bevoordeeld is geweest. Onverteerbaar is dat. Los het binnen je eigen elite op, maar gooi het niet over de schutting.’ ‘Nee, maar het is een symbool. Door de globalisering is de lagere middenklasse in Nederland echt de pineut. Ze komen niet meer aan een woning, hebben flexibele contracten, kunnen moeilijker studeren. Dat zijn ongrijpbare, complexe dingen. Een onderwerp als Zwarte Piet is dan heel concreet, iets om op terug te happen. In een stabiele samenleving zou zo’n discussie over Zwarte Piet beter vallen dan in een gepolariseerde, ongelijke samenleving. ‘We zouden naar een nieuw sociaal contract moeten waarin bepaalde belangen worden uitgeruild. Nu valt alles positief uit voor de ene groep, en negatief voor de andere. Steeds meer thema’s belanden op de as buitenstaanders versus gevestigden. Denk aan klimaatbeleid en de verdeling van de lasten. Of het debat over diversiteit en afspiegeling. Dat zou niet alleen moeten gaan over wat de bovenlaag in de grote stad van belang vindt, maar ook over sociale klasse, gezondheid en de regio. Over álle buitenstaanders dus.’||https://www.volkskrant.nl/nieuws-achtergrond/dat-je-bent-afgehaakt-is-niet-je-eigen-schuld~b00a1187/
2022-07-01||DNB en provincie Noord-Holland bieden excuses aan voor slavernijverleden||Het slavernijverleden van DNB ligt Knot al sinds februari zwaar op de maag. Destijds werd in een onderzoeksrapport geconcludeerd dat oprichters en bestuurders van De Nederlandsche Bank jarenlang intensief waren betrokken bij slavernij. De bank zelf speelde indirect een rol als financier van slavernij. Tijdens de nationale herdenking slavernijverleden in het Amsterdamse Oosterpark rekende Knot af met zijn voorgangers: ‘Aan de directietafel is persoonlijke betrokkenheid bij slavernij eerder de regel. En wanneer slavernij ernstig ter discussie gesteld wordt in Nederland, proberen bestuurders van De Nederlandsche Bank het politieke proces in tegengestelde richting te beïnvloeden. Mijn voorgangers aan de directietafel hadden álle tijd om anders te kiezen. Maar ze deden dat niet.’ Knot bood vervolgens zijn verontschuldigingen aan. ‘Excuses aan alle nazaten van slaafgemaakten in Nederland, in Suriname, op Bonaire, Sint Eustatius en Saba, op Aruba, Curaçao en Sint Maarten. Excuses aan alle mensen die door de persoonlijke keuzes van mijn voorgangers herleid werden tot hun huidskleur en een bedrag. Excuses aan alle mensen die vandaag nog steeds de gevolgen hiervan dragen.’ Naast verontschuldigingen richt DNB een fonds voor projecten op ‘die de doorwerking van het slavernijverleden helpen verminderen’. Dat hoeven niet alleen Nederlandse projecten te zijn, maar kunnen ook projecten betreffen in Suriname en het Caribisch gebied. In het fonds zit 5 miljoen euro, in de komende tien jaar zal dat bedrag worden besteed. Knot: ‘We kiezen niet alleen voor woorden, maar ook voor daden. Daden die hopelijk bijdragen aan de strijd tegen racisme, ongelijkheid, en onrechtvaardigheid.’ DNB doneert tevens eenmalig 5 miljoen euro, onder meer aan het nog op te richten Nationaal Slavernijmuseum. Ook de provincie Noord-Holland greep Keti Koti aan om excuses te maken. Commissaris van de koning Arthur van Dijk deed dat bij de opening van een tentoonstelling in Haarlem over het koloniaal verleden. Van Dijk bracht onder andere in herinnering dat een op de vijf slaven tijdens de overtocht om het leven kwam, en dat 40 procent van de economische groei van de provincie in de 18de eeuw voortkwam uit slavernij. ‘Dit zijn maar een paar namen en cijfers. Maar ze gaan over mensen zoals u en ik: de tot slaaf gemaakten én hun handelaars.’ Van Dijk verontschuldigt zich ‘aan de nazaten van tot slaaf gemaakten, mensen die het onrecht van toen vandaag nog ervaren. Excuses voor wat onze gezagsdragers toen hebben aangericht in het leven van onschuldige mensen. Een op de twintig Noord-Hollanders heeft een voorouder die ooit in slavernij heeft geleefd. De toekomst vormgeven, dat kan niet zonder dat je ook je verleden kent en erkent.’ Noord-Holland is de eerste provincie die excuses maakt. In het verleden gingen ook de gemeentebesturen van Amsterdam, Rotterdam en Utrecht over tot hetzelfde gebaar. De bank ABN Amro deed dat drie maanden geleden. Een oproep aan de Nederlandse staat om ook excuses aan te bieden voor het slavernijverleden, klinkt al jaren. Onder meer de Rotterdamse burgemeester Aboutaleb deed die oproep in 2018, net als het adviescollege Dialooggroep Slavernijverleden in 2021. Deze commissie adviseerde het kabinet bovendien om van Keti Koti een nationale herdenkingsdag te maken, bijgewoond door de koning en de regering. Hoewel dit adviesrapport afgelopen maand meermaals is besproken in de ministerraad, heeft het kabinet nog geen knopen doorgehakt. Minister Franc Weerwind (Rechtsbescherming), die vrijdag namens de regering aanwezig was bij de herdenking in Amsterdam, beloofde dat dit voor het eind van dit jaar gebeurt. Weerwind: ‘Om samen aan een gedeelde toekomst te kunnen bouwen, moeten we eerst het gedeelde verleden kennen. Dat is onze gezamenlijke ondergrond.’ Weerwind memoreerde dat Nederland een ‘symbolisch herdenkingsjaar’ tegemoet gaat. Hoewel slavernij formeel in 1863 werd afgeschaft, dienden Surinaams slaven nog tot 1873 op plantages te blijven werken. ‘2023 zal niet alleen het jaar zijn waarin we vieren dat de slavernij 150 jaar geleden feitelijk ten einde kwam. Het zal ook het jaar zijn waarin we de verandering waar we al zolang mee bezig zijn, duurzaam verankeren. Iedereen in het koninkrijk krijgt de kans ons gedeelde verleden beter te leren kennen en nader tot elkaar te komen.’||https://www.volkskrant.nl/nieuws-achtergrond/dnb-en-provincie-noord-holland-bieden-excuses-aan-voor-slavernijverleden~ba6ad902/
2022-07-01||Na een beroerde serie verliest Firouzja zich in nachtelijke internetvluggertjes ||In december werd de toen 18-jarige Alireza Firouzja onthaald als een toekomstige wereldkampioen. De in Iran geboren Fransman had in korte tijd doelen bereikt waarvan de meeste schakers slechts kunnen dromen. Hij had zich geplaatst voor het kandidatentoernooi, hij stond tweede op de wereldranglijst en hij was toegetreden tot een genootschap waarvan grootmeesters alleen lid kunnen worden als ze de grens van 2.800 ratingpunten passeren. Zes maanden later is het enthousiasme over Firouzja’s prestaties verdwenen. In het kandidatentoernooi in Madrid staat hij met vier punten uit elf partijen op de laatste plaats. Zijn 2.800+-rating is na een verlies van dertig punten uit zicht verdwenen en bij enkele collega’s en commentatoren heeft hij het verbruid na een onverantwoorde escapade. Op de site Chess24 gaf Judit Polgár hem een fikse uitbrander. Het was niet onopgemerkt gebleven dat Firouzja in de nacht voor zijn nederlaag tegen koploper Ian Nemponiasjtsji tot zes uur ’s ochtends internetvluggertjes met een halve minuut bedenktijd had gespeeld. ‘Onprofessioneel gedrag waarmee hij de belangen van anderen schaadt’, oordeelde Polgar. Diepe frustratie leidde tot Firouzja’s nachtelijke uitspatting. Na vijf remises en twee nederlagen in de eerste toernooihelft dacht hij de weg omhoog te hebben ingeslagen met een overtuigende zege op de Hongaar Rapport. Een dag later bleek een verpletterende nederlaag tegen Hikaru Nakamura meer dan hij kon verdragen. Nakamura – Firouzja Madrid 2022 1.e4 c5 2. Pf3 d6 3. d4 cxd4 4. Pxd4 Pf6 5. Pc3 a6 6. Le3 e5 7. Pf3 Pc6 8. Lc4 Le6 9. Pd5 Tc8 10. Pxf6+ gxf6 Een optimistische reactie op wits weinig ambitieuze openingsspel. Na 10 ... Dxf6 11. Lxe6 Dxe6 12. 0-0 Le7 13. De2 0-0 staat het gelijk. 11. Lb3 Pe7 Nakamura noemde in zijn dagelijkse YouTube-filmpje 11 ... Pa5 zwarts beste kans met als mogelijk vervolg 12. Ld5 Pc4 13. 0-0 Pxb2 14. Db1 Lxd5 15. exd5 Pc4 16. Dxb7 f5. 12. 0-0 Lxb3 13. axb3 d5 14. exd5 Dxd5 15. De2 Pf5 16. Tfd1 Dc6 17. c4 Lg7 Zwarts vooruitzichten zijn somber. Zijn koning is nergens veilig en het pionnenblokje op de e- en f-lijn kan niet goed in beweging komen. 17 ... Lg7 18. Td5 0-0 19. Tad1 Tfe8 20. h3 Een aardige computervariant is 20. g4 Pe7 21. Td6 De4 22. Pg5! met als pointe 22 ... fxg5 23. f3 met damewinst. 20 ... b5 21. c5 Lf8? Hierna komt zwart er niet meer aan te pas. Na 21 ... a5! 22. Dc2 De6 23. De4 Pe7 is nog niets beslist. 22. b4 Pd4 23. Pxd4 De verovering van veld f5 rechtvaardigt dit kwaliteitsoffer ruimschoots. 23 ... Dxd5 24. Pf5 De4 25. Dh5 Ted8 26. Ta1 De toren heeft wit nodig in de slotaanval. 26 ... Tc6 27. Lh6 Kh8 28. Ta3! Dxb4 Of 28 ... Dc2 29. Kh2! (niet 29. Tg3? Dd1+) 29 ... Dxf2 30. Tf3 Dc2 31. Lxf8 Txf8 32. Tg3 en wit wint. 29. Lxf8 Txf8 30. Dh6 Tg8 31. Tg3 Txg3 32. fxg3 Zwart geeft op.||https://www.volkskrant.nl/sport/na-een-beroerde-serie-verliest-firouzja-zich-in-nachtelijke-internetvluggertjes~b25c99e6/
2022-07-01||Hoe topsprinter Fabio Jakobsen zijn lach terugkreeg||Voor de buitenstaander ziet het er zowel griezelig als verontrustend uit, de foto met de mondholte van topsprinter Fabio Jakobsen, ruim een maand na zijn horrorcrash in een duel met Dylan Groenewegen tijdens de Ronde van Polen, augustus 2020. Het is alsof een buis met grof geweld naar binnen is geslagen. In het midden van zowel de onder- als de bovenkaak gaapt de leegte. Er is een rafelige ‘o’ gevormd. Tanden – vijf boven, vijf beneden – zijn weg. Tandvlees weg. Bot weg. Valt dit nog wel te repareren? Mond-, kaak- en aangezichtschirurg Jeroen Liebregts (35), hoofd van het centrum voor bijzondere tandheelkunde in het Radboud UMC in Nijmegen, weet nog wat zijn eerste reflex was bij het aanschouwen van de ravage. ‘Ik zei: dit kunnen we oplossen. Het wordt misschien hier en daar wat vervelend, maar dit komt goed.’ Het is goed gekomen. Dat manifesteert zich deze dagen vooral in sportieve zin. Jakobsen (25) debuteerde vrijdag, 695 dagen na de val in Katowice, op het hoogste podium in het wielrennen, de Tour de France, en is misschien zelfs wel beter dan hij ooit was. Hij verdrong sprintlegende Mark Cavendish, toch goed voor 34 etappezeges in Frankrijk, uit de selectie van zijn ploeg Quick-Step-Alpha Vinyl. Sinds zijn rentree in 2021 boekte hij alweer 17 overwinningen, waaronder drie ritten in de Vuelta en de klassieker Kuurne-Brussel-Kuurne. Medisch-esthetisch is er net zo goed een prestatie geleverd, in het Radboud en de implantologiepraktijk van Liebregts in Grave. Om de lach weer terug te brengen op het gezicht van de Hurricane van Heukelum waren ruim acht maanden nodig. Het is vooral het optreden van een team geweest, beklemtoont de chirurg als hij op verzoek en met instemming van Jakobsen terugkijkt. Aanvankelijk had professor Gert Meijer de regie, zijn voorganger in het Radboud; hij is intussen met emeritaat. Tandtechnicus Michiel Wouters uit Rosmalen reconstrueerde de onderdelen van het verdwenen gebit. Medewerkers van het 3D-lab in Nijmegen maakten modellen uit digitale opnamen. Volstrekt uniek was het proces niet. Liebregts krijgt ‘twee tot drie keer’ per jaar verwoestingen van vergelijkbare grootte ter reparatie onder ogen. Maar routine was het evenmin. Hij heeft het herstel van Jakobsen onlangs nog gepresenteerd op een bijeenkomst van vakgenoten. In zijn werkkamer van het Radboud passeert op een scherm een reeks foto’s: vanaf het zicht op de ‘o’ tot aan een blik op blinkende bruggen in beide kaken. Het slot bestaat uit opnamen die de renner zelf naar zijn behandelaar stuurde: nauwelijks een uur nadat alles op z’n plek is aangebracht, zet hij onbekommerd zijn tanden in een indrukwekkende portie spareribs. Als Jakobsen zich na een verblijf van enkele weken in het Leids Universitair Medisch Centrum, waar hij nog acute zorg kreeg, in Nijmegen meldt, kampt hij nog volop met de naweeën van de val. Hij ademt nog via een buisje. De mond zit vol beschadigingen en zwellingen. De luchtpijp is deels gehavend, een stemband vertoont verlammingen. Zijn neus is gebroken. Hij heeft een hersenschudding. Zijn gezicht zit vol hechtingen. De betrokken specialisten in tandheelkunde beginnen met het maken van een herstelplan. Wat komen we tekort? Waar kunnen we het vandaan halen? Hoeveel hebben we nodig? Er dient zich meteen ‘een cadeautje’ aan, vertelt Liebregts. Anderhalf jaar geleden zijn na een bezoek aan een orthodontist nog gipsmodellen van de nu gespleten kaken gemaakt. Dat biedt houvast, tot in detail. Liebregts: ‘Het mooie was: Fabio wilde het terug zoals het was. Het hoefde niet rechter, het hoefde niet witter, de tandstand hoefde niet anders. Wij zeiden: dank je wel, dat gaan we dan voor je maken. Eigenlijk zou iedereen die een gevaarlijke sport beoefent zoiets ergens moeten opslaan. Je kunt jezelf er gelukkig mee maken, maar ook het behandelteam.’ De eerste fase is het plaatsen van bot. Dat wordt verwijderd uit de heup. Preciezer: de kam van het bekkenbot, de crista iliaca. Liebregts: ‘Je zou zeggen: niet zo handig, bij een wielrenner iets uit de heup halen. Maar het is verantwoord. Er bevinden zich daar veel stamcellen die voor nieuw bot zorgen. Misschien hadden we liever iets uit de schedel verwijderd, dat bot is harder. Maar Fabio had destijds nog veel last van de hersenschudding. Dat durfden we niet aan.’ Met schroefjes (11 tot 15 millimeter lang, 2 mm in doorsnee) worden de stukjes heupbot (3 centimeter in booglengte, ruwweg één centimeter in dikte en hoogte) onwrikbaar aan het nog aanwezige bot onder de neus en dat van de kin bevestigd. Van tevoren waren modellen uit de 3D-printer gekomen om zeker te zijn van de pasvorm. Jakobsen heeft ze mee naar huis genomen. Om het bot te beschermen tegen het ontstaan van infecties wordt tandvlees in de buurt wat losgemaakt, uitgerekt en vastgezet met hechtingen. ‘Dat is altijd een spannend moment. Fabio mocht echt een tijdje zijn lippen niet gebruiken, dat zou te veel spanning op de hechtingen zetten. Dat heeft hij perfect volgehouden.’ Van verdoving in die periode is geen sprake. Enkele paracetamolletjes in de eerste dagen volstaan. Het bewerkte terrein mag vier maanden niet verstoord worden voordat de volgende stappen kunnen worden gezet: het inbrengen van de implantaten en het terugwinnen van verloren tandvlees. Jakobsen is dan wel al weer voorzichtig begonnen met trainen. Scans wijzen uit dat er aan bot voldoende volume is. Maar de verankering voor de vervanger van de tandwortel gaat in diepere lagen: de punt van het implantaat moet in het oude bot. ‘Het getransplanteerde bot is op zo’n korte termijn nog te veel aan het omvormen’, verklaart Liebregts. ‘We hebben gekozen voor iets langere implantaten dan gebruikelijk.’ Er komen er zes: drie boven, drie onder, plus een reserve die uiteindelijk ongebruikt blijft. Ook hier zijn eerst 3D-planningen met boormallen gemaakt om ze precies parallel te kunnen plaatsen. Dan volgt wat Jakobsen als de pijnlijkste ingreep ervaart: om het tekort aan tandvlees in de bovenkaak aan te vullen - onderin blijkt er toch nog voldoende te zijn - is er weefsel van het gehemelte geschraapt, in twee gescheiden plakjes, met ‘een soort kaasschaaf’, is de beschrijving van de chirurg. Dat wordt aan de nog overgebleven weke delen gehecht. ‘Het levert strak stevig tandvlees rondom de implantaten op. Dat heb je echt nodig. Je kunt het dan tenminste poetsen, reinigen. Het was er te dun, we konden het niet anders dan op deze manier oplossen.’ Gaandeweg verbaast het team zich over de telkens snelle genezing van de renner na een operatie. Liebregts: ‘We hadden hier dus echt te maken met een topsporter. Het lichaam bleek tot grote dingen in staat. Het zal, denk ik, ook te maken hebben met zijn instelling. Hij schikte zich zonder morren geheel naar onze adviezen, ook in overleg met de arts van zijn ploeg. Als sporter weet hij als geen ander dat je rustmomenten nodig hebt. Dat geldt ook binnen de chirurgie. Hij wist dat het nu eenmaal tijd kostte. Nooit is hij ongeduldig geweest. Ik had van tevoren gezegd: dit gaat een jaar duren. Het zijn acht, negen maanden geworden. Het had niet sneller gekund.’ Er is slechts één lastig moment, als tandvlees in de onderkaak spontaan omhoog kruipt en ontsteking dreigt. Liebregts stopt de opmars door het los te maken, terug te drukken en vast te hechten. Het sluitstuk voltrekt zich twee maanden nadat Jakobsen in de Ronde van Turkije zijn eerste wedstrijden had gereden: in juni 2021 worden de twee bruggen met vijf tanden, vervaardigd in het lab van tandtechnicus Wouters, op de implantaten bevestigd. Dit is voor de patiënt altijd het cruciale moment, weten de behandelaars. ‘Die wil geen implantaten. Die wil tanden.’ Maar Liebregts zelf geniet nog altijd zichtbaar als foto’s van de constructies, genomen vanuit alle denkbare hoeken, voorbijkomen. ‘Hoe zoiets is gemaakt, dat is zulk prachtig werk. Voor mij is het kunst.’ Voor Jakobsen is het wennen. Hij heeft weer iets in zijn mond. Waar zijn lippen eerst wat naar binnen vielen, rusten ze nu weer op zijn tanden. ‘Hij kon gelukkig gewoon weer Fabio zeggen, de f zonder voortanden uitspreken lukt niet.’ Hij krijgt de opdracht ze veel te trainen. ‘Professor Meijer zei dat hij vooral veel met zijn vriendin moest gaan zoenen.’ Op een foto laat Liebregts de cursor langs de mond glijden. ‘Let op de lachlijn. Die loopt heel mooi, in een flauwe boog omhoog. Zijn tanden zijn te zien, maar niet te veel en niet te weinig. Nergens is te zien dat hij bruggen draagt. Alleen aan zijn rechterkant hangt de lip nog een klein beetje naar beneden, daar moet hij het nog wat beter leren aanspannen. Symmetrie is belangrijk.’ Als de foto met Jakobsen aan de spareribs binnenkomt, ontroert dat de chirurg. ‘Je hebt er met z’n allen veel tijd en energie in gestoken. Als het dan uitpakt met zo’n supermooi resultaat, maakt dat me heel gelukkig.’ De sprinter blijft nog onder zijn controle, al is de frequentie intussen teruggebracht naar halfjaarlijks in plaats van om de drie maanden. Vorige week was de renner nog in de praktijk in Grave. Als nog maar eens een bewijs van diens toewijding plaatst Liebregts op het scherm twee foto’s naast elkaar. ‘Moet je zien: deze is van direct na de plaatsing van de bruggen, deze is van enkele dagen geleden. Er is geen verschil. Hij houdt de boel echt fantastisch schoon.’ Houdt hij zijn hart vast, als hij straks zijn voormalige patiënt temidden van de concurrenten op de eindstreep ziet afstuiven? Dat blijkt mee te vallen. ‘Ik fiets zelf ook, maar op tv volg ik het wielrennen nauwelijks. De Tour kijk ik meestal wel. Ik denk niet dat ik heel nerveus zal zijn. Mocht hij onverhoopt ten val komen, lossen we het wel weer op.’||https://www.volkskrant.nl/sport/hoe-topsprinter-fabio-jakobsen-zijn-lach-terugkreeg~b305c876/
2022-07-01||Tim van Rijthoven eerste Nederlandse tennisser in vierde ronde Wimbledon sinds 2004, en treft mogelijk Djokovic||Van Rijthoven is de eerste Nederlandse mannelijke tennisser die de vierde ronde weet te bereiken sinds Sjeng Schalken in 2004. Daar wacht mogelijk een confrontatie met titelverdediger Novak Djokovic. De twintigvoudig grandslamwinnaar speelt vrijdag later op de dag zijn partij in de derde ronde. Op baan twaalf had Van Rijthoven, die via een wildcard werd toegelaten op het toernooi, als nummer 104 van de wereld opvallend weinig moeite met Basilasjvili, de mondiale nummer 26. Voor het oog van het publiek op de volgepakte tribunes kon de Brabander opnieuw leunen op zijn sterke service. Van Rijthoven won maar liefst 88 procent van de punten op zijn eerste service. Basilasjvili deed het een stuk minder: 63 procent. Van Rijthoven had in de eerste set aan één break in de negende game genoeg, terwijl hij Basilasjvili nauwelijks de kans bood om iets te beginnen met zijn service. De Georgiër kon maar moeilijk een antwoord vinden op het spel van Van Rijthoven en zag hem in de tweede set snel uitlopen naar 5-1. In het begin van de derde set haperde de service van Van Rijthoven. Maar nog voordat Basilasjvili daadwerkelijk kon terugkomen in de wedstrijd, herstelde de Nederlander zich. Sinds Denis Kudla in 2015 is Van Rijthoven de eerste tennisser die met een wildcard de vierde ronde bereikt in Londen. Zo zet Van Rijthoven zijn indrukwekkende opmars voort. Amper een maand geleden won hij verrassend het grastoernooi van Rosmalen. Daar versloeg hij de wereldtoppers Taylor Fritz, Felix Auger-Aliassime en Daniil Medvedev. Op Wimbledon volgden overwinningen tegen onder meer Reilly Opelka (ATP-18) en nu dus Basilasjvili. Van Rijthoven heeft dit seizoen tegen vijf spelers uit de top-30 gespeeld en won alle confrontaties. Zondag wacht de ultieme uitdaging, als mogelijk Djokovic zijn tegenstander is.||https://www.volkskrant.nl/sport/tim-van-rijthoven-eerste-nederlandse-tennisser-in-vierde-ronde-wimbledon-sinds-2004-en-treft-mogelijk-djokovic~bd9b3508/
2022-07-01||Dat juist ik zo sentimenteel zou zijn over het vooruitzicht van die onvermijdelijke laatste schooldag||Nog een paar dagen, dan is het zover: zomervakantie. Even niet die genadeloze wekker voor dag en dauw. Geen op de minuut nauwkeurig rooster dat mijn week dicteert. Louter naadloos in elkaar overvloeiende dagen die zichzelf de weg wijzen. Ik ben er zo aan toe. Zelden, ook niet als bestuurder, heb ik zo hard gewerkt als afgelopen schooljaar. Vrolijke pre-vakantiegevoelens wisselen zich af met een gemoed van leegte en melancholie. De zomervakantie betekent ook het afscheid van mijn klas. Met lichte zelfspot aanschouw ik mezelf. Dat juist ik zo sentimenteel zou zijn over het vooruitzicht van die onvermijdelijke laatste schooldag. De laatste keer bij binnenkomst: ‘Hoi allerliefste juf van de wereld’, gevolgd door een dikke knuffel van Aram. Een kleverig handje van Dylan, die in de bus al stiekem een van zijn drie pakjes ranja heeft leeggedronken. Of een nors, bijna onverstaanbaar ‘goedemorgen’ van Nick, die het half uur stilletjes lezen zo nodig heeft om de wereld aan te kunnen. Nooit meer de vragende blik van Tom die mijn uitleg van het verschil tussen een bijvoeglijk en een stoffelijk bijvoeglijk naamwoord maar ‘vaag vindt’. Niet langer genadeloos verbeterd worden door Sasja, die zoveel weet over de Tweede Wereldoorlog dat het wel lijkt of hij de leraar is. Ook geen onverzadigbare nieuwsgierigheid meer van Joshua en Mo die me het hemd van het lijf vragen over elk denkbaar onderwerp. Wat zal ik hun opgewonden gekakel en driftig zwaaiende vingers missen. Net als de stilte van Jessey, die door niet te spreken juist zoveel zegt. Ik zie ze nog binnenkomen, ruim tien maanden geleden. Elf verlegen jongetjes, onwennig, vol vragen en verwachtingen over hun nieuwe juf en zichzelf. Soms gebeurde er weken ogenschijnlijk niets. Dan was er opeens weer een groeispurt. Ze werden ouder en wijzer. Net als hun kersverse juf, die dankzij haar leerlingen ontdekte hoe complex en betekenisvol het vak van leraar is. Hoe je op je 54ste jezelf opnieuw kunt uitvinden en genieten van een nieuw vak. Zo boordevol creativiteit en grappige of juist ontroerende verhalen dat je er maar niet over uitgepraat raakt. ‘Soms blijft een klas je voor altijd bij’, vertelde juf Marij me, destijds lerares van groep 3 van mijn jongste zoon. Drie weken geleden stond ze onverwacht bij ons op de stoep. Zoonlief was geslaagd, we wilden net het glas heffen toen de bel ging. Een oudere, krasse dame met kort grijs haar, die we niet veel later herkenden als juf Marij, stapte binnen en zei: ‘Van harte jongen. Ik wist dat je het kon!’ Ze was haar leerlingen van toen nooit vergeten. Dus besloot ze twaalf jaar later op de fiets te springen om hen alle 26 te feliciteren met hun eindexamen. Of, als ze niet waren geslaagd, een hart onder de riem te steken. Kriskras fietste ze door Den Haag. Geen leerling werd overgeslagen. Voor mijn sentimentele gevoel bestaat een troostrijk medicijn, besef ik opeens. Als mijn leerlingen over zes tot acht jaar de vlag uithangen, zoek ik ze gewoon op. Stuk voor stuk, al moet ik daarvoor zelfs in de zomervakantie heel Den Haag door fietsen.||https://www.volkskrant.nl/columns-opinie/dat-juist-ik-zo-sentimenteel-zou-zijn-over-het-vooruitzicht-van-die-onvermijdelijke-laatste-schooldag~bdac72a5/
2022-07-01||De Betrouwbare Mannetjes kunnen geen personeel vinden||In verband met een tijdelijke impasse bij de uitvoering van voorgenomen beleid en een algehele ‘slechte sfeer’ in het land zijn wij per direct op zoek naar een SENIOR BEMIDDELAAR (M/V). Wat je functie inhoudt: • Als Senior bemiddelaar ben je verantwoordelijk voor de totstandkoming van een open, vlotte communicatie tussen WANHOPIGE, zwaar emotionele boeren en het kabinet, dat de gepresenteerde plannen op hoofdlijnen uiteindelijk toch gewoon gaat uitvoeren. • Je bent aanspreekpunt voor vertegenwoordigers uit de agrarische sector, meer in het bijzonder Agrifirm, ForFarmers en de familie De Heus. • Je werkt als POLITIEKE BUFFER bedoeld om de druk de komende weken een beetje van de ketel te halen. • Je gaat zo nu en dan bij Mariëlle Tweebeeke zitten (of – als die niet wil – bij Tijs van den Brink of Sven Kockelmann) om de voortgang van het overleg te bespreken (of in debat te gaan met een boer of met Joost Eerdmans en GERARD JOLING – als die dan toevallig ook aan tafel zit. Wat wij zoeken: • Je kan bruggen slaan tussen spindoctors en mengvoeders. Raakt enthousiast van buitenlucht én systeemplafonds, en hebt een 9-tot-5- noch een 05.00-tot-12.30-mentaliteit. • Je staat uiteraard weer graag met je poten in de modder. • Je werkt zelfstandig als nationaal symbool voor de stikstofcrisis, maar bent tevens bereid naar de achtergrond te verdwijnen wanneer de PREMIER dat uitkomt. • Je houdt van VOEDSEL en beschikt over een goede basiskennis van Microsoft Windows en MS Office. • Je bent in staat minister van Landbouw, Natuur en Voedselkwaliteit Henk Staghouwer, eventueel na overleg, uit een line-up van drie nondescripte mannen te halen. • Bij gelijke geschiktheid gaat de voorkeur uit naar kandidaten in bezit van een OPRIT die ruim genoeg is voor een (tijdelijk) politiehuisje, maar ook niet zo ruim dat er daarnaast tevens plaats is voor veel trekkers. • Geen kinderen is een pre. Indien kinderen, liefst geen pussy’s. • Liever geen VROUW (emotioneel). Denk type Cees Veerman en als die niet wil type Stef Blok. • Je bent bereid te luisteren naar mensen ‘die geweld zeker niet goedkeuren’, MAAR er dan nog wel iets achteraan zeggen. • Je houdt van DIEREN maar ook weer niet zó veel. • Je beschikt over een breed idioom aan EUFEMISMEN voor boerengeweld en probeert met woorden als ‘relschoppers’, ‘opstootjes’ en ‘onrustig’ de sfeer enigszins beheersbaar te houden. • Je hebt van de week naar het debat gekeken en vraagt je sindsdien af hoe lang je in theorie naar een eventuele PODCAST met Dilan Yesilgöz (VVD) en Gideon van Meijeren (FVD) zou kunnen luisteren. Wat wij bieden: • Een nogal enerverende werkomgeving. • Uitzicht op een tweewekelijkse live-persconferentie met de betrokken ministers én Irma Sluis (of die andere saaie die niemand kent). CAROLINE VAN DER PLAS • Permanente persoonsbeveiliging.||https://www.volkskrant.nl/columns-opinie/de-betrouwbare-mannetjes-kunnen-geen-personeel-vinden~b21fb40c/
2022-07-01||Fijn dat Paulo Nutini terug is en Ron Trents jazzrockplaatje past prima bij een zomers weekend||‘Last Night In The Bittersweet van de Schotse zanger Paolo Nutini. Hij heeft een ijzersterke soulstem. Op z’n laatste plaat Caustic Love dook-ie met een paar nummers echt dat genre in. Hoewel het ook heel veelzijdig was, hoor, met onder andere pop en elektronica. Maar die soul, dat was wel echt waar Nutini het beste in was, vond ik ook toen ik hem eens live zag in de Ronda in Utrecht. ‘Hij zat echt diep in zijn muziek, de tranen liepen hem bij wijze van spreken over de wangen terwijl hij zong. Maar Nutini had ook een probleem: gillende fans aan zijn voeten. Hij was toen echt een beetje een idool, en dat paste niet zo goed bij de sfeer van zijn muziek. Hij leek het zelf ook niet fijn te vinden. Daarna verdween hij compleet van de radar. Zonder iets te laten weten, hij was gewoon ineens weg. Best zorgwekkend. Ik dacht: zou het wel goed met hem gaan? ‘De laatste jaren doken er wel wat grappige filmpjes op van hoe hij in pubs een beetje stond te zingen, met de kroegtijgers uit het dorp waar hij kennelijk woonde. Komt wel weer goed met die man, dacht ik toen. En nu is er dus plotseling een nieuw album. Een intrigerende plaat, wat minder soul, wat meer rock en indie. Maar fijn dat hij terug is, want Nutini is een intrigerende artiest. Luister vooral naar Through The Echos, het meest soulvolle nummer op de plaat. Met gevoel en drama gezongen, maar niet te sentimenteel. Het blijft krachtig.’ ‘Een van de eerste housemuzikanten, Ron Trent, heeft een soort jazzrockplaat gemaakt. Hij is pas 49, maar toch is hij een van de eerste technojongens. Nogal maf, want de rest van die grondleggers zijn allemaal achterin de 50, maar Ron Trent begon al héél vroeg. Toen hij 14 was maakte hij met een drumcomputertje op z’n jongenskamer het nummer Altered States, een heel vet technonummer, uitgebracht toen techno eigenlijk nog niet bestond. ‘Op z’n nieuwe plaat What do the stars say to you laat hij het clubgevoel en de house een beetje liggen, hoewel het subtiel door de nummers heen sijpelt. Er staan allerlei samenwerkingen op met jazzmuzikanten uit de jaren zeventig, zoals bij het nummer Sphere met violist Jean-Luc Ponty, en bandleden van het Braziliaanse muziektrio Azymuth op de nummers Cool Water en Melt Into You. ‘De plaat klinkt heel jazzy, het is soms ook een beetje easy-listening, maar geeft een lekker samba- en funkgevoel uit de jaren zeventig. Je hoort meer percussie op de conga’s dan een bonkende drumcomputer. Geen wereldalbum maar absoluut een interessant plaatje, dat ook past bij een zomers weekend.’||https://www.volkskrant.nl/cultuur-media/fijn-dat-paulo-nutini-terug-is-en-ron-trents-jazzrockplaatje-past-prima-bij-een-zomers-weekend~b8041c88/
2022-07-01||Het is te hopen dat de Navo zo vastberaden blijft als nu||De diagnose dat de Navo al ‘hersendood’ was, zoals de Franse president Emmanuel Macron in 2019 stelde, blijkt te vroeg gegeven. De organisatie was misschien in slaap gesukkeld, als een oude man met kwaaltjes die in zijn stoel ligt te dommelen, maar de 73-jarige is wakker geschrokken, overeind geveerd, en lijkt weer net zo vitaal als enkele decennia geleden. Het zijn de meedogenloze Russische bombardementen op Oekraïense steden die als ‘elektroshock’ hebben gediend (ook weer een woord dat door Macron is gekozen). Zulk wreed bloedvergieten heeft het continent lang niet meegemaakt, en de Navo-top deze week maakt nogmaals duidelijk dat het militaire bondgenootschap hierdoor meer dan ooit is verenigd. Zo zetten de dertig staatshoofden allemaal hun handtekening onder het nieuwe strategische concept van de Navo, waarin helder wordt gesteld dat Rusland ‘de grootste en meest directe bedreiging voor de veiligheid en stabiliteit van het bondgenootschap’ vormt. Er is nog veel meer. Finland en Zweden, twee landen die nooit overwogen om zich bij de Navo aan te sluiten, zijn nu toegetreden tot het bondgenootschap. De VS schalen hun aanwezigheid in Europa op om ‘elke centimeter’ van het Navo-gebied te kunnen verdedigen en vestigen een permanent militair hoofdkwartier in Polen. Bovendien wil de Navo dat er een pool van zeker 300 duizend snel inzetbare militairen klaarstaat – een aankondiging waardoor niet alleen Nederland werd overvallen, omdat er flink wat extra mankracht en materieel nodig zijn om dit waar te maken. Natuurlijk moeten al deze leiders hun inzet thuis weer uitleggen aan de kiezer, die niet gewend is de broekriem aan te halen. Poetin gokte erop dat Europa om die reden niet op één lijn zou komen en dat de VS hun nek niet zouden uitsteken. Het was een misvatting. Zelfs landen als Duitsland onderkennen dat hun ware belang ligt bij het dwarsbomen van de Russische pogingen om de internationale orde te vernietigen. Hoelang moet de Amerikaanse belastingbetaler nog opdraaien voor de veiligheid van Europa, wilde een journalist donderdag van Joe Biden weten. ‘Zolang als nodig is’, luidde het ferme antwoord. Het is te hopen dat deze vastberadenheid standhoudt. Niet alleen bij de VS, maar bij alle bondgenoten. Vrede en veiligheid kunnen niet voortbestaan dankzij economische welvaart alleen, zoals lange tijd werd gedacht. Daar is ook militaire macht voor nodig.||https://www.volkskrant.nl/columns-opinie/het-is-te-hopen-dat-de-navo-zo-vastberaden-blijft-als-nu~b59beeb1/
2022-07-01||Inflatie in de eurozone breekt alweer een record||Het zijn niet alleen kleinere eurolanden die een dubbelcijferige inflatie laten optekenen. Sinds deze week hebben zij gezelschap gekregen van Spanje, dat de 10 procent aantikte. In Duitsland lag de inflatie in juni op 8,2 procent, in Frankrijk was dat 6,5 procent. Frederik Ducrozet, centrale-bankwatcher bij Pictet Wealth Management, ziet wel een glimp van hoop in de jongste cijfers. Voor het eerst dit jaar was de kerninflatie lager dan verwacht, namelijk 3,7 procent. Deze maatstaf houdt geen rekening met de volatiele voedings- en energieprijzen. Toch betekenen deze cijfers onmiskenbaar nieuwe hoofdbrekens voor de bestuurders van de Europese Centrale Bank (ECB). Op 21 juli zitten zij samen om hun monetair beleid uit te stippelen. Tot nog toe was de consensus op de financiële markten dat Frankfurt dan de rente zal verhogen met 25 basispunten, maar met deze hoger dan verwachte inflatie zal de discussie over de noodzaak van een forsere stap toenemen. Sowieso moeten we wennen aan hogere inflatie dan in de afgelopen jaren, meent Christine Lagarde. ‘We gaan straks niet terug naar een omgeving van lage inflatie’, verklaarde de ECB-president deze week op een centrale-bankconferentie in het Portugese kustplaatsje Sintra. ‘Er zijn nu krachten losgelaten door de pandemie en de geopolitieke schokken die het landschap waarin wij werken hebben veranderd.’ De inflatie in Nederland was in juni 9,9 procent, volgens de binnen de EU vastgestelde meetmethode. Dat is iets lager dan de 10,2 procent in mei. Dat meldt het Centraal Bureau voor de Statistiek (CBS) op basis van voorlopige cijfers. De EU-prijsindex is, vooral doordat woonlasten anders worden berekend, meestal iets hoger dan de reguliere Nederlandse inflatiecijfers. De cijfers van juni worden op 7 juli gepubliceerd.||https://www.volkskrant.nl/economie/inflatie-in-de-eurozone-breekt-alweer-een-record~b49e90d6/
2022-07-01||Stel maatschappelijke dienstplicht toch verplicht||Van 1810 tot 1997, dus 187 jaar, bestond er in ons land een militaire dienstplicht, alleen voor mannen. Ter vervanging van de militaire dienstplicht maken met name de ChristenUnie en het CDA zich sterk voor de invoering van een maatschappelijke dienstplicht, die voor alle schoolverlaters zou moeten gelden. Jongeren zouden daarbij enige tijd werk verrichten bij een maatschappelijke instelling of project, of bij defensie. Oud-CDA-leider Sybrand Buma stelde dat een dergelijke dienstplicht een ‘disciplinerende werking’ heeft en de ‘gedeelde identiteit’ versterkt. In het regeerakkoord van het kabinet Rutte-IV is een ‘maatschappelijke diensttijd’ opgenomen, die echter vrijwillig is. Ik zou ervoor willen pleiten deze ‘maatschappelijke diensttijd’ toch verplicht in te voeren; voor vrouwen en voor mannen. Er is momenteel een tekort van 61 duizend werknemers in de zorg en dat zal in 2031 zijn opgelopen naar 135 duizend. Een dergelijke dienstplicht zou deze tekorten direct oplossen en heeft ook nog de voordelen die de ChristenUnie en het CDA noemen. Een simpele oplossing met grote voordelen.Frits Benschop, Den Haag Eindelijk is er een minister die voet bij stuk lijkt te houden met het nemen van pijnlijke stikstofmaatregelen. Nu nog een minister die voet bij stuk gaat houden met het toekomstbestendig maken van de huisarts.Erik de Vroom, Leiden Ik moet in deze roerige dagen van wegblokkades, idiote doodsbedreigingen en andere dwaasheid regelmatig denken aan De meeste mensen deugen van Rutger Bregman, en ondanks alles denk ik dat de meeste mensen, ook boeren, deugen.Kees Huis in ’t Veld, Nijeveen Waarom voeren al die boze boeren hier in Nederland de vlag van Sleeswijk-Holstein, terwijl zij de wet overtreden en soms misdrijven plegen? Wat moeten de boeren in Sleeswijk-Holstein daar niet van denken.Dick van Oortmerssen, Sommelsdijk Toen de overheid in maart 2020 vanwege covid Nederland op slot deed, moesten veel bedrijven direct dicht, ook mijn bedrijf. Wat was ik kwaad, op de Chinezen in Wuhan, op de gezondheidszorg, op de politici. Kwaad! Maar boos zijn hielp niet, dus kocht ik van de uitkering van 4 duizend euro nieuwe aanvullende apparatuur en daarmee boorde ik een nieuwe markt aan binnen ons vakgebied. Ik heb twee jaar heel erg hard gewerkt om eind 2021 beloond te worden met de hoogste omzet ooit door ons behaald. Beste boeren, houd op met navelstaren en zelfmedelijden. Kijk wat je hebt, neem het geld van de overheid, zoek naar nieuwe mogelijkheden en verander mee.Kitty Witmond, Haarlem Op mijn artikel over ‘community care’ zijn veel reacties gekomen. Zelfstandig wonen zou juist een verbetering zijn. Verschillende voorbeelden worden gegeven waar integratie wél werkt. Het is fijn dat het in die gevallen wel is gelukt. Ik heb niet beweerd dat het nooit kan. Maar een paar zwaluwen maken nog geen zomer. Wetenschappelijk, onafhankelijk onderzoek dat over veel méér situaties gaat, laat zien dat de gedwongen verhuizingen naar woonwijken vaak tot eenzaamheid en ellende leiden. Een kind van drie jaar laat je niet ‘zelfstandig’ in een wijk wonen. Maar dit is wel gebeurd met gehandicapten met een ontwikkelingsniveau van een klein kind. Die soms ook nog voor veel overlast zorgden, waardoor de buurt ze liever weg wilde hebben. In mijn boek Hoe gehandicapten hun thuis verloren laat ik de manipulatie en druk zien om gehandicapten van hun terreinen af te krijgen. Tot in de top van het ministerie en van instellingen werden de bezwaren van familie weggewuifd. ‘Community care’ was vooral een beweging om te bezuinigen. Ideologen, bestuurders en vastgoedmensen hebben er het meeste van geprofiteerd, naast enkele gehandicapten bij wie het wél lukte.Marijke Malsch, Amsterdam Een fietser passeerde Aaf Brandt Corstius, en riep in het voorbijgaan: ‘Jij bent een strijder!’ Hij bedoelde: ‘Geen elektrisch!’ Ben zo benieuwd naar het verdienmodel. E-fietsen moeten goud geld opleveren, gezien de constante stroom reclames: hoeveel brengen ze op, naar wie gaat de winst, hoeveel belasting wordt erover afgedragen en in welk land? En nog een vraag: welke prijs betalen wij als maatschappij daarvoor?F.M. Boon, Delft Mijn krant wijdt (tot mijn grote vreugde) elke week een uitgebreide katern aan pas verschenen boeken, maar schrijft (tot mijn grote verdriet) nooit iets over pas verschenen bord- of kaartspellen. Geen idee waarom boeken al jaren als belangrijker worden gezien dan spellen, die ongetwijfeld met evenveel hartstocht en inspanning worden ‘geschreven’. Niettemin, mijn hart sprong op toen ik de V van 29 juni opensloeg en las: ‘V selecteert drie kunstzinnige spellen voor een mooie zomer.’ Helaas, het bleek om drie computerspellen te gaan. Goed idee ook om in de vakantietijd, de zomer, bij uitstek de periode om uit het jachtige bestaan te stappen en eens tijd te besteden aan ontspannen samenzijn zijn met je partner, vrienden en familie (u weet wel, die mensen die wel eens voorbijflitsen in hetzelfde huis), drie tips te geven om je terug te trekken in je eigen, solitaire gamewereld. Gemiste kans! Daarom bij deze, omdat mijn krant het nalaat, een échte selectie van drie kunstzinnige (en ook nog leuke, familie-interactie bevorderende) spellen voor een mooie zomer: Code­names, Sneaky Bastard en Azul. Fijne zo­mer!Robert Brouwer, Groningen Minister Ernst Kuipers van Volksgezondheid worstelt met de boostervaccinatie en zegt dat het Europees Medicijnagentschap (EMA) hem verhindert een herhaalprik aan 60-minners te geven. Opmerkelijk, want in de EMA-registratie van het Pfizervaccin staat niets over verdere herhaalprikken, niet dat het wel of juist niet mag, laat staan iets over een leeftijdsgrens. Om de inzet van herhaalprikken bij een volgende golf snel en wendbaar te maken, heeft de Gezondheidsraad al in maart 2022 een algemeen advies uitgebracht. Daarin staat precies hoe RIVM en VWS zelf groepen van alle leeftijden tijdig moeten oproepen als de coronagolf daar medisch gezien aanleiding toe geeft. Het RIVM kan dus aan de slag, zonder te schuilen achter adviesraden als Gezondheidsraad of EMA.Floor van Wingerden, Arnhem Graag wil ik de Volkskrant en uw journalist Margriet Oostveen bedanken voor het plaatsen van de brief en interview over leeftijdsdiscriminatie (Ten eerste, 6/6). Hierbij een update: nadat het interview in de Volkskrant kwam heb ik enorm veel reacties gekregen en ik heb daarvan een lijst gemaakt. Deze lijst met personen ben ik gaan bellen en het is echt ongelooflijk, maar voor het eerst sinds ik werkloos ben, heb ik zeer leuke en inspirerende gesprekken gehad met de personen die zich hebben gemeld en die tevens beslissingsbevoegdheden hebben. Wat een verschil met alle afwijzingen met standaard zinnen die ik vrijwel wekelijks in mijn mail ontving. Het was alsof ik weer aan boord van de Boeing 747 was en een prettig volwassen gesprek met mijn passagiers voerde. Voor mij persoonlijk al een enorme opsteker en het gevoel weer mens te zijn. Ik heb weer veel vragen over waarom werkgevers de 50- en 60-plussers niet uitnodigen, want blijkbaar zijn er toch mogelijkheden, maar komen de werkgevers en deze groep niet samen. Moeten de uitzendbureaus er tussenuit? De personeelszaken? Hoe breng je bedrijven met deze grote groep in contact?Gerritdina Hans, Rotterdam||https://www.volkskrant.nl/columns-opinie/stel-maatschappelijke-dienstplicht-toch-verplicht~bf94b27b4/
2022-07-01||Wie Slangeneiland beheerst, beheerst de vaarroute naar Odesa. Dus waarom gaan de Russen daar weg?||Hiermee is het strategisch gelegen Slangeneiland voor de derde keer sinds de invasie een voorbeeld van Oekraïens verzet dat loont, ondanks de overweldigende Russische militaire overmacht. Eerst was er de Oekraïense soldaat die op de eerste dag van de oorlog ‘Russisch oorlogsschip, krijg de klere’ zei tegen de bemanning van een Russisch schip dat aandrong op overgave. Zo’n twee maanden later volgde Kyivs zoete wraak met de vernietiging van datzelfde schip, de Moskva. Moskou doet nu alles om te voorkomen dat de terugtrekking wordt gezien als de zoveelste vernedering van het invasieleger. De opmerkelijke stap is volgens het Kremlin juist ‘een gebaar van goede wil’ om de export van Oekraïens graan vanuit de belangrijke havenstad Odesa mogelijk te maken. Wie Slangeneiland in handen heeft, beheerst immers in grote mate de vaarroute naar het zo’n 130 kilometer verderop gelegen Odesa. De Oekraïense president Volodymyr Zelensky en het leger vierden vrijdag de terugtrekking als een belangrijke strategische overwinning. ‘Dit beperkt de acties van de bezetters aanzienlijk’, aldus Zelensky. ‘Stap voor stap zullen we ze terugduwen uit onze zee, ons land en ons luchtruim.’ Het leger meldde dat ‘de vijand gehaast de laatste soldaten van het garnizoen met twee speedboten had geëvacueerd’. De woorden van het Kremlin kunnen niet verhullen dat de aanwezigheid van de Russische soldaten op het eilandje onhoudbaar was geworden. Zeker nu er steeds meer moderne westerse wapens op het slagveld verschijnen. Sinds begin juni beschikken de Oekraïners over de geavanceerde Amerikaanse antischipraket Harpoon en moet de Zwarte Zeevloot van de Russen op zijn tellen passen. Met deze raket, die door Denemarken is geleverd, kunnen vanuit de Oekraïense kust Russische schepen tot op zo’n 200 kilometer worden aangevallen. ‘Wij hebben nu zoveel Harpoons gekregen, dat we de hele Zwarte Zee-vloot tot zinken kunnen brengen’, dreigde een militaire woordvoerder in Odesa. De Russische marine nam de dreiging van de Harpoon direct serieus en opereert sindsdien ver weg van de kust. Deze stap bemoeilijkte de bevoorrading van de soldaten op Slangeneiland. De Russen durfden alleen met kleine patrouillebootjes en landingsvaartuigen naar het eilandje te gaan. Aangemoedigd door de succesvolle aanval in april op het vlaggeschip de Moskva, dat door een Neptune-kruisraket van Oekraïense makelij werd geraakt, deed Kyiv daarna alles om het leven van de Russen op Slangeneiland onmogelijk te maken. Op het vlakke eilandje, dat zo’n 660 bij 440 meter groot is, kunnen de militairen amper dekking zoeken. In mei namen de luchtaanvallen opvallend toe, vooral met de door Turkije geleverde Bayraktar-drone. Zo bracht het Oekraïense leger op 7 mei een video naar buiten waarin is te zien hoe een Bayraktar met een antitankraket een Serna-landingsvaartuig volop raakt bij de kleine pier. Ook rennen soldaten bij een gebouw weg dat kort daarna wordt getroffen. De Oekraïense luchtmacht, die nog altijd niet door de Russen is vernietigd, wordt zelfs ingezet door Kyiv om de Russische soldaten te verjagen. Zo kwamen twee Soekhoi-27-gevechtsjagers begin mei vanuit het zuiden aanvliegen waarna Russische posities werden bestookt met bommen. Een Bayraktar filmde de gewaagde aanval, die niet kon worden voorkomen door de Russische luchtverdediging. Rusland zag zich door deze aanvallen gedwongen om het garnizoen te versterken en te beveiligen. Zo meldde het Oekraïense leger begin vorige maand dat de Russen luchtafweerbatterijen en een MLRS-raketsysteem op Slangeneiland hadden geplaatst. Maar deze wapens kunnen niets doen tegen artillerievuur dat de Oekraïners inzetten. Omdat het eilandje 35 kilometer van de kust ligt, is het kwetsbaar voor onder andere houwitsers. Uit een video die het leger deze week naar buiten bracht, blijkt dat Slangeneiland volop werd bestookt met een Oekraïense houwitser, de Bohdana. Een Bayraktar in de lucht hielp de artillerie-eenheid goed te richten. Een granaat belandde in zee, maar daarna regende het volop granaten op Russische posities. Ruim een week later heeft Moskou plotseling bekendgemaakt dat de Russische soldaten het eiland hebben verlaten. ‘Dit is een belangrijke strategische en morele overwinning’, twitterde de Amerikaanse oud-legerofficier van Oekraïense komaf Alexander Vindman. Hij was directeur Europese zaken van de Nationale Veiligheidsraad onder president Donald Trump. ‘Deze symbolische nederlaag van Rusland en de bevrijding van Slangeneiland zal het moreel van Oekraïne verhogen.’||https://www.volkskrant.nl/nieuws-achtergrond/wie-slangeneiland-beheerst-beheerst-de-vaarroute-naar-odesa-dus-waarom-gaan-de-russen-daar-weg~b8217267/
2022-07-01||Het sprookje van de Disney-ceo blijft duren, dat van de ethiek bij EY sneuvelt||Hoewel hij flink onder vuur lag, is het Bob Chapek toch gelukt om zijn contract als ceo van entertainmentbedrijf Disney met drie jaar te verlengen. De afgelopen weken was zijn positie een druk besproken onderwerp in Hollywood en op Wall Street. Chapek had zichzelf in de nesten gewerkt met diverse misstappen. Zo kwam het personeel in Florida in maart dit jaar opstand toen Chapek er na de aankondiging van homofobe wetgeving in de staat het zwijgen toe deed. Uiteindelijk sprak hij zich toch uit tegen de wet die de de mogelijkheid beperkt om op school seksualiteit en genderidentiteit te bespreken, en kondigde hij aan om politieke donaties op te schorten. Tot grote woede van de Republikeinse gouverneur Ron DeSantis, die besloot het belastingvoordeel dat het Disneypark in Florida sinds 1967 geniet te schrappen. Dat dreigt Disney honderden miljoenen dollars te kosten. Een ander wankel moment van Chapek was de publieke fittie met actrice Scarlett Johansson. Die sleepte Disney voor de rechter omdat het bedrijf haar film Black Widow tegelijk had uitgebracht in de bioscoop als op zijn streamingdienst Disney+, wat Johansson financieel dupeerde. Dat Disney vervolgens zijn goudhaantje afschilderde als een geldwolf viel niet goed bij zijn acteurs en actrices. Verder ontsloeg Chapek vorige maand met Peter Rice plotsklaps een van zijn belangrijkste en meest gerespecteerde bestuurders. Dat Rice, die onlangs nog zijn contract had vernieuwd, ook werd genoemd als de mogelijke opvolger van Chapek had daar uiteraard niets, maar dan ook niets, mee te maken. Het was sowieso al een afscheid in mineur voor Kelly Grier, en dan kwam er met één been uit de deur nog een laatste kaakslag bij. Donderdag was haar laatste dag als baas van de Amerikaanse tak van accountancyreus EY, het gevolg van een verloren machtsstrijd met de wereldwijde topman Carmine Di Sibio. EY ging deze week ermee akkoord om de Amerikaanse toezichthouder SEC 100 miljoen dollar te betalen, een boete voor valsspelen op een examen. Niet zomaar een examen, maar wel een over - proef de ironie - ethiek. Het afgelopen decennium hebben honderden werknemers van EY daarbij gefraudeerd. Ze slaagden er onder meer in om een foutje in de software zo uit te buiten dat een paar vragen beantwoorden volstond voor een topscore. ‘Het is gewoon schandalig dat juist de professionals die de verantwoordelijkheid hebben het bedrog van hun klanten bloot te leggen zelf valsspelen op het ethiek-examen’, verklaarde een boze Gurbir Grewal van de SEC. En dat terwijl Grier drie jaar geleden in een interne mail nog zulke mooie woorden sprak over de ethiek van het bedrijf. ‘Geen klant of externe relatie is belangrijker dan de ethiek, de integriteit en de reputatie van EY.’ Woord en daad liepen dus flink uiteen. EY kreeg meermaals lucht van de fraude, maar deed weinig om deze op te sporen of te melden. In 2019 ontkende EY nog bij de SEC dat er dergelijk bedrog was, ook al had het daar daags voordien nog een interne melding over gekregen.||https://www.volkskrant.nl/economie/het-sprookje-van-de-disney-ceo-blijft-duren-dat-van-de-ethiek-bij-ey-sneuvelt~ba1b5ab2/
2022-07-01||De Volkskrant tv-selectie voor zondag 3 juli||NPO 2, 19.22 uur De afgelopen jaren vertoonde Europa breuklijnen. Noord en zuid botsten over het economische beleid, oost en west over democratie en rechtsstaat. Door de oorlog in Oekraïne is Europa plotseling eensgezind en lijken die verschillen vergeten. In een special van Brainwash leidt Maaike Schoon een discussie tussen vier denkers over wat Europa bindt. Staan we aan de drempel van een nieuwe wereldorde? Schoon verwelkomt hoogleraar Europese Studies Joep Leerssen, filosoof Alicja Gescinska, theatermaker Lucas de Man en schrijver/journalist Michel Krielaars. NPO 3, 20.17 uur De meeste landen heeft Tom Waes al gezien, maar er waren nog wel wat wereldsteden waar hij graag wilde rondkijken. Na twee jaar thuiszitten arriveert de avontuurlijke presentator deze week in Caïro. De Egyptische hoofdstad barst met 20 miljoen inwoners uit haar voegen. Het verkeer is een nachtmerrie en vervuiling eist haar tol van de bewoners en monumenten in en rond de stad. De regering besloot daarom dat er op 45 kilometer afstand een ‘nieuw Caïro’ moet verrijzen: een gloednieuwe stad rond een duizend meter hoge wolkenkrabber in de vorm van een obelisk. NPO 2, 21.05 uur Nadat ze het nest hebben verlaten en voordat ze met een partner gaan samenleven, wonen de meeste jongeren een aantal jaren op zichzelf. Deze fase is een belangrijke periode van persoonlijke ontwikkeling en zelfontdekking, maar door de woningmarktcrisis is zij veel jongeren van nu niet gegund. Regisseur Roshan Nejal is 30, woont zelf nog bij zijn ouders en maakte de documentaire Eeuwig kind over zijn situatie en die van lotgenoten. Kun je je zonder eigen woonplek ontwikkelen tot een volwaardig mens, en wat gebeurt er met je als je leven op pauze staat? RTL 7, 21.40 uur (Actie, Stanley Tong, 1995) Een geslaagde overgangsfilm voor Jackie Chan, die al enige tijd buiten Azië probeerde door te breken maar daar nog niet succesvol genoeg was om zijn thuismarkt helemaal te negeren. Daarom werd een film gemaakt die zich tussen twee culturen beweegt: een Amerikaanse misdaadplot met de overdreven actiescènes van kung fu-films, gesitueerd in New York, maar met vrijwel volledig Chinese cast, onder wie de jonggestorven zangeres Anita Mui, ‘de Madonna van Hong Kong’. De vele fysieke actie wordt snel en in een goed gedoseerd ritme gepresenteerd. En Chans gespeelde naïviteit en zelfspot zijn onweerstaanbaar. Een klassieker, voor wie van dit genre houdt. NPO 2, 22.21 uur Een commissie onder leiding van Tjibbe Joustra kwam met een hard oordeel over de Nederlandse adoptiepraktijk: vanwege ernstige misstanden zou de adoptie van buitenlandse kinderen helemaal moeten worden stilgelegd. Dat gebeurde, maar minister Franc Weerwind van Rechtsbescherming wil buitenlandse adopties nu weer toestaan. In Medialogica zeggen tegenstanders dat er niets wezenlijks is veranderd en adopties niet in het belang zijn van het kind. Voorstanders beweren dat adoptie te negatief wordt afgeschilderd door een groepje dat te veel media-aandacht krijgt. Veronica, 22.35 uur (Sciencefiction, Michael Bay, 2005) Ewan McGregor en Scarlett Johansson, gehuld in strakke witte pakjes, spelen twee klonen, gemaakt om organen te doneren. En die zijn na een ecologische ramp (in 2019) van groot belang. Maar omdat de twee klonen kunnen denken, proberen ze hun makers te ontvluchten. Na een rustig eerste halfuur, dat qua stijl, decor en toon opvallend goed aansluit bij George Lucas’ vroege sf-klassieker THX 1138 (1971), gaat het goed los en etaleert regisseur Bay (Transformers, Ambulance) zijn kunde als ongeremd creatieve actiefilmer. BBC 1, 23.30 uur (Drama, Barry Levinson, 1988) Ja, Rain Man gaat over Raymond, een man met autisme, maar bovenal is het een klassieke roadmovie. Het doel van de reis die de twee hoofdpersonages samen maken, is minder belangrijk dan hun persoonlijke ontwikkeling. Dat geldt vooral voor Raymonds materialistisch ingestelde broer Charlie (Tom Cruise), die gaandeweg ontdekt dat het leven meer biedt dan dure sportauto’s. Rain Man werd onderscheiden met vier Oscars, waaronder eentje voor Dustin Hoffman, die Raymond knap neerzet maar met zijn spel ook de cliché-filmautist in leven riep.||https://www.volkskrant.nl/cultuur-media/de-volkskrant-tv-selectie-voor-zondag-3-juli~b03671ea/
2022-07-01||De overheid kan niets en moet tegelijk alles oplossen||Nog een week te gaan tot het reces, en we zijn er wel uit. De overheid kan er helemaal niks van. Er gaat geen dag voorbij zonder groter of kleiner falen, van ambtenarij of politiek. De enquête over Groningen is een soap van misslagen; in de jeugdzorg werden kinderen uit huis geplaatst en niet één volgens de regels. Het RIVM waarschuwde het ministerie voor de risico’s van corona, maar het bericht raakte zoek. Dit is de oogst van drie dagen het nieuws volgen. Schandalen zijn van alle tijden. Nieuw is dat de overheid tegenwoordig zelf ook vindt dat ze er niet veel van terecht brengt. Ik vermoed dat de boeren nog kwaaier zijn dan ze al waren, nadat de minister van Stikstof had gezegd dat het de schuld van de overheid was, die het vraagstuk jarenlang voor zich had uitgeschoven. De excuses buitelen over elkaar; de laatste was de spijtbetuiging aan de veteranen in verband met ‘de onmogelijke missie’ in Srebrenica. Voor de toeslagenaffaire toonden niet alleen politici maar ook rechters berouw. Dat is betrekkelijk nieuw. Vroeger had je de staatsraison. Waar werd gehakt in het algemeen belang, vielen spaanders. Fouten kwamen voor, uiteraard, maar de staat was onschendbaar, min of meer zoals de koning. En om dezelfde reden, niet alleen de financiële aansprakelijkheid maar ook en vooral de ondermijning van het staatsgezag. Bij principekwesties komen de beste voorbeelden altijd uit Frankrijk. Zo was de collaboratie van de Franse Vichy-staat met Hitler officieel domweg ‘niet gebeurd’ (nul et non avenu), tot president Chirac ruim een halve eeuw later spijt betuigde. Tegenwoordig erkent de staat het eigen falen meer dan grif; het sterkste staaltje was na de toeslagenaffaire de aangifte van de vorige staatssecretaris van Financiën tegen haar eigen ambtenaren. Begin dit jaar schreef staatssecretaris Vijlbrief van Economische Zaken een beleidsbrief over de Groningse aardbevingen. Hij sprak zijn bewondering uit voor de weerbaarheid en de veerkracht van de Groningers, tijdens alle ellende die zijn eigen dienst hun had aangedaan. De overheid lijkt wel de leraar op de beroemde tekening van Peter van Straaten die tegen zijn klas zegt: ‘Jongens… als jullie mij een lul vinden, moeten jullie het eerlijk zeggen.’ Dat de oppositie vindt dat er weinig van deugt, is haar taak. Maar wij hebben een staat die bezig is een flink gat in het eigen gezag te graven, en gezien de berichtgeving lukt dat uitstekend. Over de dader van alles wat misgaat, is iedereen het dus wel eens. Ook over het slachtoffer bestaat overeenstemming. De burger. De burger wordt door de staat gepest met algoritmen, wachtmenuutjes en ondoorgrondelijke formulieren. De burger zelf is als het ware onbevlekt ontvangen, zolang hij tenminste geen boze boer is, of tierende voetbalsupporter, of demonstrant tegen vluchtelingen, of twitterhooligan. Want de burger is weliswaar slachtoffer, maar zonder begeleiding gaat het niet. Driemaal raden waar die begeleiding vandaan moet komen. De staat kan weliswaar weinig tot niets, maar moet wel alles oplossen. De zegsman bij uitstek van het burger-slachtoffer is Kim Putters. Bij gelegenheid van zijn recente afscheid als SCP-directeur schreef hij een essay, De menselijke staat, waarin hij uiteenzet wat de nieuwe rol van de overheid zou moeten worden. Burgerperspectief is het kernwoord; de overheid moet niet langer een hooghartige regelaar willen zijn, maar moet het standpunt van de burger aannemen en van onderop naar zichzelf leren kijken. Putters is volgens deze krant de invloedrijkste Nederlander, dus u kunt dat essay maar beter lezen. Hij verwijt de overheid het ontbreken van een heldere visie op burgerschap. Wat hij ertegenover stelt, zal applaus oogsten en ons van de wal in de sloot helpen. Bij Putters worden de ambities voor de staat niet bescheidener maar groter. Wat de publieke dienst niet allemaal voor elkaar moet krijgen: energietransitie, duurzaam en inclusief samenleven, digitalisering, kansenongelijkheid bestrijden. En dat is nog maar het begin. De gestandaardiseerde voorzieningen van de oude staat schieten tekort. Het Putters-perspectief betekent dat de overheid zicht moet krijgen op ‘hoe het écht met mensen gaat’. Naarmate de samenleving diverser wordt en de behoeften steeds veranderen, moet de overheid meer maatwerk leveren. De overheid moet ‘een spade dieper, gevarieerder en preciezer over burgers leren praten’. De burger-oude-stempel was inderdaad een standaardpersoon, iemand die aan zijn particuliere bezigheden was ontstegen. Als dienstplichtige had hij een uniform aan, omdat hij identiek was aan alle anderen. Dat ouderwetse burgerschap bood ook vrijheid, aangezien de ambtenarij zich niet met jouw privé-besognes bemoeide. Je zou verwachten dat een samenleving die tegenwoordig tweehonderd nationaliteiten telt, meer dan ooit behoefte heeft aan een eenvormig algemeen belang, maar het tegendeel is het geval. Kim Putters wil dat de overheid zich in verband met het maatwerk niet alleen verdiept in de opvattingen van burgers, maar ook in hun gevoelens, hun verschillen en hun achtergrond. Hij steekt inderdaad een spade dieper, en wel in uw privéleven. In het essay van Putters zijn inclusiviteit en diversiteit al geen politieke opvattingen meer, maar overheidsdogma’s die voor zich spreken. Als de nieuwe overheid aan de verwachtingen wil voldoen, zal ze grote belangstelling hebben voor algoritmen, voor postcodes, voor het geslacht en de nationale achtergrond van haar ingezetenen. Ze moet immers koersen op zeer uiteenlopende noden en behoeften. Daarna zal de overheid van Putters snel botsen met artikel 1 van de Grondwet – precies wat de toeslagenaffaire heeft geleerd. Bovenal hecht dit land immers aan een gelijke behandeling. Maatwerk is schitterend, zolang iedereen ervoor in aanmerking komt.||https://www.volkskrant.nl/nieuws-achtergrond/de-overheid-kan-niets-en-moet-tegelijk-alles-oplossen~b54dc8c7/
2022-07-01||Van harte welkom||Dreigboerencrisis, woningcrisis, stikstofcrisis, Oekraïnecrisis, klimaatcrisis, asielcrisis, energiecrisis, crisis in de zorg, bestuurscrisis: we hebben het er allemaal zo druk mee, dat niemand het nog heeft over het ‘multiculturele drama’, dat toch jarenlang werd beschouwd als hét probleem van de Nederlandse samenleving en het politieke debat beheerste. Dat is misschien maar goed ook: hoe krijgen we anders al die goedkope arbeidskrachten in het buitenland zo gek naar Nederland te verhuizen om de crisis op de arbeidsmarkt op te lossen?||https://www.volkskrant.nl/columns-opinie/van-harte-welkom~b3d35c9b/
2022-07-01||Permanente lockdown voor huiskatten in Canberra om vogels te beschermen||Een verblijf in de tuin is nog wel toegestaan, maar dan alleen in een afgesloten ruimte. De plaatselijke overheid voert de regel in om vogels te beschermen. Er is wel een maas in de wet: de lockdown geldt voor huiskatten die geboren zijn na 1 juli 2022. In flink wat buitenwijken moeten echter álle katten vanaf nu binnenblijven, omdat hun impact op de natuur daar te groot wordt geacht. De boete op overtredingen kan oplopen tot omgerekend 1.000 euro, al zullen agenten katteneigenaren in eerste instantie vooral wijzen op de nieuwe regel. Ook in andere landen, waaronder Scandinavië en Duitsland, voeren lokale overheden regels in om vogels te beschermen tegen huiskatten. Soms blijft dat beperkt tot verplicht binnenblijven tijdens het broedseizoen, of geldt er bijvoorbeeld een avondklok omdat de dieren dan het meeste jagen. Australische wetenschappers becijferden dat één huiskat daar jaarlijks gemiddeld 186 wilde dieren doodt, zoals reptielen, vogels en kleine zoogdieren. Het land telt naar schatting 3,8 miljoen huiskatten, waarvan het merendeel vrij kan rondlopen. Uit onderzoek met volgzenders blijkt dat baasjes die ervan overtuigd zijn dat hun kat ’s nachts binnen blijft het opvallend vaak mis hebben. Van de gevolgde dieren in die studie bleek dat 4 op de 10 er toch tussenuit knijpen. Op het argument ‘maar hij neemt bijna nooit een vogeltje mee naar huis’ valt bovendien flink wat af te dingen: de dieren tonen doorgaans slechts 15 procent van hun vangst aan hun baasjes. Ook in Nederland gaan af en toe stemmen op om huiskatten binnen te houden. Zo schrijven juristen van de Universiteit van Tilburg in Journal of Environmental Law dat een kattenluikje openlaten in strijd is met de wet natuurbescherming, omdat de eigenaar daarmee bewust het risico neemt dat zijn huisdier een ander dier doodt. Natuurorganisaties zoals Staatsbosbeheer en de Bond Friese Vogelwachten proberen katteneigenaren met voorlichting te bereiken, zoals de campagne ‘Kuikens in het land, poes in de mand’. Het is een oproep om huis- en boerderijkatten in ieder geval tijdens het voorjaar ’s avonds binnen te houden om broedende weidevogels en kuikens een hogere overlevingskans te geven. De kat een belletje omdoen kan ook helpen om de potentiële prooidieren het leven wat makkelijker te maken, maar is niet zaligmakend. Bij een Brits experiment kwamen katten gemiddeld met de helft minder muizen en vogels aanzetten toen ze een belletje om kregen.||https://www.volkskrant.nl/wetenschap/permanente-lockdown-voor-huiskatten-in-canberra-om-vogels-te-beschermen~b1f3d04c/
2022-07-01||Zelfs als ik me hem voorstelde in een vliegtuigje, zag ik daar die witte jas bij||Ik ben al meer dan dertig jaar bij dezelfde tandarts, wat een zegen is, want hij is goed én je kunt enorm met hem lachen. Twee keer per jaar zie ik hem, en dan heeft hij natuurlijk altijd zijn witte jas aan. Nu zag ik hem plots in het wild, in een theaterfoyer, en bleek hij een man met een T-shirt en een rugzak! Dit was natuurlijk prima, maar het deed mij inzien dat ik vanwege die witte jas nooit had nagedacht over ’s mans eigen kledingsmaak. Ooit vertelde hij mij dat hij zijn vliegbrevet heeft, en zelfs als ik me hem voorstelde in een sportvliegtuigje, zag ik daar de witte jas bij. De tandarts vertelde dat veel patiënten hem überhaupt niet herkennen op straat, of maar half. ‘Waar ken ik jou van?’ vragen ze vertwijfeld. De tandarts kijkt diegene dan indringend aan en vraagt: ‘Wil je verdoving?’ En dan weten ze het weer.||https://www.volkskrant.nl/columns-opinie/zelfs-als-ik-me-hem-voorstelde-in-een-vliegtuigje-zag-ik-daar-die-witte-jas-bij~ba1823a7/
2022-07-01||Laten we ons eens verplaatsen in de koeien die moesten opdraven bij het boerenprotest||Koeien zijn van nature nieuwsgierige beesten. Wandel op een rustige zomeravond langs een weide in de polder en binnen de kortste keren kijken ze op van het gras waar ze grazen, om hun aandacht naar jou te verleggen. Met een beetje geluk slenteren ze naar het hek toe waarop je met je ellebogen leunt, om je van geringe afstand te bestuderen. Vaak volgen er dan nog meer. Even later staart een samenscholing van goedmoedige dieren je aan totdat blijkt dat je, behalve misschien een welgemeende loei, niets te melden hebt. Het is dan alsof hun nieuwsgierigheid plaatsmaakt voor lichte teleurstelling over jouw gebrek aan zinnige conversatie. Ze druipen af en hervatten hun kalmerend gescheur aan de grassprieten. Wat denkt de koe? Is ze behalve nieuwsgierig, ook melancholisch ingesteld, zoals singer-songwriter Meindert Talma in Mach mal Pause oppert? De wolken, de wolken in de hemelDe akkers, de hereboerderijenDe vogels die boven de bomen zwevenen de koeien die dromen van een vorig levenMach mal Pause. Als we ons dan toch trachten te verdiepen in de ziel van de koe: hoe zouden ze het vinden om altijd te worden aangesproken als ‘dame’? Zouden ze het respect dat uit dat woord klinkt eervol en geruststellend vinden? Of weten ze ten diepste best dat hun leven doorgaans heel anders, veel sneller en gewelddadiger eindigt dan dat van dames van de menselijke soort? En verklaart dat hun melancholische blik? De twee koeien die moesten opdraven bij het veetelersprotest dinsdag voor het Tweede Kamergebouw in Den Haag – wat hebben die gedacht toen ze uit de trailer werden geleid en te midden van een luidruchtige groep zelfverklaarde rentmeesters van Gods schepping terechtkwamen? Toen hun eigenaar de voor het stikstofbeleid verantwoordelijke minister Christianne van der Wal opriep om te kiezen welke van de twee jonge runderen naar huis mocht, en welk dierenleven dinsdagavond in het slachthuis zou moeten eindigen? Zouden ze hebben gedacht: dat lijkt vragen om een salomonsoordeel, maar wij weten wel beter. Want er wordt niet gekozen, aanstonds krijgen we allebéi een pin in de kop geschoten. Zouden de koeien zich koesteren in de kortstondige aandacht van de blonde politicus in pak? Degene die zich vorige week ook al in een stal in Stroe meldde, om zich solidair te verklaren met ‘de boeren’ zonder te specificeren wie hij daarbij voor ogen heeft. Wilders, die tweette: ‘Niet stikstof maar de boerenhaat van dit kabinet maakt Nederland kapot. Ze willen boeren wegpesten en op hun grond zullen dadelijk wel nieuwe asielzoekerscentra worden gebouwd. Waanzin.’ Zou het ene rund tegen het andere hebben gemompeld: ‘Die PVV-leider waarschuwt vaak dat de Nederlanders ‘een minderheid in eigen land worden’. Zou hij dan niet weten dat die 17,7 miljoen exemplaren van homo sapiens in Nederland door ons, de tot vee gemaakten, met onze 4 miljoen runderen, 12 miljoen varkens, en 47 miljoen vleeskuikens (cijfers uit 2021, afkomstig van het CBS, red.) allang tot een minderheid in hun eigen land zijn gemaakt?’ Ooggetuigen van de demonstratie in Den Haag meldden op Twitter dat de twee koeien het kabaal en alle aandacht van de naar reuring hunkerende camera’s gelaten over zich heen hebben laten komen. Ze aten hooi uit een emmer en plasten, nature calling, zonder schaamte op straat. Hoewel er geen beelden van zijn, hebben de twee na afloop van het protest vermoedelijk de terugweg naar huis aanvaard in de trailer waarmee ze zijn gekomen en wachten ze in de stal de loop der dingen herkauwend, maar niet zorgeloos, af.||https://www.volkskrant.nl/nieuws-achtergrond/laten-we-ons-eens-verplaatsen-in-de-koeien-die-moesten-opdraven-bij-het-boerenprotest~b9fe5c91/
2022-07-01||ACM let op misbruik bij hoge prijzen ||De ACM let daarbij vooral scherp op bedrijven die consumenten misleiden door niet transparant te zijn over kostenstijgingen en die verbergen in bijkomende kosten. Ook houdt de waakhond in de gaten of concurrerende bedrijven afspraken maken hoe zij de hogere prijs voor grondstoffen doorberekenen in de prijzen. Daarnaast wordt er scherp op toegezien dat bedrijven de winkels waaraan zij leveren niet dwingen om prijsverhogingen door te voeren. ‘Onze missie is dat we zorgen dat markten goed werken voor mensen en bedrijven’, zegt ACM-bestuursvoorzitter Martijn Snoep. Hij stelt geen aanwijzingen te hebben dat de hogere prijzen komen door een gebrek aan concurrentie in Nederland. De ACM stelt wel vast dat deze situatie veel mensen in problemen brengt. ‘We zullen daarom direct optreden als er bedrijven zijn die misbruik maken van de situatie.’||https://www.volkskrant.nl/economie/acm-let-op-misbruik-bij-hoge-prijzen~b1cabebb/
2022-07-01||Elke sector moet vandaag zijn coronaplan bij het kabinet inleveren. Maar hoe streng zal dat zijn?||Het is geen onwil dat de zorg- en taxivervoerbranche vandaag geen eigen sectorplan heeft ingeleverd voor de aanpak van corona. Er liggen immers al sinds 2020 vier coronaprotocollen klaar. Maar één overkoepelend plan? Daarvoor is de sector te complex en komt de deadline van minister Ernst Kuipers van Volksgezondheid, Welzijn en Sport te snel. ‘Wij vervoeren particulieren, maar ook kinderen met autisme en patiënten’, zegt Hilbert Michel, woordvoerder van Koninklijk Nederlands Vervoer. ‘Sommigen van hen mogen wel een mondkapje op, anderen weer niet. We moeten eerst met onze achterban en andere betrokkenen een goede belangenafweging maken, voordat we met een plan komen.’ De taxivervoerders zijn er daarom niet in geslaagd hun corona-aanpak vóór 1 juli af te hebben. Het is een van de hordes waar Kuipers op stuit met zijn plan iedere sector zijn eigen coronaplan te laten opstellen. Dat moet voorkomen dat de overheid straks toch weer de botte bijl moet hanteren als de besmettingscijfers te hoog oplopen. Door de sectoren erbij te betrekken moet er bovendien meer draagvlak ontstaan voor de te nemen maatregelen. Aan de ruim 25 branches die het meest door corona zijn getroffen, is het dus om zelf duidelijk te maken welke maatregelen ze willen nemen bij toekomstige oplevingen van het coronavirus. Het is de eerste stap in het nieuwe coronabeleid, waar Kuipers sinds zijn aantreden aan werkt. Sectoren krijgen zelf meer verantwoordelijkheid om het virus te beteugelen – en worden geacht die ook te nemen. Na twee jaar van lockdowns en vooral generiek coronabeleid hebben de branches bij het Rijk om maatwerk gesmeekt. ‘In een bioscoop of museum kun je bijvoorbeeld best anderhalve meter afstand houden, maar in de nachthoreca betekent zoiets dat je je tent moet sluiten. Daar werk je weer liever met het coronatoegangsbewijs’, legt directeur Jeroen Bartelse van TivoliVredenburg uit. In het Utrechtse muziekgebouw is corona, net als in de rest van de samenleving, terug van nooit weggeweest: vorige week ging het optreden van het Duitse Einstürzende Neubauten niet door, omdat een bandlid corona bleek te hebben. Bij de sectoren klinkt kritiek dat het kabinet te weinig onderzoek heeft laten doen naar de effectiviteit van coronamaatregelen. Daardoor moeten ze zelf bedenken welke maatregelen voldoende werken en welke niet. ‘We hebben natuurlijk al veel gedaan de afgelopen jaren, maar we hadden verwacht dat er onderzoek zou liggen naar de effectiviteit van spatschermen of mondkapjes’, zegt Gonny Eussen van kappersorganisatie ANKO. ‘Alleen: er ligt niks.’ Het RIVM bevestigt dat zij geen onderzoek doen naar de effectiviteit van individuele coronamaatregelen. Ook is er nog geen duidelijk systeem op basis waarvan de maatregelen moeten worden opgeschaald. Het ministerie van VWS werkt aan vier scenario’s, maar vooralsnog is het onduidelijk bij hoeveel besmettingen er een stap op de dreigingsladder moet worden gezet. Dat bemoeilijkt het opstellen van de sectorplannen. ‘Er moet wel een autoriteit zijn die zegt wanneer je in welke fase zit, zodat je weet welke maatregelen je moet nemen’, vindt Bartelse. Het uitgangspunt bij het nieuwe coronabeleid is dat alle sectoren zo veel (en zo lang) mogelijk open blijven. Het onderwijs en de kinderopvang gaan in principe helemaal niet meer dicht, tenzij er een virusvariant opduikt waardoor volgens het kabinet leerlingen en personeel ‘direct gevaar lopen’. Logischerwijs juichen de sectoren toe dat ze zo lang mogelijk open mogen blijven. Tegelijkertijd betekent een open samenleving volgens het kabinet dat de coronanoodsteun voor ondernemers vervalt. En dat wringt. Zo heeft Koninklijke Horeca Nederland al laten weten geen maatregelen te nemen die de omzet van ondernemers schaden, zolang daar geen vergoeding tegenover staat. Desondanks hebben de meeste sectoren hun plannen waarschijnlijk op tijd ingediend. Vaak hoefden ze de protocollen van eerdere coronagolven alleen wat te updaten. Bovendien bestaat het risico dat het kabinet maatregelen moet opleggen als de sectoren niet met een (voldoende dichtgetimmerd) plan komen. ‘En dat wil niemand’, zegt de woordvoerder van Economische Zaken, het ministerie dat de plannen verzamelt. De branches hebben tot 16 juli om veranderingen in te sturen, zodat ze meer tijd hebben om hun leden te raadplegen. Tijdens de zomermaanden worden de sectorplannen omgezet naar maatregelenladders die ingrepen van licht naar zwaar indelen. Het RIVM beoordeelt vervolgens of de maatregelen in een logische volgorde over de sectoren zijn verdeeld en of deze ‘epidemiologisch voldoende effectief zijn’ om de verspreiding van het virus genoeg af te remmen. Zo niet, dan gaan Economische Zaken en de sectoren weer met elkaar om tafel. Kuipers heeft de Tweede Kamer laten weten dat hij begin september met een definitief plan komt voor de corona-aanpak. Bij Koninklijk Nederlands Vervoer moeten ze voor de taxibranche nog aan de slag de komende weken. Bij het besloten busvervoer, waar bijvoorbeeld de schoolreisjes onder vallen, was het opstellen van het sectorplan minder ingewikkeld. ‘We legden ons bestaande protocol gewoon over het format van het ministerie en verdeelden de verschillende maatregelen over de dreigingsniveaus’, zegt woordvoerder Michel. Dat resulteerde in een soort grote tabel waarin vooral preventieve maatregelen stonden, zoals vaker schoonmaken en goed ventileren. Maar de optie om bussen met minder mensen te laten rijden, heeft de branche niet in het eigen plan opgenomen. Net als het dragen van mondkapjes. ‘Toen de mondkapjes vorig jaar zomer nog verplicht waren, zeiden onze klanten: we wachten wel met het plannen van een reis. Dat is voor ons de reden niet uit onszelf voor te stellen mondkapjes te verplichten’, aldus Michel. Ook hierbij speelt mee wat je bij meerdere sectoren terughoort: niemand wil de kalkoen zijn die zelf naar de slager loopt. Michel: ‘Als de overheid niet met coronasteun komt, kun je ook niet verwachten dat je na twee rampzalige jaren in je eigen omzet gaat snijden.’ Volgens Bartelse pakt de cultuursector door als de situatie daarom vraagt, ook al kost dat geld: ‘Met de gezondheid van je publiek speel je niet, klaar.’||https://www.volkskrant.nl/nieuws-achtergrond/elke-sector-moet-vandaag-zijn-coronaplan-bij-het-kabinet-inleveren-maar-hoe-streng-zal-dat-zijn~b398162c/
2022-07-01||Bevolkingsgroei: Nederland staat op Krugmans omslagpunt||Koud uit de auto gestapt vanuit Zuid-Frankrijk lees ik donderdagmiddag de Forum-bijdrage van de Utrechtse economisch geograaf Ton van Rietbergen. Onderwerp: de huidige bevolkingsdruk in Nederland en de verwachte toename ervan in de toekomst. Hamvraag: waarom is de bevolkingsomvang (gegeven de oppervlakte van Nederland) toch geen onderwerp van politiek debat? Eerst wat feiten. In Nederland wonen (cijfers van 2020) 517 inwoners per vierkante kilometer en dat is, op Malta na, de hoogste bevolkingsdichtheid van landen in Europa. Deze dichtheid is de afgelopen jaren, zeg gerust decennia, fors toegenomen. In 1950 telde Nederland nog 10 miljoen mensen en was niet alleen de naoorlogse geboortegolf op gang gekomen maar ook een nogal omvangrijke emigratie naar landen waar nog wél ruimte was: Canada, Australië, Nieuw-Zeeland. Nederland is, wereldwijd, een van de demografische uitzonderingen. Van Rietbergen haalt een studie uit The Lancet aan, waarin wordt voorgerekend dat de wereldbevolking in 2064 haar maximum bereikt (9,7 miljard mensen) om daarna tot de eeuwwisseling te dalen tot 8,8 miljard mensen. In talloze landen is de krimp al in volle gang. Japan verwacht zelfs een halvering van de bevolking, van 120 miljoen mensen nu naar 64 miljoen in 2100. Maar Nederland groeit, van de 17,7 miljoen mensen vandaag tot (naar verwachting van het Centraal Bureau voor de Statistiek) 20,6 miljoen mensen in 2070, vooral door langere levens én immigratie. Het geboortecijfer op zichzelf zou leiden tot krimp van de bevolking. Is het erg, zo’n groeiende bevolking? Dat is vragen naar een politiek oordeel en het antwoord hangt sterk af van wat je belangrijk vindt. De afgelopen maanden bivakkeerde ik in Frankrijk, waar de bevolkingsdichtheid beperkt is tot 105 mensen per vierkante kilometer. Nederland gedeeld door vijf dus. In het bijzonder was ik in de Ardèche, waar een vierkante kilometer bevolkt wordt door 58 mensen. Nederland gedeeld door (bijna) negen. Anders gezegd: als Nederland net zo dichtbevolkt is als de Ardèche, wonen hier 2 miljoen mensen. Is dat anders? Wie houdt van rust en ruimte, wie houdt van natuur en graag zijn wandelschoenen aantrekt om eropuit te gaan over bergen en door dalen, kan er zijn hart ophalen. Maar, om eens wat te noemen, een universiteit kent het departement niet, snelwegen en een vliegveld evenmin. Eerstelijnszorg is voorhanden (al is er ook daar een huisartsentekort), maar (gespecialiseerde) ziekenhuizen zijn ver weg. Het inkomen per hoofd van de bevolking is laag (vergeleken met het drukke Île de France rond Parijs) en er is weinig zogeheten ‘hoogwaardige werkgelegenheid’. Ofschoon de bevolking van de Ardèche licht groeit, zijn er dorpjes waar de bevolking de afgelopen decennia is gehalveerd, met alle consequenties van dien. Dus nee, het is niet alles goud wat er blinkt. Een lage bevolkingsdichtheid heeft voor- én nadelen - het zal weer eens niet. En dus valt er wat te kiezen. Alleen doet Nederland dat niet, alleen impliciet, door niet te kiezen. Nobelprijswinnaar Paul Krugman heeft de economische geografie eens beschreven als een spel van aantrekkende en afstotende krachten. Een gebied dat groeit profiteert van allerlei schaalvoordelen, is economisch succesvol en trekt dus steeds meer mensen aan, wat nog meer schaalvoordelen oplevert, et cetera. Er komt echter een omslagpunt, aldus Krugman, waarop die groei schaalnadelen gaan opleveren: congestie, belachelijke huizenprijzen, vervuiling, het verdwijnen van natuur. Gevolg: mensen trekken weg. Het leven is er gewoon niet leuk meer. Nederland, dacht ik kachelend op de A2 richting de hoofdstad, bevindt zich op of voorbij Krugmans omslagpunt.||https://www.volkskrant.nl/economie/bevolkingsgroei-nederland-staat-op-krugmans-omslagpunt~b49996fa/
2022-07-01||Performancekunstenaar Marina Abramović komt naar Carré ||Eind oktober presenteert haar Marina Abramović Institute (MAI) e productie No Intermission: een 7-daagse ‘performance art experience’, met nieuw werk van internationaal gerenommeerde performancekunstenaars, waarbij elke dag een andere artiest in de schijnwerpers staat. Begin november is de performance 7 Deaths of Maria Callas te zien: een project op het snijvlak van opera, performance- en videokunst, waarin Abramovic een ode brengt aan de wereldberoemde sopraan. Zeven van Callas’ sterfscènes uit haar meest iconische rollen, waaronder Tosca, Carmen en Madam Butterfly, worden opnieuw geïnterpreteerd. De ‘laatste’ dood is die van Callas zelf. 7 Deaths of Maria Callas ging in 2020 in première bij de Bayerische Staatsoper in München en reisde sindsdien naar de Opéra National de Paris, de Griekse Nationale Opera in Athene, de Deutsche Oper Berlin en Real Teatro San Carlo in Napels. Marina Abramović speelt een pioniersrol in de performancekunst sinds het begin van haar carrière in Belgrado in de vroege jaren zeventig. Op de Biënnale van Venetië in 1997 ontving ze de Gouden Leeuw voor beste kunstenaar. In 2010 had ze haar eerste grote Amerikaanse retrospectief en trad ze meer dan 700 uur op in The Artist is Present in het Museum of Modern Art in New York. Het Marina Abramović Institute (MAI) werd in 2007 opgericht. Het is een non-profitorganisatie die zich inzet voor kennisoverdracht en innovatie in de performancekunst.||https://www.volkskrant.nl/cultuur-media/performancekunstenaar-marina-abramovic-komt-naar-carre~b7ec4f18/
2022-07-01||Inflatie eurozone breekt alwéér hoogterecord, maar er is een glimp van hoop||Een nieuwe maand, een nieuw record. De inflatie in de eurozone is volgens een raming van statistiekbureau Eurostat in juni opgelopen tot 8,6 procent, iets meer dan wat economen hadden verwacht. In 8 van de 19 eurolanden ligt de inflatie boven de 10 procent, in de Baltische staten is dat zelfs rond de 20 procent. Het zijn niet alleen kleinere eurolanden die dubbelcijferige inflatie laten optekenen. Sinds deze week hebben zij het gezelschap van Spanje, dat de 10 procent aantikte. In Duitsland lag de inflatie in juni op 8,2 procent, in Frankrijk was dat 6,5 procent. De inflatie in Nederland was in de afgelopen maand volgens de Europese meetmethode 9,9 procent, tegenover 10,2 procent in mei. Frederik Ducrozet, centrale-bankwatcher bij Pictet Wealth Management, ziet wel een glimp van hoop in de jongste cijfers. Voor het eerst dit jaar was de kerninflatie lager dan verwacht, namelijk 3,7 procent. Deze maatstaf houdt geen rekening met de volatiele voedings- en energieprijzen. Toch betekenen deze cijfers onmiskenbaar nieuwe hoofdbrekens voor de bestuurders van de Europese Centrale Bank (ECB). Op 21 juli zitten zij samen om hun monetair beleid uit te stippelen. Tot nog toe was de consensus op de financiële markten dat Frankfurt dan de rente zal verhogen met 25 basispunten, maar met deze hoger dan verwachte inflatie zal de discussie over de noodzaak van een forsere stap enkel toenemen. Sowieso moeten we wennen aan hogere inflatie dan in de afgelopen jaren, meent Christine Lagarde. ‘We gaan straks niet terug naar een omgeving van lage inflatie’, verklaarde de ECB-president deze week op een centrale-bankconferentie in het Portugese plaatsje Sintra. ‘Er zijn nu krachten losgelaten door de pandemie en de geopolitieke schokken die het landschap waarin wij werken hebben veranderd.’ In een eerdere versie van dit stuk stond dat Sintra een kustplaatsje is. Dat klopt niet en is aangepast.||https://www.volkskrant.nl/economie/inflatie-eurozone-breekt-alweer-hoogterecord-maar-er-is-een-glimp-van-hoop~b14e80a2f/
2022-07-01||Deze Duitse chardonnay is de ideale wijn voor bij groentegerechten||Hij is 93 meter hoger, de Petersberg ten opzichte van onze Pietersberg bij Maastricht. Nog steeds niet veel meer dan een flauwe hobbel in het land, maar de broers Bretz uit Bechtolsheim in Rheinhessen raken er niet over uitgepraat. IJkpunt in hun levens, rust- en uitzichtplek, baken, achterdoek voor hun 40 hectare wijngaard. Harald en dochter Victoria plus Horst en echtgenote Heike doen er alles zelf, wijn maken en verkopen. Ze noemen zichzelf dynamisch, ‘zoiets als stilstand kennen we niet.’ Vandaar wellicht dat ze een zeer bont assortiment druivenrassen telen en daar ook nog eens verschillende wijnen van maken. Ik tel op hun lijst meer dan honderd verschillende etiketten. Uit dat gekmakende assortiment koos importeur Dokter Maler er enkele en liet mij de chardonnay proeven. Chardonnay uit Duitsland? Wat voegt dat toe? Heel wat, gelukkig. Fris, ietwat mollig en vooral Duits geurig, bloemig zoals men dat graag ziet in de Germaanse dreven. Mij lijkt het ideale wijn voor groentegerechten en dan vooral de doperwtjes waarover ik elk jaar weer de loftrompet steek. Met of zonder spekjes. Met of zonder gebraden kip ernaast. Met de zegen van Sint Pieter. Bretz Bechtolsheimer Petersberg chardonnay trocken 2020, Rheinhessen Doktermaler.nl, € 9,95 Prijs/kwaliteit 9-||https://www.volkskrant.nl/beter-leven/deze-duitse-chardonnay-is-de-ideale-wijn-voor-bij-groentegerechten~becd795b/
2022-07-01||Gidi Heesakkers bezorgt de krant na bij Jan Bruch en zijn jackrusselterriër||Wie: Jan BruchWoonplaats: Vries Afstand: 197,2 kilometerBeweegtijd: 6 uur en 28 minuten (pauzes in Hierden en De Wijk) Serieuze bezorgproblemen en serieuze zin om te fietsen in de baas z’n tijd nopen mij om voortaan één werkdag per week vanuit Utrecht koers te zetten naar een teleurgestelde abonnee ergens in het land en één Volkskrant na te bezorgen. Het is het minste dat ik voor de lezer en mezelf kan doen, bedacht ik twee maanden geleden. Ik zat te wachten in een bushokje aan de rand van Bunschoten-Spakenburg, waar mijn fietstocht na 190 kilometer met een smak op het asfalt was geëindigd. Een afslaand echtpaar verleende op de rotonde geen voorrang en raakte met hun auto mijn achterwiel. Ik nagenoeg heel, racefiets stuk. Het bleken behulpzame Volkskrant-lezers te zijn, al hadden ze hun abonnement onlangs na 27 jaar opgezegd omdat de krant niet meer werd bezorgd. ‘Ik mis de krant nog elke dag’, zei mevrouw. Spijtig dat ik haar niet via deze weg kan bedanken voor de inspiratie, denk ik terwijl ik onderweg naar het Drentse dorp Vries het bewuste bushokje passeer. Spijtig ook dat zij en haar man de aanrijding ontkenden toen ik ze aansprakelijk stelde voor de schade. Zon, wind mee en het kan meteen al niet anders of Jan Bruch (83) is een lievere lezer met bezorgklachten – die intussen verholpen lijken, zal je altijd zien. Hij opent de voordeur in een T-shirt met daarop de tekst never underestimate an old man with a Jack Russell Terrier en heeft thee in twee fruitsmaken in de aanbieding. Binnen hangen knipsels van Gummbah en De Speld naast een uitgeprinte foto van zijn huisgenoot Loecca: ‘Jack Russell: een heleboel hond in een heel klein lijffie’. Bruchs leesritueel vereist een papieren krant. ‘Ik snijd ’m eerst met een mesje door midden. Dan blader ik die losse pagina’s door. Ik haal eruit wat ik interessant vind, de rest gaat bij het oud papier.’ De meeste dingen in het leven laat hij gewoon over zich heen komen, zegt hij als ik hem vraag of hij ergens een beetje bezorgd over is. Er is een tumor weggehaald bij zijn blaas. Volgende week krijgt hij de eerste chemo. ‘Van bezorgd zijn word je niet beter. Ik onderga het.’ Ongeruster is hij vooralsnog over Loecca. Die is ook alweer 15 en plast af en toe in bed. ‘Soms is hij zo diep in slaap dat het lijkt of-ie de pijp aan Maarten heeft gegeven.’ De hond, een heleboel hond, hoort sinds een jaar niet meer. Bruch, met pretogen: ‘Toen hij nog niet doof was, was hij Oost-Indisch doof.’ Ze lopen twee keer per dag een half uur en twee keer tien minuten. Als ik het tuinhekje sluit, hoor ik hem in de keuken tegen het dove dier praten: ‘Ja, daar gaat ze weer.’ Niet te onderschatten, deze man en zijn jackrussellterriër. Wilt u ook een krant nabezorgd krijgen door Gidi Heesakkers? didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-jan-bruch-en-zijn-jackrusselterrier~bbe55605/
2022-07-01||‘Maar vorig jaar kwam ik ineens de term ‘vijandige relatie’ tegen’, zei de leeftijdgenoot die ik tegen het lijf liep||Aan het einde van de middag liep ik Joris tegen het lijf, een leeftijdgenoot, die ik een jaar of vijftien geleden had leren kennen toen ik een tijdlang in een verzamelkantoortje werkte – het was in de tijd dat ik dacht dat ik me onder de mensen moest begeven. ‘Hoe gaat het met schrijven?’, vroeg hij. ‘Met mijn bedrijf gaat het zo-zo. Ik ben te groot om alles alleen te kunnen doen, maar te klein om iemand in dienst te kunnen nemen. Ik kan in Groningen ook helemaal niemand van mijn eigen kaliber vinden. Daar zul jij ook wel last van hebben.’ ‘En hoe is het met je gezondheid?’, vroeg hij. ‘Ik ben gestopt met roken en drinken – blowen doe ik nog wel. Elke dag dronk ik een liter bier en een liter wijn, en dan ging ik ’s nachts ook nog naar de nachtslijter om een extra liter wijn te halen.’ ‘Ja’, verklaarde hij, ‘ik werk ’s nachts, hè. Ik heb een heel ander ritme.’ ‘Maar vertel’, zei hij. ‘Hoe is het met je ouders? Ik hoorde dat je vader is overleden. Lastig is dat. Toen mijn vader overleed, zat ik nog op de middelbare school. Vanaf dat moment had ik elke dag stress. Heel veel, veel te veel, vijfendertig jaar lang. Daarom dronk ik zoveel. At ik nooit iets fatsoenlijks en weinig, bijna niets. De dokter zei dat m’n bloed niet goed was. Dat ik een vette lever heb. Mijn organen waren verkleefd of zo, ik zat alleen maar op mijn stoel. Op het laatst kun je bijna niet meer naar de wc.’ ‘O’, zei ik. ‘Ja’, zei hij. ‘Maar vorig jaar kwam ik ineens de term ‘vijandige relatie’ tegen. En ik besefte: dát was het wat mijn ouders hadden, een vijandige relatie, het lag niet aan mij. Op een dag is mijn moeder ontzettend kwaad geworden op mijn vader en dat is ze altijd gebleven. Ze heeft zelfs nog met haar kwaaie kop in de kist staan kijken. Ik kon haar net op tijd wegtrekken, anders had ze hem in het mortuarium nog even heel verschrikkelijk uitgescholden.’ ‘Maar’, zei hij, ‘toen ik die term tegenkwam, viel alle stress in één keer van me af. Ik zwem drie keer in de week. Ik eet, ik heb al bijna een normaal gewicht – hoe is het met jouw gewicht? Ik heb zelfs leren naaien. Deze broek bijvoorbeeld’, zei hij, en hij wees naar een wollen broek met grote witte en bruine ruiten, ‘heb ik helemaal alleen op de naaimachine ingenomen.’ ‘Mooi’, zei ik. ‘Ja, hè’, zei hij. ‘Ja, hè?’ Hij wreef een paar keer met vlakke handen over de wol, van de heupen langzaam naar beneden, zuchtend van genoegen, en keek me nog een tijdje met glanzende ogen aan. ‘Echt superleuk’, zei hij toen, ‘om je weer eens uitgebreid te spreken.’ ‘Ja’, zei hij, voordat hij zich omdraaide en wegliep. ‘Heel erg leuk.’||https://www.volkskrant.nl/columns-opinie/maar-vorig-jaar-kwam-ik-ineens-de-term-vijandige-relatie-tegen-zei-de-leeftijdgenoot-die-ik-tegen-het-lijf-liep~b0ae88f2/
2022-07-01||Interview met... podcastmaker Timo Harmelink||TH: ‘Ikzwemwelterugnaarhetvasteland.’ In de podcast Reality Check praten Timo Harmelink, Marissa van Loon en Till Toxopeus na over dé realityserie van het moment. Vanaf 11 juli bespreken ze dagelijks B&B Vol Liefde.||https://www.volkskrant.nl/cultuur-media/interview-met-podcastmaker-timo-harmelink~b173dd77/
2022-07-01||Amerikaanse staten blij dat ze zelf mogen beslissen of vrouwen beslissingen mogen nemen||‘Je moet erop vertrouwen dat staten zelf weten wat het beste is. Al dan niet met steun van dierbaren en de juiste professionele begeleiding natuurlijk. Kijk, uiteindelijk is het toch iets waar een staat zelf mee zal moeten leren leven, de rest van zijn leven. ‘Baas in eigen staat’, dat is de kern van ons beleid’, zegt een voorlichter. ‘Er zijn veel staten die twijfelen of ze het juiste doen. Maar wij geloven dat wanneer je staten empowered, de juiste voorlichting geeft en begrip toont, zij zelf een goede en weloverwogen beslissing zullen nemen. Met folders kun je staten goed informeren over wat ze te wachten staat. Daarnaast is het natuurlijk altijd belangrijk om in gesprek te gaan. Door te vragen naar achterliggende problematiek, twijfels of angsten kunnen we een helder beeld krijgen van waarom een staat mogelijk kiest voor abortus. ‘Maar ook achteraf kun je met de juiste nagesprekken veel pijn verzachten. Begrip van de omgeving volgt vaak wanneer staten zelf beter weten waarom ze wel of niet voor een abortus hebben gekozen. Vergeet niet: het is hun eigen grond waar ze de keuze voor maken. En je moet natuurlijk altijd de privacy van een staat in acht nemen. Daar zijn wij heel duidelijk in. Wij zullen bijvoorbeeld nooit de media opzoeken. Als staten dat zelf besluiten te doen dan is dat aan hen.’||https://www.volkskrant.nl/cultuur-media/amerikaanse-staten-blij-dat-ze-zelf-mogen-beslissen-of-vrouwen-beslissingen-mogen-nemen~b2211c4b/
2022-07-01||Stammen wij af van de blobwezens van een half miljard jaar geleden? Zou zomaar kunnen||Als de naam ‘kimberella’ valt, begint Emily Mitchell aan de andere kant van de videoverbinding te glunderen. ‘Die is echt heel cool.’ Waarom? Uit sporen van de diertjes, die ogen als een soort druppelvormige naaktslakken met een ring van franje, blijkt dat ze niet willekeurig over de zeebodem schuifelden, maar telkens een vers stukje bacteriemat opzochten om te begrazen. Mitchell: ‘Ze wisten echt waar ze naartoe gingen. En ze zaten behoorlijk complex in elkaar: kimberella was duidelijk opgebouwd uit verschillende soorten weefsel.’ Als dat genoeg is om een dier bijzonder te maken, ligt de lat niet hoog, zou je zeggen. Maar wie begrip wil hebben voor het enthousiasme van Emily Mitchell – die lang vergane ecosystemen onderzoekt aan de universiteit van Cambridge – moet weten dat kimberella extreem lang geleden leefde, toen de eerste organismen opdoken die wetenschappers met zekerheid dieren durven te noemen. De zeebodem van toen lag bezaaid met bizarre wezens die oogden als blobs en badmatten, andere hadden meer weg van rechtopstaande veren. Daarbij vergeleken lijkt kimberella inderdaad geavanceerd. Toch vormden de primitieve wezens uit die tijd complexere gemeenschappen dan lange tijd gedacht, blijkt uit een recente publicatie in het wetenschappelijke tijdschrift Plos Biology, waarvan Emily Mitchell een van de auteurs is. Dat inzicht heeft belangrijke implicaties voor ons begrip van de evolutie van dieren. Het lijkt er steeds meer op dat deze mysterieuze wezens onze verre voorouders geweest kunnen zijn. Ze leefden meer dan een half miljard jaar geleden, in het geologische tijdperk dat Ediacarium heet, ver voor er zelfs maar planten op land stonden. Naast kimberella lagen dieren als dickinsonia, een soort geribbelde homp weefsel die meer dan een meter groot kon worden. Of neem rangea en charnia, twee van de soorten met het uiterlijk van vogelveren die rechtop op de zeebodem stonden en zachtjes heen en weer wuifden. Het moet de vredigste tijd uit de geschiedenis van het dierenrijk zijn geweest: van jacht was niet of nauwelijks sprake. Ze brachten hun leven waarschijnlijk vooral door met stilliggen en rondschuifelen, terwijl ze zich kalmpjes tegoed deden aan algen en bacteriematten. Verder zijn deze wezens een groot mysterie. Waar ze zoal mee verwant zijn – kwallen, koralen, slakken misschien? – is omgeven met vraagtekens. Lange tijd twijfelden wetenschappers zelfs of ze wel naar fossielen van dieren zaten te kijken, zo vreemd ogen sommige. Misschien waren die blobs wel een soort mega-eencelligen, werd geopperd, of een totaal unieke vorm van leven die niet langer bestaat. Die discussie is goeddeels beslecht, volgens Mitchell. Zo bleek in 2018, na een chemische analyse van versteende overblijfselen, dat dickinsonia vetzuren produceerde die alleen in dierlijke cellen voorkomen. Britse onderzoekers concludeerden op basis van gedetailleerde scans van fossielen dat de veerwezens een dierlijk bouwplan hadden. De sporen waaruit blijkt dat sommige soorten actief rondkropen zijn ook veelzeggend. ‘Vooral dat zoveel verschillende vormen van bewijs op dezelfde conclusie duiden maakt het overtuigend’, zegt Mitchell. Uiteraard leefden er niet alleen dieren, zoals ook in de oceanen van vandaag de dag: andere fossielen lijken overblijfselen van bijvoorbeeld algenkolonies en eencelligen. De volgende vraag is welke evolutionaire stappen er in de blobwereld werden gezet. Om hier meer over te weten te komen, onderzochten Mitchell en haar collega’s uit Cambridge de manier waarop diersoorten samenleefden. De vraag was in hoeverre ze alleen een beetje suffig naast elkaar lagen, of dat ze al echte gemeenschappen vormden. Zoals een hedendaags bos niet te begrijpen valt door één boom te bestuderen, zo is het onmogelijk de gemeenschappen van het Ediacarium te doorgronden door alleen naar losse fossielen te kijken. De onderzoekers voerden daarom een uitgebreide statistische analyse uit op tienduizenden fossielen van dieren die tussen 575- en 543 miljoen jaar geleden leefden. Ze bekeken bijvoorbeeld of soorten opvallend vaak bij elkaar leefden of juist niet. Dat kan er namelijk op duiden dat ze elkaar op de een of andere manier nodig hadden of elkaar beconcurreerden. Ook onderzochten ze in hoeverre soorten een voorkeur hadden voor specifieke waterdiepten of bodemsoorten. Hoe sterker die relatie, hoe meer de dieren zich hadden gespecialiseerd. De vroegste dieren uit het Ediacarium trokken zich weinig van elkaar en hun omgeving aan, zo blijkt. Maar met het verstrijken van de miljoenen jaren begonnen soorten zich te specialiseren in verschillende omgevingen en waterdiepten. Langzaam maar zeker ontstond er onderlinge afhankelijkheid en concurrentie tussen soorten. ‘Aan het einde van het Ediacarium bestonden er echt behoorlijk complexe gemeenschappen’, aldus Mitchell. Dat is opvallend, omdat de soortenrijkdom in de gevonden fossielen tegen het einde juist lijkt af te nemen. Sommige wetenschappers interpreteren dit als een uitstervingsgolf, mogelijk door een nog onbekende milieuramp. De nieuwe resultaten duiden erop dat er iets anders meespeelde, zegt Mitchell: soorten ontwikkelden zich juist steeds verder en begonnen elkaar weg te concurreren, waardoor er plaatselijk minder naast elkaar konden bestaan. ‘We zien een toename van specialisten. Dat verwacht je juist niet te zien na een uitstervingsgolf.’ Lidya Tarhan, die als geoloog van de Amerikaanse universiteit Yale onderzoek doet naar het Ediacarium en niet betrokken is bij deze studie, is onder de indruk. De nieuwe studie verzet de bakens voor onderzoek naar oeroude ecosystemen, mailt ze: van anekdotische vergelijkingen tussen kleine aantallen fossielen, tot uitgebreide statistische analyses als deze. Volgens Tarhan sluiten de bevindingen goed aan bij ander onderzoek van de afgelopen jaren. ‘Daaruit komt naar voren dat de Ediacaraanse organismen complexer in elkaar zaten en complexere ecosystemen vormden dan eerder aangenomen.’ Dit inzicht werpt nieuw licht op de aanloop naar een cruciaal moment in de ontwikkeling van het dierenleven: de Cambrische explosie. Die vond direct na het Ediacarium plaats en vormt het daverende startschot van het dierenleven zoals we dat vandaag de dag kennen. In een jaar of 10 à 20 miljoen – een oogwenk, voor geologische begrippen – ontstonden bijna alle moderne diergroepen: van de voorouders van insecten tot de eerste gewervelden in de vorm van visjes. Van de blobwereld lijkt na dit evolutionaire bonanza vrijwel niks meer over te zijn. Werden ze plots weggevaagd door een groep geheel nieuwe dieren die bijna uit het niets opkwamen, met handige noviteiten als ogen, poten en harnassen van kalk? Of is er sprake van een veel langere aanloop, en werden de eerste evolutionaire stappen die tot de Cambrische explosie leidden al gezet in het Ediacarium? De recente wetenschappelijke inzichten duiden op dat laatste. Gedurende de Cambrische explosie mag dan een versnelling hebben plaatsgevonden, het voorwerk lijkt al door Ediacaraanse dieren te zijn gedaan. Tarhan: ‘Het wordt steeds duidelijker dat allerlei eigenschappen die we vandaag de dag met dieren associëren al voor de Cambrische explosie voor leken te komen in Ediacaraanse gemeenschappen.’ Duidelijk is dat er aan het einde van dit tijdperk al de nodige veranderingen aan de gang waren. Zo zitten er gaatjes in fossielen van cloudina, een dier dat oogde als een stapel schoteltjes en een van de vroegste was met een kalkskeletje – de gaatjes waren waarschijnlijk sporen van roofdieren. De vrede was gesneuveld. Van een van de latere Ediacaraanse blobwezentjes, dat wat weg had van een rozijntje, vermoeden onderzoekers dat hij zwom of rondzweefde in het water, al is dit nog allesbehalve zeker. Dan nog blijft het raadselachtig waarom ten tijde van de Cambrische explosie het evolutionaire gaspedaal plots zo diep werd ingedrukt. Ook blijft veel onduidelijk over waar de Ediacaraanse wezens nou thuishoren op de stamboom van het dierenleven. Wat het zo lastig maakt om hier antwoord op te krijgen, is dat de wereld van het Ediacarium zo onvoorstelbaar diep is weggezakt in het geologische verleden. Het zicht is uiterst troebel en mogelijk nog vervormd ook. Er zijn om te beginnen relatief weinig fossielen uit die tijd te vinden, omdat gesteenten van meer dan een half miljard jaar oud in veel gevallen al zijn fijngeknepen en kapotgekookt in de diepten van de aarde, of op andere manieren vermalen door de tijd. Wie weet welke soorten die de kijk op de evolutie zouden omgooien nog op hun ontdekking wachten, of nooit gevonden zullen worden. Daarnaast is het moeilijk om te achterhalen hoe oud fossielen precies zijn, zegt Lidya Tarhan. Een van de oorzaken is dat er weinig laagjes as uit die tijd zijn gevonden. Vulkanische as bevat materialen die met de tijd steeds verder radioactief vervallen, waardoor geologen hun ouderdom kunnen berekenen. Het gebrek hieraan maakt het extra ingewikkeld om helder te krijgen hoe de dieren zich ontwikkelden. Wat de boel nog moeilijker maakt, is dat niet helemaal duidelijk is hoe deze zachte wezens precies bewaard zijn gebleven. Zijn er bijvoorbeeld kwetsbare lichaamsdelen waar we niks meer van terugvinden, of is van sommige soorten helemaal niets achtergebleven? ‘We moeten eerst weten hoe deze fossielen bewaard zijn gebleven, voordat we er zeker van kunnen zijn dat ze een goed beeld geven van het leven op de Ediacaraanse zeebodem’, zegt Tarhan. Wie weet, is het dan op een dag toch mogelijk om te zeggen: die rare blob daar, dat is mijn verre bet-, bet-, betovergrootouder.||https://www.volkskrant.nl/wetenschap/stammen-wij-af-van-de-blobwezens-van-een-half-miljard-jaar-geleden-zou-zomaar-kunnen~b625577d/
2022-07-01||Wanneer bereiken we de ‘technologische singulariteit’ zoals in sciencefictionfilm Transcendence?||De technologische singulariteit, het moment dat computers onnavolgbaar slim worden. In sciencefictionfilm Transcendence (2014) wordt een computer zodanig intelligent dat deze onder meer in een klap het klimaat- en energieprobleem oplost. Het kan hard gaan. Het ene moment heb je kunstmatige intelligenties die semi-creatieve tekeningen maken of ons al bol-punt-commend of coolblueënd producten aanbevelen, het volgende moment zijn ze zodanig slim geworden dat onze opgevoerde apenbreinen ze totaal niet meer kunnen volgen. Plots beginnen de wetenschappelijke en technologische doorbraken zich zodanig rap op te stapelen dat dat de wereld ingrijpend en permanent zal transformeren tot… iets dat je onmogelijk kunt voorspellen. Mensen zoals de beroemde futurist Ray Kurzweil menen dat het punt waarop onze kunstmatige intelligenties ons voorbijstreven bijna voor de deur staat. En niet alleen dat, ze denken óók dat alle doorbraken die dat zal opleveren de mensheid eindelijk onsterfelijk gaat maken. Dreigt je lichaam van vlees en bloed de uiterste houdbaarheidsdatum te bereiken? Ach, dan zet je je geest toch gewoon over naar de computer waar je als collectie nullen en enen tot in lengte van dagen kunt blijven voortbestaan? Dat je brein uploaden zelfs met de krachtigste en slimste computers ter wereld best weleens fundamenteel onmogelijk zou kunnen blijken, negeren singulariteitsoptimisten daarbij overigens voor het gemak. Het idee voor de technologische singulariteit begint onder meer bij de Wet van Moore, een schijnbare wetmatigheid die voorspelt dat computerchips grofweg elke twee jaar tweemaal zo snel worden. Hoewel dat lange tijd inderdaad zo was, vlakt die ontwikkeling sinds een jaar of tien toch echt af. In de tijd dat Kurzweil z’n bekendste boek schreef – The Singularity is Near uit 2005 – leek het er nog op dat computers zo rond 2025 à 2030 de geschatte rekenkracht zouden bezitten van een mensenbrein. Hoewel dat niet zal lukken, en het oorspronkelijke Moore-achtige groeitempo in rekenkracht aantoonbaar afvlakt, ligt het voor de hand dat we dat punt alsnog ooit gaan bereiken. De vraag is alleen: is het hebben van de rekencapaciteit van een mensenbrein wel genoeg? Of mis je dan nog een cruciaal ingrediënt? Een slim brein maken, of dat nu kunstmatig is of menselijk, is immers zo makkelijk nog niet. Vraag dat maar aan de mensen achter het Human Brain Project. Zij slaagden er ook na meer dan een decennium sleutelen niet in om een rudimentair mensenbrein te simuleren. Niet omdat hun computers onvoldoende snel waren, maar omdat die klus wetenschappelijk gezien (nog?) simpelweg te moeilijk bleek. Zelfs áls computers straks slimmer worden dan mensen, wie zegt dan dat die ultra-intelligente wezens zich überhaupt met ons domme vleesklompen willen inlaten? Voor hetzelfde geld trekken ze zich liever terug in hun virtuele privé-utopia. En dan draait de technologische singulariteit misschien op niets meer uit dan het moment dat het Amazon-algoritme tegen je zegt: ‘Zo, en voortaan zoek je lekker zelf maar uit welk boek je straks wil lezen.’||https://www.volkskrant.nl/wetenschap/wanneer-bereiken-we-de-technologische-singulariteit-zoals-in-sciencefictionfilm-transcendence~b179d324/
2022-07-01||Steeds als ik langs huizen met glasgevels op straatniveau fiets, is het één grote parade van gordijnen, afplakplastic en luxaflex||Architecten zijn gek op glas. Sinds het modernisme van Ludwig Mies van der Rohe is het een zeer geliefd bouwmateriaal. Een stalen of betonnen constructie binnen in panden bleek de dragende functie van muren over te kunnen nemen, waardoor volledig glazen gevels mogelijk werden. Uitzicht! Licht! Ruimtelijk gevoel! Het bracht ons spiegelende wolkenkrabbers en prachtig minimalistische villa’s in de heuvels van Californië, met glas van vloer tot plafond, zodat je in je smoking of cocktailjurk door de kamer schrijdt met een prachtig uitzicht. Goed, er is hier dus sprake van een overdrachtelijke ‘je’, ik schrijd niet door de woonkamer in smoking, ik ga hooguit in pyjama op mijn bek over kinderspeelgoed. Laat staan dat ik een villa in Californië bezit. Maar we hebben hier in Nederland wel de erfenis van die glazen villa’s: glazen voorgevels van woonhuizen, vlak aan de straat. Dat is een aantrekkelijk idee. Veel licht. Ruim uitzicht op buiten vanuit je woonkeuken of voorkamer. En voorbijgangers vanaf de straat kijken niet aan tegen een dode gevel, maar er is contact met binnen. Alleen werkt het zo niet. Steeds weer als ik langs huizen en appartementencomplexen met glasgevels op straatniveau fiets, is het één grote parade van gordijnen, afplakplastic en luxaflex. Want het nadeel van glas is dat het beide kanten op transparant is. Dus waar het idéé is dat je veel licht in en uitzicht vanuit je woonkeuken hebt, is het in de praktijk zo dat voorbijgangers op straat jou meurend in je badjas aan de keukentafel zien zitten. En het onderste deel van de glasgevel geeft jou niet bijzonder veel extra uitzicht, omdat het zo laag zit, maar geeft de buitenstaanders wel zicht op jou, inclusief je blote, in konijnensloffen gestoken, ontbijtbenen. Met glazen gevels op straatniveau voelen bewoners zich bekeken, om niet te zeggen kwetsbaar. Laten we wel wezen, zo’n glasgevel is prachtig op de dertigste verdieping van een wolkenkrabber met vrij uitzicht over de stad. Of in je villa in de heuvels van Californië. Of in je vinexwoning in de buitenwijken van Purmerend, aan de áchterkant van het huis, met uitzicht op de tuin. Maar geef ons glas van vloer tot plafond in een straat met veel passanten en dan moet het dicht. En zo’n groot glazen vlak met plakplastic of gordijnen maakt het buitenaanzicht eigenlijk veel geslotener – en triester – dan een wat kleiner raam waarbij de gordijnen wel open zijn. Die voorgevels kunnen we maar beter zo ontwerpen dat ze zoveel mogelijk licht binnenlaten en zorgen voor zicht naar buiten, maar dat ze niet zó open zijn dat mensen ze dicht willen zetten met plakplastic of gordijnen. Dus, architecten en opdrachtgevers, overweeg je een glazen gevel op straatniveau waarachter mensen moeten wonen? Pak je fiets, rij een rondje, kijk om je heen en doe het niet. Jasper van Kuijk op Twitter: @jaspervankuijk||https://www.volkskrant.nl/wetenschap/steeds-als-ik-langs-huizen-met-glasgevels-op-straatniveau-fiets-is-het-een-grote-parade-van-gordijnen-afplakplastic-en-luxaflex~bd10428e/
2022-07-01||Wat schrijvers en wetenschappers gemeen hebben: ze vinden allebei dat media te weinig aandacht hebben voor hun prijzen ||Wanneer is een prijs succesvol? Al een tijd denk ik na over hoe Boeken & Wetenschap, de werelden van dit katern, omgaan met prijzen. Neem de kinderboekenprijzen Griffels en Penselen. Vorige week maakte de stichting Collectieve Propaganda van het Nederlandse Boek de bronzen en zilveren winnaars bekend en er werden maar liefst 45 prijzen uitgereikt. Journalist Pjotr van Lenteren mopperde dat de Gouden Griffel minder succes heeft doordat er veel te veel winnaars zijn. ‘De winnaar van 1972 kent iedereen nog: Koning van Katoren van Jan Terlouw. Maar wie won er twee jaar geleden? Precies.’ Dat is geen eerlijke vergelijking. Als Van Lenteren gevraagd had wie er in 1972 won, dan wist waarschijnlijk ook niemand dat. Heel misschien had een liefhebber wijsneuzig geantwoord dat er in die tijd twee Gouden Griffels werden uitgereikt en dat ook De kleine kapitein van Paul Biegel er een ontving. De ene winnaar uit 2020 was Uit elkaar van Bette Westera. Minder bekend dan de winnaars uit 1972, maar dat was ook wel een uitzonderlijk topjaar. Is het beroemd worden van de winnaar wat een prijs succesvol maakt? Ik vroeg me voorzichtig af hoeveel mensen weten wie de Nobelprijs voor Natuurkunde kregen in 2020 of 1972. En of dat iets zegt over hoe belangrijk of geslaagd die prijs is. Ik moest ook denken aan het wetenschappelijk congres waar een eindeloze hoeveelheid prijzen werd uitgereikt. Voor de beste scriptie, voor de beste samenwerking, voor de beste presentatie, voor de beste poster en dat in allerlei categorieën, het ging maar door. Tijdens het diner na afloop vertelde de voorzitter dat hij al die prijzen in het leven had geroepen omdat jonge mensen ze dan mooi op hun cv konden zetten, dat hielp bij beursaanvragen. Natuurlijk, 45 prijzen voor kinderboeken is veel (maar ik klaag niet, want Rekenen voor je leven, dat ik maakte met Edward van de Vendel en Floor de Goede, kreeg zowel een zilveren griffel als een bronzen penseel, dus u begrijpt dat ik het belang van deze prijzen geenszins wil relativeren). Tegelijk is het niet zo gek om kinderboekenprijzen uit te reiken in verschillende categorieën, omdat kinderen op verschillende leeftijden totaal andere boeken lezen. Met vier leeftijdscategorieën plus poëzie en informatieve boeken zit je op zes categorieën. Als je dan per categorie een paar keer brons en zilver uitdeelt aan zowel schrijvers als illustratoren, kom je onvermijdelijk uit op tientallen prijzen. Is dat erg? Van Lenteren koos zijn eigen topdrie uit alle winnaars en zette die in het zonnetje. Kinderen zien in de bibliotheek een heleboel boeken met zilveren/bronzen stickers waaruit zij degene kiezen die hen meest aanspreekt. Tientallen schrijvers en illustratoren voelen zich erkend en gewaardeerd (iets waaraan ook gewerkt wordt in de wetenschappelijke wereld). Misschien is het voor de collectieve propaganda van het Nederlandse boek wel beter om een reeks boeken een beetje extra aandacht te geven, dan één boek heel veel aandacht. Net zoals je in de wetenschap misschien wat minder heel grote prijzen voor de academische supersterren zou willen. Wat Boeken & Wetenschap gemeen hebben, is dat ze allebei vinden dat de media te weinig aandacht hebben voor hun prijzen. Het zijn natuurlijk ook nieuwsmomenten van niets. Maar schrijvers snappen dan weer beter dan wetenschappers dat klagen in de media over dat je te weinig aandacht krijgt vaak wél een prima nieuwsmomentje creëert.||https://www.volkskrant.nl/wetenschap/wat-schrijvers-en-wetenschappers-gemeen-hebben-ze-vinden-allebei-dat-media-te-weinig-aandacht-hebben-voor-hun-prijzen~bbf0a952/
2022-07-01||Luister naar onze podcast over series. Deze keer: het lugubere Gladbeck||Dit kan niet waar zijn, denk je bij de knap gemonteerde archiefbeelden van Gladbeck: das Geiseldrama, de nieuwe Netflix- documentaire over de 54-urige gijzeling in West-Duitsland. Maar het is echt gebeurd, van de politie die meeging in alle eisen van de gijzelnemers, tot de journalisten die gegijzelden interviewden terwijl ze een pistool tegen hun hoofd hadden. Niemand leek een plan of een strategie te hebben, iedereen liep elkaar voor de voeten en daarvoor betaalden de gegijzelden uiteindelijk de hoogste prijs. Of luister en abonneer je via Apple Podcasts of Spotify.Presentatie: Esma Linnemann||https://www.volkskrant.nl/nieuws-achtergrond/luister-naar-onze-podcast-over-series-deze-keer-het-lugubere-gladbeck~b23ce1ce/
2022-07-01||Mensen met langdurige covidklachten hebben genoeg vragenlijsten ingevuld, nu graag een behandeling||Terwijl coronagolf nummer zoveel over het land raast, was er tevens nieuws over de allereerste golf, die van maart 2020. Uitkeringsinstantie UWV rondde een analyse af van mensen die destijds het virus opliepen en daarna worstelden met het postcovidsyndroom, voorheen bekend als long covid. Van hen is 62 procent volledig afgekeurd, luidt de conclusie, en 23 procent gedeeltelijk. Dat is voor die mensen en hun naasten een ramp. Ook de maatschappij wordt er hard door geraakt, al helemaal in tijden van personeelsnood. Diverse onderzoekers in binnen- en buitenland probeerden de afgelopen tijd te becijferen hoeveel mensen precies worstelen met het postcovidsyndroom. Een pittige methodologisch klus, onder meer omdat er telkens andere varianten opduiken. Bovendien komen klachten die horen bij het syndroom ook vaak voor bij mensen die niet besmet raakten met het virus. Het RIVM concludeerde onlangs op basis van onderzoek met vragenlijsten dat bijna de helft van de coronapatiënten drie maanden later nog minstens één klacht heeft, zoals concentratieproblemen of vermoeidheid. Bij de controlegroep was dit een kwart, dus door je oogwimpers heen kun je dan concluderen dat ongeveer een kwart van de corona-infecties leidt tot langdurige klachten. Na anderhalf jaar ziet de wereld er vaak al weer wat beter uit voor die groep, dan hebben verreweg de meesten geen last meer. Maar 1 tot 2 procent nog wél en omdat zo ongelooflijk veel mensen corona oplopen, gaat het dan toch om een aanzienlijke groep van tienduizenden Nederlanders. Allemaal mensen die ook voor corona al zwaar in de lappenmand zaten? Welnee. ‘Het gaat om mensen die voor hun besmetting veelal fit waren en honderd procent inzetbaar’, zei oud-huisarts Alfons Olde Loohuis deze week in de Volkskrant. Hij is adviseur van C-support, een organisatie die patiënten met langdurige coronaklachten ondersteunt. Langzaam beginnen wetenschappers iets beter te begrijpen wat er misgaat bij het postcovidsyndroom. In het bloed vinden onderzoekers bijvoorbeeld kleine bloedklonters, waardoor er minder zuurstof in de haarvaten komt. Dat zou een verklaring kunnen zijn voor de vermoeidheid waarvan veel mensen met het postcovidsyndroom last hebben. Ook zagen wetenschappers relatief meer ontstekingsstoffen in het hersenvocht. Deze nieuwe ziekte snappen is al een flinke horde, hem behandelen is vooralsnog een haast onneembare vesting. In het buitenland testen wetenschappers en farmaceuten allerlei behandelingen, met nieuwe geneesmiddelen en met combinaties van bestaande middelen zoals een cocktail van antihistaminica, anti-jichtmiddel en bloedverdunner. Dergelijke ‘tweedehands medicijnen’ hebben als voordeel dat ze alle veiligheidschecks al gehad hebben. Mochten ze blijken te werken tegen langdurige covidklachten dan zijn ze snel inzetbaar. Wrang, zeker vanuit het perspectief van de wachtende patiënt, is dat in Nederland dit biomedisch onderzoek naar het postcovidsyndroom amper van de grond komt. Hier lijken we vooral goed in het versturen en analyseren van vragenlijsten. In het eerder genoemde onderzoek van het RIVM haakte een kwart van de deelnemers na de eerste vragenronde af. Lijkt mij een teken dat mensen met het postcovidsyndroom genoeg bevraagd zijn over hun klachten. Het wordt tijd ze écht te helpen.||https://www.volkskrant.nl/wetenschap/mensen-met-langdurige-covidklachten-hebben-genoeg-vragenlijsten-ingevuld-nu-graag-een-behandeling~b02f7185/
2022-07-01||Met deze op afstand bestuurbare robotarmen is het uitpakken van een verdachte tas iets minder spannend||Het inspecteren van een verdachte tas of koffer zal een wat stressvolle baan zijn, toch? Op die vraag antwoordde een Amerikaanse soldaat naar verluidt eens: ‘Of het komt goed, of het is opeens mijn probleem niet meer.’ Voor de bediener van deze robot is zulke macabere humor niet meer nodig. Voor de robot zelf is het een ander verhaal: op de foto pakt die het lipje van de rits van een tas tussen duim en wijsvinger vast. Ogenschijnlijk voorzichtig, alsof het apparaat zelf niet zeker is van zijn overlevingskansen. In werkelijkheid spiegelt het de bewegingen van de bestuurder, die met speciale handschoenen de robothanden bestuurt. Deze ‘bimanuele teleoperatie robot’ is een van vele producten die is voortgekomen uit 75 jaar samenwerking tussen het ministerie van Defensie en TNO. Sinds 1947 werkt de onderzoeksorganisatie voor Defensie aan allerlei innovaties, van nieuwe wapens, munitie en voertuigen tot preciezere radartechnologie, trainingssimulaties in virtual reality en cyberveiligheid.||https://www.volkskrant.nl/wetenschap/met-deze-op-afstand-bestuurbare-robotarmen-is-het-uitpakken-van-een-verdachte-tas-iets-minder-spannend~b104966a/
2022-07-01||Oud-medewerker beschuldigt machtige redacteur prestigieuze uitgeverij. Klinkt bekend? ||‘Het is zo verschrikkelijk en zo absurd. Absurd dat ik bepaalde dingen heb gedaan, ja. Ook absurd dat Caitlin een positie heeft die ik haar heb bezorgd, en mij vanuit die positie beschuldigt van dingen waaraan ze zelf heeft meegedaan. Nog absurder is het dat men haar daarom ‘moedig’ noemt.’ Aan het woord is een machtige redacteur van een prestigieuze uitgeverij die door een oud-medewerker van grensoverschrijdend gedrag wordt beschuldigd. Klinkt bekend? Het is een bijzondere, soms wrange vorm van uitgeversgeluk: als een boek, na maanden voorbereiding, bij verschijning ineens naadloos aansluit op de actualiteit. In 2019 publiceerde de Amerikaanse schrijver en essayist Mary Gaitskill een korte roman over misstanden in de New Yorkse uitgeverswereld. Nu verschijnt de Nederlandse vertaling van Ineke van den Elskamp (Cossee; € 19,99) – vrijwel gelijktijdig met het essay van Ronit Palache en het onderzoek naar de angstcultuur bij uitgeverij Prometheus in de Volkskrant. Voor de duidelijkheid: Dit is lust gaat over een ander soort wangedrag dan de bullebakkerij van Mai Spijkers. Hoofdpersoon Quin is een grote flirt, die zijn jonge vrouwelijke collega’s sart en plaagt en hun grenzen opzoekt. Hij levert commentaar op hun uiterlijk, vraagt hoe ze het liefst masturberen en legt, als het even kan, een hand op borst of bil. Nooit had hij gedacht dat deze vriendinnen – want zo ziet hij ze – hem dáárom zouden verraden. Wat het boek zo relevant maakt, ook voor de toestand rond Prometheus, is dat Gaitskill heel subtiel laat zien wat zo’n publieke beschuldiging bij omstanders teweegbrengt. Zeker in het kleine literaire wereldje ontstaan er al gauw kampen, verraders worden aangewezen, vriendschappen verbroken. Iedereen moet kleur bekennen, in elk geval voor zichzelf: waar sta ik, kan ik dit van iemand accepteren? En zo nee, wat dan? Deze worsteling beschrijft Gaitskill door de ogen van Margot, een goede vriendin en oud-collega van Quin. Zij blijft hem trouw, met gemengde gevoelens. Ze is kwaad op hem, maar ook op de vrouwen die zich tegen hem keren. Hadden die niet voor zichzelf op kunnen komen, zoals zij heeft gedaan? Is zijn vileine, provocatieve kant niet juist wat hem zo leuk maakt? Waarom hij zo goed is in zijn werk? Of praat ze nu goed wat niet goed te praten valt? Bij Prometheus is tot nog toe alleen auteur Emy Koopman opgestapt. Een handjevol getrouwen heeft zich meteen luidruchtig aan de kant van Mai Spijkers geschaard. De meerderheid blijft, althans in het openbaar, opmerkelijk stil. Lees Dit is lust en je krijgt een idee waarom.||https://www.volkskrant.nl/cultuur-media/oud-medewerker-beschuldigt-machtige-redacteur-prestigieuze-uitgeverij-klinkt-bekend~ba794c85/
2022-07-01||‘Mijn verwachting is dat mogelijk de helft van ons assortiment over tien jaar Engelstalig is’||‘Ja, per 1 juli zetten we boekhandel Kunst & Vliegwerk voort, de eigenaresse gaat met pensioen. Het is een prachtig pand, gevestigd op een voor ons strategische plek aan de Oude Kijk in ’t Jatstraat. Om de hoek van het Academiegebouw, bij de Letterenfaculteit en de Universiteitsbibliotheek. Daar lopen veel internationale studenten. Ik noem het gekscherend: een internationaal, intellectueel kruispunt. We willen in deze winkel het zwaartepunt op Engelstalige boeken leggen.’ ‘Er is steeds meer vraag naar Engelstalige boeken. Ook populairwetenschappelijke boeken worden meer en meer in het Engels verkocht. Denk aan The Dawn of Everything van David Graeber en David Wengrow, Antwerp van Michael Pye en nu bijvoorbeeld Budapest van Victor Sebestyen. ‘Groningen is een universiteitsstad, docenten en met name buitenlandse studenten kopen Engelstalige boeken, waarvan de prijs vaak wat lager ligt. ‘Daarnaast willen we jongeren bedienen die youngadult-boeken lezen, nu hebben we daar maar een plankje voor omdat we gewoonweg niet genoeg ruimte hebben in ons pand op de Oude Ebbingestraat.’ ‘Dat valt wel mee, maar de afgelopen jaren zien we de gemiddelde leeftijd van onze klanten dalen. Een heuglijke ontwikkeling. Wij hebben een diverser aanbod dan voorheen en dat levert ook een diverser publiek. We proberen de jongere lezer niet te veronachtzamen. Mijn verwachting is dat mogelijk de helft van ons assortiment over tien jaar Engelstalig is.’ ‘Nee, het Engelstalige komt ernaast, het is een nieuw publiek. Er zal een graduele verschuiving plaatsvinden maar dat betekent niet dat de Nederlandse literatuur ten dode is opgeschreven. Integendeel.’ ‘Winterthur van Alexander Nieuwenhuis. Een ideeënroman die je confronteert met fundamentele vragen over klimaat, wetenschap en waar het met de mensheid naartoe moet. Een ideaal boek voor een leesclub.’ 1. Anjet Daanje: Het lied van ooievaar en dromedaris; Uitgeverij Passage2. Marcel van Roosmalen: Totaal; Meulenhoff3. Nina Polak: Buitenleven; Prometheus4. Mariken Heitman: Wormmaan; Atlas Contact5. Lloyd Llewellyn-Jones: De Perzen; Nieuw Amsterdam6. Luigi Pirandello: Geluksvogels; Van Oorschot7. Kester Freriks, Martijn Storms: Grensverkenningen; Athenaeum8. Frans de Waal: Anders; Atlas Contact9. Roxane van Iperen: Eigen welzijn eerst; Thomas Rap10. Mathijs Deen: De Hollander; Alfabet||https://www.volkskrant.nl/cultuur-media/mijn-verwachting-is-dat-mogelijk-de-helft-van-ons-assortiment-over-tien-jaar-engelstalig-is~b2c8cc16/
2022-07-01||Chinese president Xi bij beëdiging leider Hongkong: geen reden voor verandering||In zijn toespraak tijdens de ceremonie zei Xi dat er ‘geen reden voor verandering’ is in Hongkong, of om het ‘één land twee systemen’-principe te wijzigen, op basis waarvan Hongkong wordt geregeerd. Het model moet dan ook ‘op de lange termijn worden gehandhaafd’, zei Xi. En: alles wat Beijing doet, is ‘voor het welzijn van Hongkong’. Na zijn beëdiging als nieuwe leider van Hongkong zei John Lee dat de rechtsstaat een ‘fundamentele waarde’ is voor zijn stad. Over de nieuwe nationale veiligheidswet die China in 2020 aan de stad opgelegde na de anti-regeringsprotesten van 2019, zei Lee dat die ‘stabiliteit’ heeft gebracht. Rond het bezoek van Xi gelden strenge coronaregels. Delen van Hongkong zijn afgesloten en leiders die aanwezig zijn mogen alleen met een beperkt aantal mensen contact hebben. Tijdens het laatste bezoek van Xi aan Hongkong vijf jaar geleden werd er nog op grote schaal gedemonstreerd. Dat gebeurt ditmaal waarschijnlijk niet, omdat de straffen voor zulke protesten sinds de veiligheidswet enorm zwaar zijn. Lees ook:Eén land, twee systemen: Hongkong 25 jaar later||https://www.volkskrant.nl/nieuws-achtergrond/chinese-president-xi-bij-beediging-leider-hongkong-geen-reden-voor-verandering~b41a8bdf/
2022-07-01||Zeven procent van bewoners sociale huurwoning heeft te hoog inkomen||Scheefhuurders verdienen te veel voor het sociale huurhuis waarin zij wonen, bedoeld voor mensen met een lager inkomen. Toen de bewoners de sleutel van een sociale huurwoning kregen, voldeden zij wel aan de gestelde inkomenseisen. In de tussentijd zijn zij meer gaan verdienen, waardoor zij nu als scheefhuurder worden gezien. In Noord-Brabant is de groep scheefhuurders relatief het grootst, blijkt uit de analyse van persbureau ANP op basis van recent onderzoek van het Centraal Bureau voor de Statistiek (CBS), dat eens in de drie jaar wordt uitgevoerd. In 2021 stond zo’n 9 procent van de bewoners van die provincie te boek als scheefhuurder. Gelderland volgt met 7 procent. De onderzoekers verzamelden ook cijfers over de gemeenten met meer dan 100.000 inwoners. Binnen die groep vallen vooral Eindhoven, Breda en Zaanstad op met een bovengemiddeld aandeel scheefhuurders. Volgens Marcel Trip van de Woonbond is het door de overheid opgeroepen beeld dat scheefhuurders voor een dubbeltje op de eerste rij zitten ‘onterecht’. Volgens de woordvoerder zijn scheefhuurders vaak ‘mensen die iets meer zijn gaan verdienen, en vervolgens net boven de lage inkomensgrens uitkomen’. Volgens de Woonbond is niet duidelijk vast te stellen waarom het percentage scheefhuurders de afgelopen jaren is gedaald. Vanaf 1 juli dit jaar krijgen scheefwoners te maken met een extra huurverhoging. Mensen die in hun eentje in een sociaal huurhuis wonen en in 2020 meer dan 47.948 euro verdienden, moeten maandelijks 50 euro meer huur betalen. Wie meer verdient dan 56.527 euro betaalt 100 euro extra. Voor gezinnen gelden hogere inkomensgrenzen. Vorig jaar werden de huurprijzen in de sociale sector, in verband met de coronacrisis, niet verhoogd.||https://www.volkskrant.nl/nieuws-achtergrond/zeven-procent-van-bewoners-sociale-huurwoning-heeft-te-hoog-inkomen~b367bc5a/
2022-07-01||Een land, twee systemen: Hongkong 25 jaar later||Aan de vooravond van 1 juli 1997 deelde de prodemocratische politica Emily Lau (70) in het centrum van Hongkong ansichtkaarten uit, om het moment te markeren waarop Hongkong, ruim 150 jaar lang een Britse kolonie, in Chinese handen terugkeerde. Lau vierde de machtsoverdracht niet, maar ze protesteerde evenmin. ‘We accepteerden het’, zegt ze. ‘De mensen die bang waren, waren vertrokken. Zij die achterbleven, hadden een afwachtende houding. Veel mensen vonden: we zijn Chinees, en Hongkong ligt op Chinese bodem. We wilden de Britten niet vragen om te blijven, en we wilden geen onafhankelijkheid. Sommigen van het prodemocratische kamp vroegen een terugkeer naar China, maar met democratie.’ Nu vrijdag het 25ste jubileum van de overdracht wordt gevierd, in het bijzijn van de Chinese president Xi Jinping, is de sfeer in Hongkong heel anders. Na maanden van protesten in 2019 – tegen toenemende invloed van Beijing – sloeg de Chinese overheid terug met de invoering van een Nationale Veiligheidswet en de hervorming van het kiessysteem. Die werden gebruikt om tegenstanders te muilkorven, en de geleidelijke democratisering van Hongkong terug te draaien. Inmiddels zijn 189 mensen onder de Veiligheidswet gearresteerd, onder wie parlementsleden, advocaten, journalisten en academici. De oppositie is uit het parlement verdwenen, tien onafhankelijke media zijn opgedoekt en geschiedenisboeken worden herschreven. Xi’s tweedaagse bezoek aan Hongkong werd in de Financial Times beschreven als dat van ‘een keizer die zich triomfantelijk naar een rebelse buitenpost begeeft die eindelijk door zijn generaals is verpletterd’. ‘Niemand had kunnen voorspellen dat dit zou gebeuren’, zegt Lau, voormalig partijvoorzitter van de Democratische Partij en een van de weinige oppositieleden die nog met buitenlandse media durven te spreken. ‘We waren bezorgd dat onze vrijheid zou afnemen, maar niet dat het zo erg zou worden. Onze vrijheden, onze veiligheid, de rechtsstaat: alles is aan het afbrokkelen. Veel van mijn vrienden en partijgenoten zitten in de gevangenis, anderen hebben Hongkong verlaten.’ Westerse overheden beschuldigen Beijing ervan de afspraken rond Hongkong niet na te leven. Volgens een overeenkomst tussen China en het Verenigd Koninkrijk zou Hongkong na 1997 vijftig jaar lang politieke, economische en juridische autonomie behouden, volgens het principe ‘één land, twee systemen’. In de Basiswet, de officieuze grondwet van Hongkong, stond dat inwoners geleidelijk algemeen kiesrecht zouden krijgen. ‘‘Één land, twee systemen’ was een briljant concept’, zegt Chris Patten (78), die Hongkong als laatste Britse gouverneur bestuurde. ‘Het loste veel politieke en morele moeilijkheden op rond de overdracht, zowel voor China als het Verenigd Koninkrijk, en het garandeerde dat de Hongkongers vijftig jaar lang hun levensstijl zouden behouden. Maar dat is natuurlijk kapotgemaakt door Xi Jinping.’ De eerste jaren werd veel geprotesteerd in Hongkong, maar Beijing liet betijen. In 2003 demonstreerden 500 duizend mensen tegen een Nationale Veiligheidswet, die werd ingetrokken. ‘Er waren grote protesten, maar daar kwam geen politie aan te pas’, zegt Lau. ‘De Lonely Planet noemde de vredige, kleurrijke en muzikale protesten zelfs als reden om naar Hongkong te komen. Zolang Beijing zichzelf beheerste en Hongkong met rust liet, liep alles op rolletjes.’ Steeds meer Hongkongers voelden zich thuis in China, maar rond 2012 volgde een kentering. Chinese steden haalden Hongkong economisch in, en steeds meer Chinezen van het vasteland kochten vastgoed en luxegoederen in Hongkong, met stijgende prijzen en ergernis tot gevolg. Met Xi Jinping kwam bovendien een president aan de macht die veel minder geduld had met activisten, mensenrechtenadvocaten of Hongkongse democraten. Toen hij in 2014 het beloofde algemeen stemrecht beperkte tot vooraf goedgekeurde kandidaten, brak de Umbrella Movement uit. Dat bleek een opmaat voor veel grotere en gewelddadiger protesten in 2019. ‘Sommige oppositiefiguren riepen openlijk op tot Hongkongse onafhankelijkheid, beledigden de nationale vlag, vernielden openbare voorzieningen en vielen regeringsgebouwen aan’, zegt Liu Shuyong (81), hoogleraar geschiedenis aan de Lingnan Universiteit in Hongkong. ‘In die omstandigheden kon de centrale overheid niet anders dan vastberaden optreden.’ Liu, afkomstig van het vasteland, volgt de ontwikkelingen in Hongkong al meer dan veertig jaar, en becommentarieerde de overdracht in 1997 als gastpresentator op de Chinese staatszender CCTV International. Zijn visie op de geschiedenis van Hongkong komt overeen met de officiële visie. ‘In de hele wereld hadden de meeste Chinezen een gevoel van trots over de terugkeer van Hongkong’, zegt hij. ‘Het voelde als een feestdag.’ Volgens Liu is ‘één land, twee systemen’ nog steeds intact: Hongkong is geen staatsgeleide markteconomie, zoals de rest van China. Maar het is niet altijd makkelijk geweest, door economische problemen, opkomend populisme, maar ook buitenlandse spanningen. ‘De oppositie in Hongkong is steeds jonger en radicaler geworden. Sommige westerse landen hebben achter de schermen de vlammen aangewakkerd door Hongkong te gebruiken om China’s ontwikkeling in te dammen.’ Liu is positief over de toekomst, en hoopt vooral dat economische ontwikkeling de politieke spanningen kan verminderen, in lijn met de Chinese overheidsvisie. Maar dat staat mijlenver van hoe de oppositie het ziet. ‘De tweede helft van de vijftig jaar zullen heel moeilijk zijn’, zegt politica Lau. ‘Maar we zullen blijven vechten voor waar we in geloven, op een vredige manier. We geven niet op. Ik bezoek vaak mijn vrienden in de gevangenis, en die denken er ook zo over. Het is niet voorbij.’||https://www.volkskrant.nl/nieuws-achtergrond/een-land-twee-systemen-hongkong-25-jaar-later~b1c3ff32/
2022-07-01||Brabantse gynaecoloog verwekte kinderen bij vrouwen die hij behandelde: ‘Sperma is vermengd of verwisseld’||Om eventuele andere donorkinderen te helpen bij hun zoektocht, brengt vruchtbaarheidskliniek Nij Geertgen in Elsendorp zijn naam naar buiten. De kliniek roept twijfelende ouders en donorkinderen op zich te melden. Nij Geertgen is een doorstart van Stichting Geertgen, die Ruis (71) halverwege de jaren tachtig oprichtte. De stichting ging in 2014 failliet. Ruis was als gynaecoloog ook verbonden aan onder meer het voormalige Liduinaziekenhuis in Boxtel en het Sint-Joseph Ziekenhuis in Veghel. Er zijn vooralsnog geen signalen dat in die ziekenhuizen ook misstanden plaatsvonden. Het nieuws kan onrust veroorzaken bij duizenden vrouwen en stellen die zich door de jaren heen door Ruis lieten behandelen. Bij een vergelijkbare casus vorig jaar ‘belden mensen in paniek naar het ziekenhuis’, zegt Janneke Maas van Stichting Fiom, die donorkinderen helpt hun biologische vader te vinden. ‘Ouders moesten met hun soms 40-jarige kinderen het gesprek aangaan: misschien is papa toch je papa niet.’ De zaak-Ruis kwam aan het rollen doordat een vrouw haar dna in een internationale dna-databank had laten opnemen. Ze bleek een match te hebben met een familielid van de gynaecoloog bij wie haar ouders eind jaren tachtig aanklopten voor een vruchtbaarheidsbehandeling. Uit dna-onderzoek bleek dat niet haar opvoedvader, maar Henk Ruis haar biologische vader is. De oud-gynaecoloog liet zijn genetisch materiaal vervolgens opnemen in de database van stichting Fiom. Daaruit volgden nog twee dna-matches met kinderen die wisten dat ze met donorzaad verwekt waren. De drie kinderen werden geboren tussen 1988 en 1992. Fiom stelde Nij Geertgen op de hoogte. Ruis zelf ontkent dat er opzet in het spel was. ‘Het was een totale verrassing’, zegt hij over de drie matches. Gevraagd naar een verklaring wijst hij op ‘de primitieve laboratoriumfaciliteit’ waarover hij destijds beschikte. Mogelijk raakte zijn eigen zaad daar vermengd met het zaad van de wensvader of werd het per ongeluk verwisseld. Het zaad van Ruis was, zo beweert hij, in het lab aanwezig voor experimenten om de invriesprocedure te verbeteren. Medisch directeur en gynaecoloog Marieke Schoonenberg van Nij Geertgen noemt het onbegrijpelijk dat zoiets heeft kunnen gebeuren. ‘Het gebruik van eigen materiaal door een behandelaar was ook toen al onwenselijk en onethisch’, zegt ze. ‘De impact op ouders en kinderen is groot. Wij willen hen met raad en daad bijstaan.’ Volgens Schoonenberg is het met de protocollen in de huidige kliniek onmogelijk dat gynaecologen gebruikmaken van hun eigen sperma. Ruis is de vijfde Nederlandse vrouwenarts van wie openbaar gemaakt is dat hij – al dan niet bewust – eigen zaad gebruikte bij vruchtbaarheidsbehandelingen. Zo werd in 2017 duidelijk dat de Rotterdamse gynaecoloog Jan Karbaat opzettelijk tientallen kinderen verwekt had met zijn eigen sperma. Opvallend genoeg was Karbaat ook enkele jaren voorzitter van Stichting Geertgen. ‘Ik zocht iemand om de zaak op poten te zetten’, zegt Ruis daar desgevraagd over. ‘Hij was de enige buiten de academische wereld met knowhow over het zaaddonorschap.’ De kliniek van Ruis nam ook ingevroren sperma af bij de kliniek van Karbaat. Na de onthullingen over Karbaat bleek dat ook de gynaecologen Jan Wildschut (Zwolle, zeker 47 kinderen), Jos Beek (Leiderdorp, minimaal 21) en Henk Nagel (Den Bosch, minstens één) hun eigen zaad bij vrouwen inbrachten. In de meeste gevallen was hun anoniem donorzaad beloofd. Van Karbaat en Wildschut is bekend dat zij hun eigen zaad ook gebruikten bij vrouwen die van hun eigen partner zwanger wilden worden. De lijst zal vermoedelijk nog groeien. Stichting Donorkind bracht eerder het bericht naar buiten dat er bij hen in totaal circa tien Nederlandse gynaecologen bekend zijn die waarschijnlijk met eigen zaad kinderen verwekten. Donorkinderen hebben dat ontdekt via internationale dna-databanken en stamboomonderzoek. Niet alle donorkinderen willen met de bevindingen naar buiten treden. Deze kinderen werden allemaal geboren in een periode dat er nog nauwelijks regels en protocollen waren voor kunstmatige inseminatie. Pas in de jaren negentig kwam er een donorpaspoort, waarin kenmerken van de donor stonden geregistreerd. In 2004 werd anoniem doneren verboden. Kinderen die vanaf dat moment verwekt zijn met donorzaad, hebben het recht te weten wie hun donorvader is.||https://www.volkskrant.nl/nieuws-achtergrond/brabantse-gynaecoloog-verwekte-kinderen-bij-vrouwen-die-hij-behandelde-sperma-is-vermengd-of-verwisseld~bf611286/
2022-07-01||Erdogan blijft dreigen met veto over Navo-toetreding Zweden en Finland||Instemming van Turkije met toetreding van Zweden en Finland tot de Navo is zeker geen voldongen feit. De Turkse president Recep Tayyip Erdogan zei donderdag, aan het slot van de Navo-top in Madrid, dat Turkije uitbreiding van de Navo alsnog kan tegenhouden, als Zweden en Finland in Turkse ogen hun beloften geen gestand doen. De twee landen moeten zich volgens Erdogan houden aan het akkoord dat zij woensdag met Turkije sloten over bestrijding van het terrorisme, in het bijzonder de Koerdische PKK. ‘Doen zij dat niet, dan is er uiteraard geen sprake van dat wij het voorstel over Navo-lidmaatschap naar het parlement zullen sturen.’ Anders dan de indruk die woensdag in Madrid werd gewekt, is toetreding van Zweden en Finland dus geen gelopen race. In zekere zin is de situatie zelfs gelijk aan die van vóór de top: als de twee kandidaat-lidstaten niet doen wat Turkije wil, dreigt Turkije hun toetreding tot het bondgenootschap te blokkeren. Er is één groot verschil: de Zweden en Finnen hebben hun handtekening gezet onder een document dat zwart op wit bepaalt dat zij zich veel meer moeten inspannen om tegemoet te komen aan de zorgen van Turkije over het Koerdisch terrorisme. Er wordt letterlijk gesproken van ‘solidariteit’ met de Turken wat dat betreft. Ankara heeft nu een tekst in handen waarop Stockholm en Helsinki vastgepind kunnen worden. Pas nu de top is afgelopen, dringt tot de buitenwereld door dat Erdogan een meesterzet heeft gedaan. Met zijn nieuwe dreigement kiest de Turkse president de positie van de beslissende partij: uiteindelijk is het Turkije dat bepaalt hoe het akkoord moet worden geïnterpreteerd en hoe het optreden van de Zweedse en Finse autoriteiten moet worden beoordeeld. De overeenkomst tussen de drie landen werd met opzet zo geschreven dat alle partijen de tekst naar eigen believen konden uitleggen. De Turken presenteerden het akkoord als een ‘overwinning’, Zweden en Finland konden tevreden zijn met de wetenschap dat de tekst weinig concrete of dwingende concessies bevat. Maar als zij naar Turkse zin te lankmoedig blijven jegens de PKK en de Syrisch-Koerdische militie YPG, wordt de Turkse ‘draai’ van woensdag mogelijk weer ongedaan gemaakt. Een probleem kan vooral worden de uitlevering aan Ankara van personen die Turkije als terreurverdachten beschouwt. Erdogan zei donderdag dat de gemaakte afspraken erop neerkomen dat Zweden al heeft beloofd 73 ‘terroristen’ aan Turkije uit te leveren. Dat is volstrekt anders dan de Zweedse interpretatie. De Zweedse regering belooft volgens het akkoord slechts de Turkse uitleveringsverzoeken ‘snel en grondig’ te behandelen, maar dat verandert op zich niets aan de toestand van vóór het akkoord. De toetreding van Zweden en Finland tot de Navo is pas een feit als de parlementen van alle dertig lidstaten akkoord zijn gegaan. Die procedure kan vele maanden duren. Al die tijd zal het Turkse veto als een zwaard van Damocles boven de kandidaat-leden blijven hangen en kan Turkije blijven hameren op het tekortschieten van Helsinki en Stockholm. Hoe dan ook kunnen beide landen het zich niet veroorloven de Turkse uitleg van de overeenkomst te negeren. In de wandelgangen van de Navo-top in Madrid werd er eerder deze week rekening mee gehouden dat Turkije nog een klein jaar obstructie zou blijven plegen. In juni volgend jaar worden in Turkije verkiezingen gehouden, en een internationale heldenrol van Erdogan kort vóór de verkiezingen kan hem veel extra stemmen opleveren. Door zijn dreigement van donderdag komt dat scenario alsnog in beeld.||https://www.volkskrant.nl/nieuws-achtergrond/erdogan-blijft-dreigen-met-veto-over-navo-toetreding-zweden-en-finland~b872b81e/
2022-07-01||Hypotheekbemiddelaar: leenbedrag aankoop huis voor het eerst in jaren omlaag||Huizenkopers leenden in het tweede kwartaal gemiddeld 322.000 euro voor de aankoop van een woning. Een jaar terug ging het volgens De Hypotheker nog om 326.000 euro. Sinds de keten in 2019 begon met de metingen was dit gemiddelde bedrag nog niet gedaald. Belangrijkste reden is het oplopen van de hypotheekrente. ‘De sterke stijging van de hypotheekrente doet zich steeds meer gelden’, zegt directievoorzitter Michel van den Akker. ‘Door de hogere rente stijgen de maandlasten en kunnen kopers minder lenen.’ Volgens Van den Akker gaat het niet om een ongunstige ontwikkeling. ‘Hoewel ondanks deze ontwikkeling nog steeds sprake is van krapte op de woningmarkt, is er nu aantoonbaar minder concurrentie en zijn kopers geneigd minder te overbieden. Hierdoor is de kans op het vinden van een betaalbare woning iets groter dan in de afgelopen periode.’ De hogere hypotheekrente is ook merkbaar bij het aantal oversluitingen van hypotheken. Daar zag De Hypotheker in het tweede kwartaal een flinke daling. Door het oplopen van de rente is het oversluiten van hypotheken minder aantrekkelijk geworden. Huizenzoekers hoeven er volgens de laatste ramingen van De Nederlandsche Bank (DNB) overigens niet op te rekenen dat de huizenprijzen binnenkort gaan dalen. ‘Er zijn simpelweg te weinig huizen. Dat is niet zomaar weg’, verklaarde DNB-hoofdeconoom Olaf Sleijpen vorige maand. Hij gaf aan dat de prijzen komende jaren waarschijnlijk blijven oplopen, maar niet meer zo sterk als voorheen.||https://www.volkskrant.nl/nieuws-achtergrond/hypotheekbemiddelaar-leenbedrag-aankoop-huis-voor-het-eerst-in-jaren-omlaag~b9106163/
2022-07-01||Duitse regering wil genderverandering makkelijker maken||De Duitse minister van Justitie, Marco Buschmann (FDP) presenteerde donderdag samen met zijn collega Lisa Paus (Groenen) van Familiezaken de hoofdpunten van de nieuwe ‘zelfbeschikkingswet.’ Als de wet wordt aangenomen, hoeven transgenders, intersekse personen en non-binaire mensen straks alleen even naar de burgerlijke stand om officieel hun voornaam of gender te veranderen. Juridische procedures of medische beoordelingen zijn niet nodig. ‘Het gaat ons om het inlossen van een centrale belofte uit de grondwet’, aldus de liberaal Buschmann. ‘De belofte van gelijke waarde en gelijke vrijheid voor alle mensen.’ De wet zal ook gelden voor minderjarigen, al moet de aanvraag voor genderverandering bij kinderen onder de 14 door hun ouders worden gedaan en is er voor jongeren tussen 14 en 18 jaar ouderlijke toestemming vereist. In het geval dat ouders niet mee willen werken, zal de rechter afwegen wat in het belang van het kind is, staat in het wetsontwerp. Om te voorkomen dat mensen handelen vanuit een bevlieging, is er een clausule opgenomen die voorschrijft dat een verandering minimaal een jaar geldig is. De regering wil ook voorzien in een groot aanbod aan gratis begeleiding bij gendervraagstukken. Met de zelfbeschikkingswet wet zou Duitsland tot de Europese voorhoede behoren wat betreft vrije genderkeuze en het gemak waarmee burgers die kunnen doorvoeren. In Nederland hebben mensen die een ander gender in hun paspoort willen bijvoorbeeld wel een deskundigenverklaring nodig. De huidige Duitse wetgeving vraagt zelfs twee verklaringen. De lange juridische procedure om van gender te veranderen, zoals die is vastgelegd in de ‘transseksuelenwet’ uit 1980, ervaren veel Duitsers als discriminerend. Omdat ze voor het verkrijgen van die verklaringen vragen moeten beantwoorden over onder andere hun masturbatiegedrag. Bepaalde onderdelen van die wet heeft de rechter inmiddels verboden, bijvoorbeeld de paragraaf die voorschrijft dat mensen die een ander gender willen zich eerst moeten laten scheiden en steriliseren. ‘Door de transseksuelenwet is veel onrecht geschied’, zei familieminister Paus bij de presentatie van het nieuwe voorstel. ‘Het is tijd om excuses te maken voor dit onrecht en slachtoffers schadeloos te stellen.’ Voorspelbare kritiek op het wetsvoorstel komt uit conservatieve kringen, waar vooral het idee dat minderjarigen hun gender kunnen veranderen op gefronste wenkbrauwen stuit. Maar ook radicale feministen zijn kritisch. Ze vrezen dat mannen met deze eenvoudige procedure toekomstig safe spaces voor vrouwen binnendringen door zich voor de wet vrouw te noemen. Het plan voor een dergelijke wetsverandering smeedden de FDP en de Groenen al toen ze in het tijdperk-Merkel samen in de oppositie zaten. Ze deden ook verschillende wetsvoorstellen, die geen meerderheid haalden omdat de CDU/CSU altijd tegen was. Toen de FDP en de Groenen vorig jaar met de SPD formatiegesprekken voerden, was vervanging van de oude transseksuelenwet een van hun eisen.||https://www.volkskrant.nl/nieuws-achtergrond/duitse-regering-wil-genderverandering-makkelijker-maken~bcebbcb7/
2022-07-01||Nog twee Britse ‘huurlingen’ aangeklaagd in Oost-Oekraïne • Dodental bij Russische raketaanval nabij Odesa opgelopen tot 21||Lees hier het liveblog van donderdag 30 juni terug||https://www.volkskrant.nl/nieuws-achtergrond/nog-twee-britse-huurlingen-aangeklaagd-in-oost-oekraine-dodental-bij-russische-raketaanval-nabij-odesa-opgelopen-tot-21~b108b827/
2022-07-01||Geen bier meer, nu de drank zo duur is||Den ganschen voormiddag druk met mijn administratie, zijnde gisteren de laatste dag van het kwartaal; en bevond tot mijn schrik, dat voor het eerst sedert mijn trouwen enkele guldens ingeteerd. Hetgeen deels gevolg van lage scheepsdividenden en de Russische coupons in gebreke, alsook van mislukte speculatie in ponden; en anderdeels aan de groote duurte en de extra uitgaven voor twee rijwielen en kosten verbonden aan Amalia’s engagement. En acht het noodig het evenwicht te herstellen door zuinigheidsmaatregelen, welke op staanden voet beraamd. Voor Jaantje geen bier meer, nu hetzelve 15 cts. per fleschje; mijn vrouw slechts 70 pct. voor opschik, en Amalia 60 pct.; en wat mijzelf aangaat diverse weldadigheden opzeggen, hetgeen onverwijld per brief gedaan. Maar zegt mijn vrouw verdere bezuiniging onmogelijk, en wij de duurte maar moeten trotseeren; en verwijst zij naar de komende erfenis, dewelke echter vooreerst nog een vogel in de lucht, en de daaruit voortspruitende recette verslonden door de duurte. Maar kon mijn vrouw niet verder krijgen dan belofte van grootst mogelijke zuinigheid, en zij in geenen deele van plan zichzelf te kort te doen.||https://www.volkskrant.nl/cultuur-media/geen-bier-meer-nu-de-drank-zo-duur-is~b6318059/
