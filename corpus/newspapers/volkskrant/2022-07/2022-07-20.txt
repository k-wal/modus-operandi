2022-07-20||De Volkskeuken: mac & cheese mét smaak||Junkfood is een leuk, maar ook een beetje een raar woord. Junk slaat op ‘troep’, en junkfood slaat dus op slecht eten: vette, zoete, gefrituurde, vezelloze, vitaminearme, enorm bewerkte voeding als snoeprepen, chips, friet, hotdogs, koek, snoep et cetera. Van dat eten waar we, als we niet opletten, gedachtenloos onze maag en derhalve onze vetrollen mee vullen. Waarna je er nog meer van wilt. Als een soort junkie, dus. Een junkfoodjunkie. Daarom is het maar raar dat het morgen ‘internationale junkfooddag’ is. Junkfood is niet iets wat je zou moeten vieren en het is ook niet zó bijzonder dat je het met uitzondering van 21 juli verder nooit eet. Daarom een klassieke Amerikaanse junkfoodhap, maar dan een tikkie gezonder: mac & cheese, en dan niet instant uit een pakje, maar met groente. En smaak. 400 g pasta 2 uien 5 tenen knoflook 40 g boter 4 stengels bleekselderij 1 paprika 250 g champignons 30 g bloem 1 theel. bouillonpoeder ½ theel. chilivlokken 2 theel. paprikapoeder 200 g geraspte kaas Kook de pasta conform de verpakking in ruim water met zout (vang bij het afgieten het kookvocht op en bewaar 3 dl). Maak terwijl de pasta kookt de saus: snipper uien en knoflook en fruit ze in de boter in een ruime pan. Hak de bleekselderij in smalle boogjes, de paprika in stukjes en de champignons in plakjes en bak ze mee. Na een paar minuten is alles aan het garen en mag de bloem erbij. Roer tot alle bloem is opgenomen. Voeg wat bouillonpoeder en het opgevangen kookvocht toe. Roer goed tot er geen klontjes bloem meer aan de groenten zitten en het een mooie saus is. Voeg chilivlokken en paprikapoeder toe en roer. Verwarm de oven vast voor op 200 graden. Doe dan de helft van de geraspte kaas bij de saus en roer voorzichtig, terwijl de saus kookt, tot alle kaas in de saus is opgenomen. Proef en maak op smaak. Is het hartig genoeg? Het moet goed stevig van smaak zijn, anders wordt het snel te flauw met de pasta erdoor. Roer vervolgens de afgegoten pasta door de saus, stort het geheel in een ruime ovenschaal. Bestrooi het met de overgebleven geraspte kaas en bak het in de oven in 15 minuten goudbruin en knapperig.||https://www.volkskrant.nl/beter-leven/de-volkskeuken-mac-cheese-met-smaak~b16ba0e9/
2022-07-20||De Volkskrant tv-selectie voor donderdag 21 juli||Arte, 15.15 uur (Drama, Catherine Corsini, 2009) Doktersvrouw Suzanne (Kristin Scott Thomas) stort zich onbesuisd in de armen van Ivan (Sergi López), een ex-gevangene die een praktijk aan huis voor haar moet bouwen. De klusjesman als minnaar: dat is zo’n klassiek verhaal dat zelfs haar echtgenoot dat minzaam opmerkt als ze de verliefdheid opbiecht. In het verdere verloop van Partir ontbreekt de verfijning wel vaker, al geeft regisseur en scenarist Catherine Corsini haar acteurs prettig de ruimte en is het gedurfd dat ze geestelijke en lichamelijke mishandeling in hogere klassen wil aansnijden. Canvas, 19.10 uur Tijdens zijn lange geschiedenis was het Egyptische rijk niet altijd even stabiel, en soms zwaaiden buitenlandse overheersers er de scepter. In de 8ste eeuw voor Christus werd het land geregeerd door een farao uit Koesj, een gebied in Nubië, het huidige Soedan. De heerser Kashta stichtte de 25ste Egyptische dynastie van ‘zwarte farao’s’, die honderd jaar standhield. De documentaire Lost Kingdom of the Black Pharaohs laat zien hoe het onderzoek naar deze periode sinds het einde van de oorlog in Soedan een hoge vlucht heeft genomen. Net 5, 20.30 uur (Komedie, Howard Zieff, 1980) Komedieveteraan Goldie Hawn maakte vijf jaar geleden na een afwezigheid van vijftien jaar een comeback in de bioscopen als moeder van Amy Schumer in de lompe en melige kidnapkomedie Snatched. Beter is ze in Private Benjamin, waarin ze een wereldvreemde soldaat speelt die zich met humor in een machowereld weet te redden. Hawn, die voor deze rol werd genomineerd voor een Oscar (na haar eerdere bekroning voor beste bijrol voor haar spel in Cactus Flower) scoorde met Private Benjamin destijds een grote hit. Na afloop volgt de actiekomedie Bird on a Wire (1990), waarin Hawn wordt gekoppeld aan Mel Gibson. NPO 1, 21.26 uur De comedy Ten minste houdbaar tot is een groot succes voor Avrotros. In de serie gaan Anna en Paul (gespeeld door Ricky Koole en Ruben van der Meer) door een moeilijke fase in hun relatie als Anna vroeger dan verwacht in de overgang belandt. In de laatste aflevering viert Anna haar 50ste verjaardag, een gebeurtenis waaraan ze liefst niet al te veel aandacht besteedt. Paul belooft zich in te houden, maar als Anna thuiskomt van een chaotisch verlopen testrit met een camper staat er voor de woning een enorme Sarapop op haar te wachten. BBC 2, 22.00 uur Klimaatwetenschappers waarschuwen al jaren dat we te afhankelijk zijn van fossiele brandstoffen. Dit jaar, waarin de energieprijzen tot ongekende hoogten zijn gestegen, worden we met de neus op de feiten gedrukt: aardolie en -gas schaden niet alleen het klimaat, maar de hele maatschappij. De driedelige documentaire Big Oil vs the World laat zien dat oliemaatschappijen al veertig jaar op de hoogte zijn van de klimaatconsequenties van fossiele brandstoffen. Nieuwe documentatie toont aan hoe de bedrijven campagne voerden om twijfel te zaaien over klimaatwetenschap. NPO 2, 22.08 uur Lous Hoogendijk-de Jong werd in de Tweede Wereldoorlog als meisje op transport gezet naar een concentratiekamp. Lous en haar moeder zouden de Holocaust overleven, maar haar vader en broer werden door de Duitsers vermoord. Het niet weten hoe ze thuis moest komen veroorzaakte bij Lous een trauma dat nog steeds voortduurt: ze is al vijftien jaar haar huis niet uit geweest. In de documentaire Housewitz registreert filmmaker Oeke Hoogendijk (dochter van Lous) het dagelijkse leven van haar moeder, die een eigen manier heeft gevonden om met haar pijnlijke verleden om te gaan. Veronica, 22.40 uur (Superheldenfilm, Mark Steven Johnson, 2003) Overdag werkt Matt Murdock (Ben Affleck) als pro-deoadvocaat in Hell’s Kitchen, New York. Als het rechtssysteem in zijn ogen tekortschiet, hult de wreker zich in kinky rood leer en leert hij het gespuis een lesje. Deze superheldenfilm haalt het niet bij het grote voorbeeld van toen: Sam Raimi’s Spider-Man. Een zijige Ben Affleck kan Daredevil amper dragen, maar de enorme Michael Clarke Duncan (als slechterik Kingpin) en de grotesk boosaardige Colin Farrell (als huurmoordenaar Bullseye) zijn op dreef – Farrell zelfs nog ná de aftiteling.||https://www.volkskrant.nl/cultuur-media/de-volkskrant-tv-selectie-voor-donderdag-21-juli~b2bda8d3/
2022-07-20||Nederlandse koetsiers zijn woeste rijders||We gingen aan boord van een Hollands fregat, in een konvooi met vijf andere solide schepen, waaronder een oorlogsbodem. De volgende dag rond het middaguur bereikten we Vlissingen. Omdat ik getuige wilde zijn van de strijd die zich op dat moment afspeelde bij Gennep (bij het Beleg van Gennep werd een Spaans regiment door Frederik Hendrik verslagen, red.), reisden we ’s avonds door naar Middelburg en Derveer (mogelijk Veere, red.). We passeerden vele ruïnes en verwoeste nederzettingen, die ooit werden verzwolgen door de zee, niet minder dan acht eilanden zijn voorgoed verloren gegaan. De volgende dag bereikten we Dordrecht, de eerste stad van Holland, goed voorzien van Duitse koopwaar, in het bijzonder rijnwijn en timmerhout. Dordt beschikt over een bijzonder ruime en statige kerk, die aan de rand van de stad staat. Ook is er de statige Senaat, waar in 1618 de beroemde Synode tegen de Arminianen werd gehouden. Er hangt een voorstelling van het lijden van Christus, een zeldzaam en hooggewaardeerd schilderij. Vanaf Dordt nam ik een koets naar Rotterdam, dat 10 mijl verder ligt, maar waar we toch binnen het uur arriveerden, zo woest wordt er door de voerlui hier gereden. Ik zag het standbeeld van de geleerde Erasmus, in brons.||https://www.volkskrant.nl/cultuur-media/nederlandse-koetsiers-zijn-woeste-rijders~bc8b0950/
2022-07-20||Eén ommetje door het oorlogsgebied en je ziet: Nederland is te lief voor oorlogsboeven||Mooi zo: de Oekraïense (door de VS geleverde) Himars-raketten jagen de Russen angst aan, berichtte deze krant. Ze vinden met gps hun doel met grote precisie en vernietigen zo Russische commandocentra en opslagplaatsen tot op 70 kilometer afstand. 70 kilometer. Daar lachen wij om, hier in het oorlogsgebied. Rusland ligt hier – in het wonderlijkste wijkje van heel Nederland – nogal letterlijk op een steenworp afstand: zo’n 200 meter van mijn Haagse werkkamer. De drie kolossale villa’s van de Russische ambassade, waar oorlogsmisdadigers in weelde vertoeven bij een privé-tennisbaan, onder de veilige vleugels van permanente politiebewaking, aangeboden door de Nederlandse staat. Op de daken staan schotelantennes en kabels die van zendamateurs lijken. De luiken gesloten, ramen afgeplakt met folie - de schimmige zaakjes kunnen het daglicht niet verdragen. Het terrein staat vol grauwe BMW’s en een zwarte touringcar met CD-kentekens. Af en toe loopt er een kalende klerenkast op het terrein. Soms zie je er moeders met kleine kinderen; baden ze er in onschuld? Voor het hoofdgebouw stond dinsdagmorgen een verlaten roze kinderfietsje, witte knuffels nog in het mandje aan het stuur. Eenmaal zag ik mijn overbuurman. Dat was op tv in Buitenhof, waar hij beroerd acteerde dat de foto’s van een bebloede zwangere vrouw uit een gebombardeerd Oekraïens ziekenhuis natuurlijk geënsceneerd waren. Lekker gewerkt, pap? Eén rondje door mijn wijk in de ‘City of peace and justice’, en je ziet: Nederland is veel te lief voor oorlogstuig. Natuurlijk, er bestaat diplomatieke onschendbaarheid. Het ‘gastland’ kan buitenlandse diplomaten niet vervolgen of aanhouden. Maar waar staat dat boeven bescherming verdienen? In maart zette Nederland 17 Russische diplomaten uit wegens ‘spionage’. Nooit hoor je daar meer van. Wie waren het, wat hebben ze gedaan, wat doen ze nu? Wie zijn de (naar verluidt 58) achterblijvers? In plaats van al die boeven met pek en veren het land uit te smijten, biedt Nederland hun permanente bewaking. Een onverteerbare aanblik. Niet alleen hier, ook vijf minuten lopen verderop, waar een treurig pand dienst doet als Russisch consulaat. Er zou eens iemand een blik bloedrode verf tegen de geblindeerde ramen kunnen gooien. (Tip voor ramptoeristen: om de hoek heeft u mooi zicht op de Oekraïense ambassade, waar dranghekken soms honderden oorlogsvluchtelingen in toom moeten houden. Waar elders ziet u een complete oorlog zo lekker op loopafstand?) Protest tegen de oorlog is er wel: dagelijks spannen demonstranten een 15 meter lange Oekraïense vlag voor de Russische villa’s; keurig achter dranghekken, pal naast de witte politiecabine. Ik bewonder hun vastberadenheid. Ze herinneren aan een oorlog die voor velen al weer ver weg is. Sinds de dreiging van een kernoorlog uit de lucht lijkt en we de winter ook zonder Russisch gas lijken door te komen, is die oorlog weer ‘gewoon’. De voorjaarsstorm waait nu door de nieuwskolommen als een zomerbriesje – hier en daar een wolkje, drijft wel weer over. Goeie actie. Maar ook te lief. Bij elk ommetje door de oorlogszone denk ik aan Desmond Wisley. De Ierse vrachtwagenchauffeur die in maart beheerst doch beslist met zijn truck de hekken om de Russische ambassade in Dublin ramde. Op Youtube is te zien hoe deze keurige man na zijn daad rustig uitstapt en omstanders folders uitdeelt. Onder applaus van demonstranten loopt hij mee met de agente die hem uiterst beleefd aanhoudt. Waar zijn onze verzetshelden? Hoe zeer mijn handen ook jeuken: ik moet me gedragen van mijn moeder. Wel hoop ik vurig op iemand voor wie een steenworp geen brug te ver is.||https://www.volkskrant.nl/columns-opinie/een-ommetje-door-het-oorlogsgebied-en-je-ziet-nederland-is-te-lief-voor-oorlogsboeven~b5d4cdf9/
2022-07-20||Wat blijkt: het woord ‘antipasti’ heeft niets met pasta te maken||Bij een Italiaanse maaltijd begin je met de antipasti, dan komt de pasta, en daarna zit je vol maar ga je door omdat dat nu eenmaal hoort bij mediterraan genieten. ik dacht altijd dat ‘antipasti’ betekende: dat wat voor (anti) de pasta komt. Maar ik begreep die i aan het einde niet. Waarom heette het niet antipasta, of als het hier om een meervoud ging: antipaste? Wat blijkt: het woord ‘antipasti’ heeft niets met pasta te maken. Het betekent: dat wat voor de ‘pasto’ komt, en pasto is een oud woord voor voedsel (Latijn: pastus). Antipasti bestaan al sinds de 16de eeuw. Het woord pasta komt oorspronkelijk uit het Grieks (παστά‎ = gerstepap). En Italianen noemen hun pasta eigenlijk nooit pasta. Kijk, als er nou een lange autorit aan zit te komen, kun je je familieleden met deze heerlijke weetjes zeker een kilometer of 2 vermaken. En daarna hoef je er nog maar 1.500!||https://www.volkskrant.nl/columns-opinie/wat-blijkt-het-woord-antipasti-heeft-niets-met-pasta-te-maken~b203825a/
2022-07-20||Kabinet overweegt asielopvang op zee en haalt drie grote cruiseschepen naar Nederland||Dat heeft staatssecretaris van Asiel Eric van der Burg woensdagavond bekendgemaakt na crisisoverleg. De drie grote cruiseschepen hebben inmiddels al de opdracht gekregen om naar Nederland te komen. Een van de schepen komt naar Velsen. Voor de andere twee blijkt het moeilijk om een locatie te vinden. Eerder zou een schip naar Vlissingen komen, maar de gemeente trok zich uiteindelijk terug. Om de opvang toch mogelijk te maken, kijkt Van der Burg naar de mogelijkheid om de schepen voor de kust aan te leggen. De staatssecretaris kijkt ook of de opvang op zee juridisch kan. Zo moeten asielzoekers altijd van boord kunnen, anders is er sprake van opsluiting. Als het plan doorgaat, wil Van der Burg daarom loodsboten heen en weer laten pendelen tussen schip en kust. VluchtelingenWerk noemt het een “absurd idee’ om vluchtelingen in een dobberend cruiseschip op te vangen. ‘Er is geen onderzoek voor nodig om te bedenken dat je mensen die zijn gevlucht voor oorlog en geweld dat niet aan kunt doen. Het opvangen van vluchtelingen doe je als samenleving en niet van een afstandje op zee’, zo zegt VluchtelingenWerk in een reactie. Het kabinet neemt nog meer maatregelen om de druk op de asielketen te verlichten. Zo moet het makkelijker worden om leegstaande gebouwen zoals oude hotels in te zetten als opvanglocatie. Het Centraal Orgaan Opvang Asielzoekers moet zulke gebouwen sneller kunnen aankopen, ook als er nog niet de juiste bestemming op zit. Gebouwen die nu niet in gebruik zijn, kunnen op die manier efficiënter worden ingezet. Van der Burg denkt dat er ook ruimte kan worden gecreëerd door Oekraïense vluchtelingen anders over Nederland te verdelen. Zo zijn er gemeenten die niet zitten te wachten op asielzoekers, maar wel Oekraïners verwelkomen. Door de opvang van Oekraïense vluchtelingen zoveel mogelijk daar te concentreren, hoopt de staatssecretaris plek vrij te maken in gemeenten die wel bereid zijn om asielzoekers op te vangen. Momenteel zijn er nog zo’n drieduizend voor Oekraïners bestemde opvangplekken in Nederland over. Het kabinet kijkt ook nog steeds naar nieuwe grote opvanglocaties door het land. Van der Burg heeft onder meer gevraagd of daarvoor nog plek is op terreinen van Defensie. Met de reeks maatregelen wil het kabinet de druk op de asielketen verlichten. De afgelopen maanden loopt het op alle fronten vast. Gemeenten zijn niet bereid om opvangplekken vrij te maken. Deze week sliepen er enkele honderden asielzoekers noodgedwongen voor de ingang van het overvolle aanmeldcentrum in Ter Apel. Ook is er nauwelijks doorstroom van asielzoekers die een verblijfsvergunning krijgen en daarom recht hebben op een reguliere woning. Met de extra opvangplekken moeten volgens Van der Burg zo’n drieduizend asielzoekers een dak boven het hoofd krijgen. Het is nog onduidelijk of er meer nodig is om de crisis het hoofd te bieden, maar Staatssecretaris Van der Burg heeft in ieder geval verdere stappen aangekondigd. Eerder deze maand zei hij al de zogenoemde free riders, gemeenten die helemaal niet bijdragen aan de problematiek van de asielopvang, aan te pakken. Daarnaast moet er in Bant (gemeente Noordoostpolder) een tweede aanmeldcentrum voor asielzoekers komen. De gemeente heeft daar nog niet mee ingestemd.||https://www.volkskrant.nl/nieuws-achtergrond/kabinet-overweegt-asielopvang-op-zee-en-haalt-drie-grote-cruiseschepen-naar-nederland~bbd5064b/
2022-07-20||De sportende mens is een complex systeem dat zich niet laat vangen in een getal||De gebroeders Roodhooft zijn op de grenzen van data gestuit. De beste renner van de ploegleiders van Alpecin-Deceuninck, Mathieu van der Poel, stapte uit de Tour, maar de broers hebben eigenlijk geen idee wat er met hem aan de hand is. Akkoord, de cijfers wezen voor de Ronde van Frankrijk al uit dat de man rond wie Christoph en Philip Roodhooft een succesvolle wielerploeg hebben gebouwd, niet op z’n best was. Maar dergelijke data zeggen bij Van der Poel niets: hij was ook niet top toen hij vorig jaar derde werd in Parijs-Roubaix en evenmin toen hij dit jaar zonder koerskilometers in de benen bijna Milaan-Sanremo won. ‘Data is niet de enige waarheid’, zei Christoph in gesprek met Wielerflits. ‘Dan zou er weinig kunde aan te pas komen, hè’, voegde zijn broer toe. ‘Dan zou alles neerkomen op talent maal werkkracht is gelijk aan resultaat.’ Het is een zeldzaam relativerend geluid uit een wereld waar geldt: in cijfer uitgedrukte variabele maal praktische toepassing is innovatie. De vermeende objectieve werkelijkheid van getallen is voor velen in het wielrennen onweerstaanbaar. Data worden doel in plaats van een hulpmiddel om een menselijke, dus complexe prestatie te leveren. Hoewel het pijn aan de ogen deed, laat ook deze Tour zien dat data niet de ultieme waarheid zijn. Neem de lijdenswegen van eerst Michael Mørkøv en een etappe later van Marc Soler. Beide trapten ver, ver achter de rest maar door, hoewel oververhit, misselijk, uitgedroogd en wat al niet door hitte en onderliggende kwaal. Deen noch Spanjaard maakten kans op tijd binnen te komen – en dan nog: de volgende dag zou de zelfkastijding van voren af aan beginnen. Geen enkele dataset had uitgewezen dat het een goed idee is met 37 graden koppig voor de bezemwagen door te fietsen. Als er op die dollemansacties al cijfers geplakt konden worden, dan zou het het aantal weken of maanden zijn dat het lichaam van deze roofbouw moet herstellen. Maar Mørkøv en Soler duwden voort, met niets anders te winnen dan een hoogst particulier eergevoel. Want wielrennen moet heroïsch zijn – zoiets. ‘De sportende mens is een complex systeem’, is het uitgangspunt van wielertrainer Louis Delehaije. De prestatie van dat razend ingewikkelde lichaam volledig ophangen aan één cijfer zoals het wattage dat een wielrenner trapt, beoordeelt hij als een ‘naïeve interventie’. Er zijn immers tientallen variabelen die een rol spelen, waarvan de meeste, maar zeker niet allemaal, in cijfers te vangen zijn. De toppers kijken daar doorheen. Voor hen geen paginalange trainingsschema’s waarin zoveel mogelijk van die variabelen zijn verwerkt. Een toprenner houdt het eenvoudig, doet niets liever dan fietsen, heeft al jaren een aanpak die hij of zij in één zin kan uitleggen en houdt daar ‘verschrikkelijk consequent’ aan vast. Delahaije heeft renners gecoacht die zo werkten en volgens de cijfers compleet uit vorm waren, maar vanuit een innerlijke zelfovertuiging wonnen. De eerlijke houding van een wielertrainer? ‘Je realiseren dat je er geen ruk van snapt, omdat het systeem zo complex is. Dus niet denken, hoe verleidelijk ook, dat jouw aanpak voor de winst heeft gezorgd.’ Wie weet, gaat die renner opeens als de brandweer door de nieuwste fiets, een andere trainingsvorm of sportvoeding die wel lekker is. Of misschien heeft hij iemand ontmoet na etappe 10 en fietst hij in rit 11 de stenen uit de straat omdat hij straalverliefd is. Iemand daar onderzoeksdata over?||https://www.volkskrant.nl/sport/de-sportende-mens-is-een-complex-systeem-dat-zich-niet-laat-vangen-in-een-getal~bb91a56f/
2022-07-20||Schaker Carlsen mist motivatie voor nieuwe match om wereldtitel||Na vijf gewonnen WK-tweekampen zal Magnus Carlsen volgend jaar vrijwillig ­afscheid nemen van de wereldtitel schaken. In een Noorse podcast lichtte de kampioen zijn ­besluit toe. Hij zei dat hij na een lange periode van reflectie tot de conclusie is gekomen dat hij niet de motivatie kan opbrengen voor een zesde match, waarin de Rus Ian Nepomniasjtsji opnieuw zijn tegenstander zou zijn. Lang heeft Carlsen de schaakgemeenschap in onzekerheid gehouden over zijn toekomstplannen. Eind vorig jaar, kort na zijn klinkende overwinning op Nepomniasjtsji in Dubai, liet hij al doorschemeren dat hij waarschijnlijk zijn laatste WK-match had gespeeld. Alleen als de Fransman Alireza Firouzja, een vertegenwoordiger van een veel jongere generatie, de volgende uitdager werd, was hij bereid nog eenmaal de stress van drie maanden voorbereiding op een uitputtende match te ondergaan. Ook toen Nepomniasjtsji en niet Firouzja in juni het kandidatentoernooi won, bleven Carlsens fans hopen dat hij zich zou bedenken. Tevergeefs, zo bleek woensdag. De aftredende kampioen zei dat hij niet veel te winnen heeft in een tweede ontmoeting met Nepomniasjtsji: ‘Al begrijp ik dat een zesde WK-match vanuit historisch perspectief misschien interessant zou zijn. Maar ik stop niet. Ik zal mijn best doen nog lang ’s werelds beste schaker te blijven.’ Carlsen is de tweede wereldkampioen die zijn titel zonder te spelen opgeeft. Hij volgt het voorbeeld van de Amerikaan Bobby Fischer die na vruchteloze onderhandelingen over de matchcondities met de wereldschaakbond Fide in 1975 niet aantrad tegen uitdager Anatoli Karpov. Volgend voorjaar zal Nepomniasjtsji om de vacante wereldtitel spelen tegen de Chinees Liren Ding, de nummer twee van de recente kandidatenstrijd in Madrid. Te bewijzen valt het niet, maar het is mogelijk dat de afloop van dat toernooi anders zou zijn geweest als de deelnemers vooraf hadden geweten dat ook de tweede plaats kans op de wereldtitel bood.||https://www.volkskrant.nl/sport/schaker-carlsen-mist-motivatie-voor-nieuwe-match-om-wereldtitel~b254361e/
2022-07-20||Surinaamse president Santokhi onder druk door dagenlange protesten tegen regeringsbeleid||Honderden demonstranten, slaand op potten en pannen, trokken in Paramaribo naar het regeringsgebouw waar een ander mikpunt van de volkswoede, vicepresident Ronnie Brunswijk, met het kabinet vergaderde. Santokhi en Brunswijk staan onder grote druk: een belangrijke eis van de betogers is de intrekking van de omstreden benoeming van hun familieleden op belangrijke posten. Brunswijk hoorde de demonstranten woensdag aan en beloofde dat hij hun eisen zal bespreken met Santokhi en het kabinet. Ook liet hij doorschemeren dat zijn broer een deel van zijn functies zal verliezen. De politieke onrust heeft veel weg van de protesten in Sri Lanka, waar betogingen tegen corruptie, vriendjespolitiek en de stijging van de prijzen van voedsel en benzine vorige week leidden tot de vlucht van de president. Santokhi, die twee jaar geleden oud-legerleider Desi Bouterse opvolgde, trok maandag lering uit de gebeurtenissen in Sri Lanka, die ook in Suriname sterk de aandacht trokken. Hij zegde direct een buitenlands bezoek af en beloofde beterschap. Ook bood Santokhi, die met het IMF in zee ging om de economische situatie te verbeteren, aan in gesprek te gaan met de protestleiders. ‘Ik heb de ontevredenheid die leeft gehoord en gezien’, aldus de president. ‘Ik begrijp die gevoelens. Ik wil daarom zonder twijfel stellen: samenleving, u heeft mij aan uw zijde.’ Maar de actiegroep achter de demonstraties, het tot voor kort onbekende Team Organic, weigerde te praten. Ze reageerden met een fors aantal eisen, waarvan sommige uiterlijk woensdag door de regering moesten worden ingewilligd. De eisen varieerden van meer geld voor het onderwijs en aanpak van de problemen in de zorg tot verlaging van de elektriciteitstarieven. De benoeming van Santokhi’s vrouw tot commissaris bij het overheidsbedrijf Staatsolie, die kwaad bloed heeft gezet bij veel Surinamers, diende woensdag te worden vernietigd. Ook Leo Brunswijk, de omstreden jongere broer van de voormalige rebellenleider, moest van de betogers vertrekken als president-commissaris van het energiebedrijf EBS. Brunswijk belandde in de raad van commissarissen van vier staatsbedrijven, waaronder Staatsolie en de nationale luchtvaartmaatschappij SLM. ‘Dit zijn principiële punten voor ons’, zegt Raoul Hellings, een van de twee hoofdinspecteurs van politie achter het protest, telefonisch vanuit Paramaribo. ‘Santokhi heeft in de verkiezingscampagne goed bestuur en clean government beloofd. Hij zou een einde maken aan het nepotisme en de vriendjespolitiek die Suriname al jaren teisteren. Maar wat gebeurt er? Hij doet hetzelfde als zijn voorganger. Hoe zou er in Nederland worden gereageerd als de vrouw van de premier op een belangrijke post zou worden benoemd?’ Sergio Gentle, de andere hoofdinspecteur, zegt niet te geloven dat Santokhi deze en andere ‘dubieuze benoemingen’ van partijgenoten en vrienden zal intrekken. ‘Het gaat ’m niet worden’, zegt Gentle pessimistisch. ‘Geen van hen zal afstand nemen van hun posities. De vorige regering werd door de president van alles en nog wat beticht. Maar als je ziet hoe hij en zijn mensen zelf optreden... Ze zijn vijftig keer erger.’ Santokhi en zijn ministers werden maandag volledig verrast door de eerste protesten. Zij waren niet de enigen in Paramaribo. Maar Hellings was al lange tijd ontevreden over het regeringsbeleid. Het verdwijnen van zo'n 47 miljoen Surinaamse dollar, ongeveer twee miljoen euro, van een rekening van het ministerie van Financïen, was voor hem en de anderen van Team Organic de druppel die de emmer deed overlopen. De fraudezaak, waarbij vervalste overschrijvingsopdrachten werden gebruikt, werd vorige week door Bouterses partij NDP uitgemeten. Sindsdien staat Santokhi onder druk om minister van Financiën Armand Achaibersing de laan uit te sturen. Grote commotie was er de afgelopen week ook over de dood van drie baby’s in het Academisch Ziekenhuis Paramaribo, vanwege het gebrek aan neonatale zorg en aan personeel. Maandag trok Santokhi het boetekleed aan. ‘Ook voor mij is het niet acceptabel als kinderen overlijden omdat er geen goede zorg kan worden geboden’, zei hij. ‘En ook vind ik het niet acceptabel dat kwaadwilligen door blijven stelen, ten koste van u.’ Maar Hellings vindt het allemaal loze woorden van Santokhi. ‘Het volk, dat moet inleveren, is getergd’, betoogt hij. ‘Dan komt er een moment dat we het niet meer accepteren.’ Gentle: ‘Als het zo doorgaat en er niet wordt ingegrepen, dan krijgen we hier een situatie zoals in Haïti. Dan wordt Suriname een failed state.’ Beide actievoerders vinden het helemaal geen probleem dat twee hoge politiefunctionarissen de demonstraties tegen de regering aanvoeren. In de VHP-partij van Santokhi, die vroeger zelf een hoofdinspecteur was, bestond dinsdag hierover onvrede. ‘Ik maak gebruik van mijn grondrecht’, zegt Hellings, tevens oud-voorzitter van de Surinaamse Politiebond. ‘Maar u zal mij niet in politie-uniform zien demonstreren.’ Ook Gentle ziet het probleem niet. ‘Wij zijn ook burgers van dit land’, betoogt hij. De partij die het meeste baat heeft bij de protesten tegen Santokhi, die in 2020 met grote overmacht de verkiezingen won, is Bouterses NDP. De oppositiepartij heeft voor zaterdag een bijeenkomst aangekondigd van het kader. Het is echter onduidelijk of de NDP zal meedoen aan de demonstraties. De vraag is ook of de betogers dat op prijs zullen stellen. De afgelopen dagen liet een deel van hen blijken dat zij ook de NDP de schuld gaven voor de slechte economische situatie. Hellings en Gentle ontkennen banden te hebben met een politieke partij. ‘Ik ben geen fan van de NDP’, zegt Gentle. ‘En toch word ik door sommigen uitgemaakt voor een paarse rat’, doelend op de partijkleur van Bouterses partij.||https://www.volkskrant.nl/nieuws-achtergrond/surinaamse-president-santokhi-onder-druk-door-dagenlange-protesten-tegen-regeringsbeleid~bf9553b3/
2022-07-20||Multitasken kan Van Aert als geen ander: zo rijdt hij voor het groen en dan voor het geel||Dat Tadej Pogacar op een steil omhoog lopende landingsbaan bovenop de Peyragudes de 17de etappe van de Tour de France won, was goed nieuws voor Wout van Aert. Daardoor mag de renner van Jumbo-Visma zondag in Parijs het finale podium beklimmen om aldaar de groene trui aangetrokken te krijgen. Eerlijk is eerlijk: dat had de krachtpatser van Jumbo-Visma ook gemogen als zijn ploeggenoot en geletruidrager Jonas Vingegaard dat door hemzelf geopende duel van Pogacar had gewonnen in de tweede van drie pittige Pyreneeën-ritten. Alleen als de sprinter van Alpecin-Deceuninck, Jasper Philipsen, de wielerwereld had verbijsterd door de korte, maar zware bergrit woensdag te winnen, kon Van Aert nog niet volledig zeker zijn van winst in het puntenklassement. Nu kan één renner de rest van de Tour nog 200 punten verdienen, maar de man die sinds de openingstijdrit in Kopenhagen het groen draagt, had woensdag een voorsprong van 214 op Pogacar en 220 op Philipsen. Nadat Van Aert zich op de tussensprint van de dag zo goed als had verzekerd van het groen, zette hij zich aan zijn andere doelstelling: Vingegaard helpen. Het multitasken lukt de Belg al de hele Tour en dat is precies wat hij aankondigde in januari, tijdens het wintertrainingskamp van Jumbo-Visma in Alicante. ‘Ik heb uitvoerig bewezen dat ik zowel voor eigen succes kan gaan als er op andere dagen kan zijn voor de kopmannen’, lichtte Van Aert toen zijn plan in de Tour toe. ‘Ronde, Roubaix en groen’, was samengevat de ambitie die hij in Spanje onthulde. Maar de Ronde van Vlaanderen miste hij door corona en in Parijs-Roubaix werd hij, zonder koerskilometers in de benen, derde. Bleef over: de groene trui in de Ronde van Frankrijk. Te bemachtigen in vlakke etappes met, liefst, ritzeges en met tussensprints in alle andere ritten. Compleet wildenthousiast was de ploegleiding niet meteen over ‘Wouts groene plan’, zo bleek in Alicante. Groen als bijvangst van Van Aerts dadendrang, okay, maar als uitgesproken doelstelling vooraf: mwah. Per slot is de uitstraling van het groen fors minder dan het geel. De Tour-winnaar krijgt in Parijs een half miljoen euro, groen levert 5 procent daarvan op: 25000 euro. Ook de man voor wie Jumbo-Visma alles opzij wilde zetten om dan eindelijk in zijn derde poging de Tour de France te winnen, Primoz Roglic, maakte duidelijk dat de groene droom van Van Aert beslist niet zijn gele in de weg mocht zitten. Niet onlogisch, want Jumbo-Visma en al zijn voorgangers proberen al bijna 18 jaar die vermaledijde Ronde van Frankrijk een keer te winnen. Bovendien won de ploeg in 2008 al eens het groen, toen nog als Rabobank, met de Spanjaard Oscar Freire. Van Aert kon echter verwijzen naar zijn drie ritzeges in de Tour van 2021 – nota bene een tijdrit, bergrit en massasprint – en overtuigde ploegleider Merijn Zeeman ervan dat hij zijn prioriteiten op orde had. ‘Ik hoop ook deel uit te maken van het team als we de Tour kunnen winnen’, zei de slimme Van Aert. ‘Daar wil ik bij zijn.’ Zeeman kon het dringende verzoek van een van de beste renners van de wereld moeilijk negeren. ‘Wout verdient voldoende steun in zijn jacht op ritzeges en de groene trui’, besloot hij. In 1997 was het voor het laatst dat dezelfde ploeg geel en groen pakte: het Duitse Telecom met Tourwinnaar Jan Ullrich en Erik Zabel, die het groen zes keer naar Parijs zou brengen. Een jaar eerder deed de ploeg hetzelfde, toen met Bjarne Riis in de rol van Ullrich. Jaren later besloot de Duitse tv zich af te keren van de Tour de France: hun kijkers waren klaar met alle dopingschandalen rond Duitse renners. In de jaren voor en na Telecom kwamen ploegen met mannen zoals de Oezbeek Djamolidin Abdoezjaparov en de Slowaak Peter Sagan, met zeven groene truien recordhouder voor Zabel, louter voor het puntenklassement naar de Tour. Eddy Merckx in 1969, 1971 en 1972 en Bernard Hinault in 1979 wonnen naast het geel min of meer per ongeluk ook het puntenklassement in de Tour de France. In zijn debuutjaar 1969 won Merckx ook nog de bolletjestrui en als de trui voor de beste jongere had bestaan, had Merckx die ook mogen aantrekken in Parijs. Om in een fractie van de voetsporen van de beste renner aller tijden te treden, moet Wout van Aert alleen nog op de fiets blijven zitten tot de Champs-Elysées op zondag. De dag voor die slotrit is een tijdrit. Vorig jaar won hij die beide etappes en dit jaar is hij dat weer van plan. Want, zei hij over zijn twee Tourtaken: eerst Jonas in de Pyreneeën helpen met het geel en in het weekend zijn mijn eigen ambities weer aan de beurt.||https://www.volkskrant.nl/sport/multitasken-kan-van-aert-als-geen-ander-zo-rijdt-hij-voor-het-groen-en-dan-voor-het-geel~b6533334/
2022-07-20||Russisch journaal: ouders van omgekomen militair kochten nieuwe Lada van schadevergoeding||Verwijzingen naar omgekomen Russische militairen zijn zeldzaam in de staatsmedia. Het Kremlin zwijgt al maanden over de eigen verliezen bij de ‘speciale operatie’ in Oekraïne, die volgens president Poetin volgens plan verloopt. Russische media moesten vorige maand lijsten van omgekomen militairen verwijderen van hun websites. Maar het steeds hogere dodental maakt het steeds moeilijker voor de Russische autoriteiten om nabestaanden te negeren. Onafhankelijke media turfden op basis van openbare rouwberichten alleen al vijfduizend omgekomen militairen. Het item op staatszender Rossija-1 legde nadruk op de schadevergoeding die nabestaanden ontvangen. Te zien is de vader van een omgekomen sergeant, met naast hem in zijn garage een gloednieuwe Lada Granta, een Russische auto die wegens westerse sancties gemaakt wordt zonder airbags, airco en gordelspanners. ‘De nieuwe Lada is gekocht met wat in de volksmond bekendstaat als kistgeld, oftewel een eenmalige uitkering aan de familie van een overledene’, vertelt de verslaggever. ‘De vader vertelt dat [zijn omgekomen zoon] Aleksej droomde van een witte auto zoals deze.’ Dan zegt de verslaggever: ‘De eerste rit gaat naar het kerkhof.’ De vader komt ook zelf aan het woord over de auto. ‘Ter nagedachtenis van onze zoon hebben we een nieuwe auto gekocht’, zegt hij. Een schadevergoeding wordt uitgekeerd aan militairen die door het Russische leger zijn aangemerkt als gesneuveld. Verscheidene ouders van militairen vermoeden dat het Russische leger de eigen verliezen verdoezelt door gesneuvelden enkel op te geven als vermisten. De ouders uit het item komen uit Saratov, een provincie die relatief veel militairen heeft verloren in Oekraïne. Het item is niet uitgezonden in Moskou – de hoofdstad heeft nog nauwelijks verliezen geleden, omdat het Russische leger voornamelijk jongens uit arme provincies naar Oekraïne stuurt. De ouders zeggen in het item trots te zijn op hun zoons (hun tweede zoon vecht ook in Oekraïne) en herhalen de Kremlin-rechtvaardiging van de oorlog. ‘Alles wat we moeten doen, is die nazi’s uitroeien’, zegt de vader. Mensen met openlijke kritiek op de Russische invasie komen niet op de staatstelevisie en kunnen in de gevangenis belanden. Begin deze maand veroordeelde een rechtbank een Moskous gemeenteraadslid tot zeven jaar opsluiting in een strafkolonie. Dat gebeurde nadat hij festiviteiten in zijn wijk ongepast had gevonden, wegens ‘de agressie van ons land’. Een journalist van de Britse omroep BBC verspreidde op Twitter een ingekorte versie van het item op de staatszender, met Engelse ondertiteling:||https://www.volkskrant.nl/nieuws-achtergrond/russisch-journaal-ouders-van-omgekomen-militair-kochten-nieuwe-lada-van-schadevergoeding~bcc9c6b3/
2022-07-20||Onderzoekers overtuigd van plan om treinen en auto’s uit te rusten met CO2-‘happers’||Het idee is simpel: voorzie elke trein van een paar wagons met grote luchthappers en een installatie voor direct air capture (DAC). Dit is een jonge technologie om CO2-moleculen uit de lucht te happen en op te slaan. Bij stations kan de CO2 worden overgepompt in grotere tanks of pijpleidingen, waarna het door de industrie hergebruikt kan worden voor de productie van bijvoorbeeld synthetische kerosine. Of de kooldioxide wordt voorgoed ondergronds opgeslagen. Mobiele CO2-afvang is veelbelovend, aldus een publicatie die woensdag verscheen in het wetenschappelijke vakblad Joule: een trein voorzien van een klimaatwagon kan jaarlijks zesduizend ton CO2 uit de atmosfeer plukken. Dat is ongeveer zo veel als tweeduizend Nederlandse benzineauto’s uitstoten per jaar. Als deze technologie op grote schaal wordt gebruikt, kan de prijs per ton uitkomen rond de 50 dollar, denken de onderzoekers. Dat is flink minder dan de Europese CO2-prijs van bijna 75 euro. Een bedrijfsmodel lijkt dus mogelijk. Volgens prognoses van de onderzoekers kan in 2030 al bijna een halve gigaton CO2 uit de atmosfeer worden gehaald, oplopend tot 2,9 gigaton in 2050. Ter vergelijking: in 2019 werd wereldwijd bijna 37 gigaton de lucht in geblazen. ‘Het is goed dat er meer aandacht komt voor direct air capture’, zegt universitair hoofddocent David Vermaas, die er aan de TU Delft onderzoek naar doet. ‘Maar bij toepassing op een trein heb ik nog twijfels.’ Volgens Vermaas is afvang in een vaste installatie eenvoudiger te realiseren, onder meer omdat op stations infrastructuur ontbreekt om CO2 op te vangen en af te voeren. De onderzoekers noemen in Joule als voordeel dat een trein minder last heeft van het nimby-effect: mensen willen liever geen installaties in hun buurt, ook niet als die het klimaat helpen. Tegen een wagon extra aan een lange goederentrein heeft niemand bezwaar, is het idee. Vermaas spitste wel de oren toen hij vernam dat de onderzoekers een elektrochemisch proces willen gebruiken om CO2 los te weken uit het adsorptiemiddel waarin het tijdens het afvangproces is opgeslagen. Huidige processen vergen veel energie (bijvoorbeeld doordat stoom nodig is), een elektrochemische variant kan CO2-afvang veel efficiënter maken. ‘Dit staat nog in de kinderschoenen, maar past veel beter in de duurzame energietransitie’, zegt Vermaas. ‘En steeds meer wetenschappers zijn ervan overtuigd dat DAC nodig is om de temperatuurstijging op aarde onder de 1,5 of 2 graden Celsius te houden.’ Het idee voor mobiele CO2-afvang is op meer plaatsen ontstaan: studenten van de TU Eindhoven presenteren donderdag een elektrische auto met ingebouwde CO2-spons. De auto is dankzij hun vondst officieel klimaatnegatief. Een klein beetje weliswaar, want Zem, zoals het voertuig is gedoopt, vangt bij gemiddeld autogebruik nog geen twee kilogram kooldioxide per jaar. De studenten hopen de capaciteit te vergroten en mikken vooral op schaalgrootte: wereldwijd rijden ruim een miljard auto’s rond. Zem is een concept, zeggen de studenten, bedoeld om te laten zien wat er mogelijk is. Teamlid Nikki Okkels: ‘We willen de industrie kietelen.’||https://www.volkskrant.nl/nieuws-achtergrond/onderzoekers-overtuigd-van-plan-om-treinen-en-auto-s-uit-te-rusten-met-co2-happers~bf44d722/
2022-07-20||Boodschappen in je zak en zo de supermarkt uitlopen – sensoren regelen de betaling ||De 74-jarige Jan Minnaard, een keurige Utrechter, komt uit de Aldi op de Lange Viestraat in Utrecht gelopen. De fles wijn en moot zalm die hij normaal bij de kassa zou afrekenen, nam hij vandaag mee zonder langs een kassa te gaan. ‘Ik heb mijn vrouw straks een hoop te vertellen.’ Toch heeft Minnaard betaald. Hij is gevolgd door 475 camera’s, tal van sensoren en heel veel kunstmatige intelligentie. In de nieuwste, hypermoderne winkel van Aldi wordt elke stap van elke klant gevolgd, net als elke greep in de schappen. In de eerste kassaloze winkel die Aldi woensdag opende in Utrecht wordt het verschuldigde bedrag dankzij de technologie automatisch afgeschreven wanneer de klant de winkel verlaat. ‘Onbezorgd en zonder inpakstress winkelen’, noemt een woordvoerder het, die verwacht dat boodschappen doen hierdoor veel aangenamer wordt. Om privacy hoeft de klant zich geen zorgen te maken, omdat er niet aan persoonlijke identificatie wordt gedaan. ‘In het systeem krijgen alle klanten na het inchecken met hun qr-code een symbool. Ik ben nu bijvoorbeeld een rondje.’ Dat rondje wordt net als de producten door de camera’s en sensoren gevolgd. Zo weet het systeem bij het uitchecken precies wat er betaald moet worden. De kassabon krijgt de klant even later per mail. Klanten van de Aldi kunnen voorlopig alleen in Utrecht en Londen terecht voor een kassaloze ervaring. ‘We hebben nu vooral veel bezoekers nodig om het concept op grote schaal te testen en te kijken wat dit doet met de klantervaring, het personeel en de logistieke keten’, stelt Aldi. Daarna pas wil het bedrijf naar mogelijke vervolgstappen kijken. Woensdagochtend zijn het vooral nieuwsgierige buurtbewoners die de kassavrije winkel komen testen. Met wat opstarthulp van de aanwezige medewerkers kan het ontdekken van de winkel beginnen. Op het non-food assortiment na ligt er zo’n beetje alles wat ook in de ‘normale’ Aldi ligt. Een rijpe avocado gevonden? Hup, in het mandje. Toch liever een zak chips? Geen probleem, want een product dat wordt teruggelegd wordt automatisch weer van het lijstje geschrapt. Alcoholische dranken kunnen ook zo de tas in, al moet de klant daarvoor naar een afgezonderd ‘winkeltje’ waar medewerkers controleren op leeftijd. Voor buurtbewoner Heleen de Groot (65) voelde het een beetje als stelen. Haar bezoek verliep zo goed als vlekkeloos. ‘Alleen de bon moet ik nog binnenkrijgen. Ik heb enkel vuilniszakken gekocht, maar ik ben wel benieuwd of teruggelegde spullen niet opeens toch zijn afgerekend.’ Handig vindt ze het systeem zeker, of ze terugkomt, weet ze nog niet. Helemaal nieuw is het concept niet. Aldi is geïnspireerd door techgigant Amazon, dat in de Verenigde Staten tientallen onbemande winkels heeft. In Nederland introduceerde Albert Heijn in 2019 een proefwinkel met soortgelijke technologie. Daar bleef het bij. ‘We hebben vooralsnog geen plannen om een volledig digitale winkel te openen’, laat een woordvoerder weten. Hoewel Albert Heijn nog altijd onderzoek doet naar bepaalde ‘elementen’ van de proefwinkel, is de technologie als geheel ‘niet schaalbaar genoeg’. Bovendien ziet de supermarktketen bij klanten geen behoefte aan een volledig kassaloze winkel, zeker nu de vele zelfscankassa’s het winkelproces al versnellen. Ook bij de Aldi in Utrecht blijken op de eerste dag nog wat haken en ogen aan het systeem te zitten. Wie naar binnen wil, moet eerst een app downloaden, een account aanmaken en betaalgegevens toevoegen. ‘Ik ben inmiddels 88 accounts en wachtwoorden verder’, lacht Minnaard. Bovendien kunnen alleen houders van een creditcard hier winkelen. ‘Het systeem laat alleen Visa en Mastercard toe, maar we onderzoeken andere betaalmogelijkheden’, meldt Aldi. Voor sommige bezoekers is het nog even puzzelen bij het in- en uitchecken. Waar moeten klanten bijvoorbeeld de spullen uit hun winkelmandje overplaatsen naar de boodschappentas nu er geen kassaband meer is? Beveiliger Mustafa schiet te hulp. ‘Die kan je gewoon meteen in de boodschappentas doen hè’, lacht hij. ‘Het is nog even schakelen.’ De winkelmandjes worden diezelfde ochtend nog weggehaald, ‘omdat ze overbodig zijn’. Toch blijft het onwennig. ‘Mensen vinden het leuk, maar ze hebben inderdaad ook een beetje het idee dat ze stelen’, vertelt Mustafa. Hij is docent in het voortgezet onderwijs, maar vandaag werkzaam in de hypermoderne Aldi-winkel, want ‘in de vakantie doe ik af en toe andere leuke klussen’. Eigenlijk is een beveiliger als hij helemaal niet meer nodig. ‘De camera’s zien alles wat mensen in hun zak stoppen, maar het is wel fijn voor klanten om een gezicht te zien in de winkel.’ Naast Mustafa lopen vandaag nog een hoop andere medewerkers rond om de klanten wegwijs te maken, te helpen bij het installeren van de app en om − nog handmatig − de schappen te vullen. ‘De medewerkers hebben nu meer tijd voor andere zaken, zoals het helpen van klanten’, zegt de woordvoerder. Volledig onbemand zullen kassaloze winkels niet worden. Helemaal kassaloos? Geheel in stijl met de andere technologische hoogstandjes in het winkelfiliaal blijkt er toch nog een kleine toonbank verstopt te zitten. Die komt indien nodig op futuristische wijze omhoog uit het marmeren tafelblad. ‘Voor noodgevallen’, legt een medewerker uit, enigszins betrapt. ‘Handig als het systeem bijvoorbeeld uitvalt of als iemand iets komt retourneren na een winkelbezoek.’ De eenzame kassa verdwijnt snel weer onder het marmeren tafelblad.||https://www.volkskrant.nl/nieuws-achtergrond/boodschappen-in-je-zak-en-zo-de-supermarkt-uitlopen-sensoren-regelen-de-betaling~b861d4cc/
2022-07-20||Mario Draghi’s tweede – en definitieve – ontslag als premier van Italië donderdag verwacht||‘Zijn jullie klaar om het vertrouwenspact te herstellen?’, donderde Mario Draghi woensdagochtend door de Italiaanse senaatszaal. Nee, bleek het antwoord van coalitiepartners Vijfsterrenbeweging, Lega en Forza Italia tien uur later te luiden, toen zij de vertrouwensstemming boycotten. Terwijl de stemming nog bezig was, verliet Draghi de zaal al. Naar verwachting dient hij donderdag voor de tweede keer in zes dagen tijd zijn ontslag in bij de president. De stemming vormde het sluitstuk van een week politieke onzekerheid. De crisis verliep, zelfs naar de maatstaven van de Italiaanse politiek, waarin enige chaos nooit ontbreekt, extreem onvoorspelbaar. Het drama begon afgelopen donderdag, toen de Vijfsterrenbeweging wegliep tijdens een vertrouwensstemming. Draghi constateerde vervolgens dat hij zijn ‘meerderheid van nationale eenheid’ kwijt was. Want al beschikte hij nog altijd over een numerieke meerderheid, hij vond dat hij als onverkozen premier te weinig draagvlak had zonder de Vijfsterrenbeweging. Dat was de grootste partij bij de verkiezingen van 2018, al viel de beweging sindsdien in verschillende stukken uiteen. President Sergio Mattarella accepteerde het aanvankelijke ontslag niet en verzocht Draghi een lijmpoging te ondernemen. In de dagen erna kwam er een campagne op gang om de oud-president van de Europese Centrale Bank van gedachten te doen veranderen. Zo’n 1.600 Italiaanse burgemeesters tekenden een brief waarin ze Draghi opriepen om aan te blijven. Ook ondernemers en werkgeversorganisaties schaarden zich achter de oproep, vrezend voor chaos en economische neergang bij het vertrek van de internationaal geliefde premier. Draghi bleek gevoelig voor de oproep, die hij woensdagochtend zelf bestempelde als een ‘ongekende mobilisatie, onmogelijk te negeren’. De premier daagde het parlement in een strenge speech uit om een nieuw pact te sluiten en legde zo de bal bij de partijen, net als de schuld voor een eventuele val van de regering: ‘Ik ben er. Jullie zijn geen antwoord verschuldigd aan mij, maar aan de Italianen.’ Hij eiste loyaliteit op meerdere beleidspunten, zonder te zinspelen op compromissen. Daarop stelde de Vijfsterrenbeweging vast dat de premier niet van plan was tegemoet te komen aan haar eerdere zorgen, die vooral het sociaal beleid betroffen, en weigerde zij net als vorige week om mee te stemmen. In zijn speech vroeg Draghi ook loyaliteit op punten die bij de achterban van de Lega gevoelig liggen, zoals de concurrentiewet voor taxichauffeurs. Toch liet zowel Lega als Forza Italia woensdagmiddag weten door te willen, zij het slechts in een coalitie zonder de Vijfsterrenbeweging. Die optie heeft Draghi altijd uitgesloten, en zo ook woensdag. Daarop besloten ook de rechtse partijen zich te onthouden van stemming. De senaat nam de vertrouwensresolutie weliswaar aan, maar slechts met 95 van de 321 stemmen: 188 senatoren stemden niet. Daarmee kwam de premier niet in de buurt van de ‘zo breed mogelijke meerderheid’ waar hij woensdagochtend hard naar op zoek was. Na Draghi’s langste politieke dag lijkt er dus nog maar één mogelijkheid over: hij gaat donderdagochtend andermaal op bezoek bij de president, naar ieders verwachting om nu echt afscheid te nemen van het premierschap. Eurocommissaris Paolo Gentiloni, tevens lid van de altijd aan Draghi trouw gebleven Partito Democratico, reageerde woensdagavond al op de ontwikkelingen. ‘Dit onverantwoordelijke gedrag kan een perfect storm uitlokken. Er wachten ons moeilijke maanden, maar we zijn een sterk land.’ De beurs van Milaan sloot woensdagavond, nog voor de vertrouwensstemming begon, in het rood vanwege Draghi's dreigende vertrek. Als Draghi donderdag inderdaad zijn ontslag indient, is het woord aan president Mattarella. Een nieuwe afwijzing van het ontslag lijkt niet waarschijnlijk. Wel zou hij nog een ander de opdracht kunnen geven een overgangsregering te vormen. Toch lijkt het steeds waarschijnlijker dat er vervroegde parlementsverkiezingen komen, iets waartoe meerdere partijleiders woensdagavond al opriepen. Er zouden komend voorjaar verkiezingen zijn, nu volgen ze mogelijk al begin oktober.||https://www.volkskrant.nl/nieuws-achtergrond/mario-draghi-s-tweede-en-definitieve-ontslag-als-premier-van-italie-donderdag-verwacht~b7dc367d/
2022-07-20||Harde werkelijkheid: de prijzen zijn voor de hockeysters, de kijkers voor de voetbalsters ||Tip voor hockeyliefhebbers: als ze hun goede humeur na de wereldtitel van de vrouwen willen behouden, kunnen ze beter de kijkcijferoverzichten overslaan. En ze doen er vooral goed aan ze niet te vergelijken met de cijfers van het vrouwenvoetbal. Op eigen risico dan: ruim 1,6 miljoen mensen zagen bij de NOS hoe de Nederlandse voetbalsters Zwitserland in de poulefase versloegen met 4-1, waardoor ze de kwartfinale haalden. De hockeysters hebben alle stappen van het toernooi, dat deels in Nederland werd gehouden, al doorlopen en wonnen de finale. De beloning: 206.000 kijkers bij Ziggo. In 2014 keken nog 1,3 miljoen mensen naar de WK-finale, die in Nederland werd gespeeld en door de NOS werd uitgezonden. ‘Frustrerend’, zegt oud-hockeyster Minke Booij. ‘Al die poulewedstrijden bij het vrouwenvoetbal, ook van andere landen. Ik denk dan: er staat een WK hockey op het programma en nu zit ik hier naar te kijken.’ Booij (Europees, wereld- en olympisch kampioen) heeft de hockeywedstrijden natuurlijk wel gezien, maar ze moest er haar best voor doen. Ze is geen abonnee van Ziggo en kon het daarom niet gratis zien; niet-klanten (ongeveer de helft van Nederland) moesten een apart pakket aanschaffen. Het is een van de verklaringen voor de enorme verschillen met het vrouwenvoetbal, dat door de NOS op NPO 1 en NPO 3 wordt uitgezonden. Dat zijn goed bekeken, open zenders. Maarten Nooter, hoofdredacteur van NOS Sport, had er ook graag hockeywedstrijden live laten zien. Dat het beperkt bleef tot samenvattingen heeft volgens hem een simpele reden. Andere zenders hebben meer betaald voor de rechten. NOS Sport heeft een beperkt budget en aantal uren zendtijd tot zijn beschikking. Dus moeten er keuzes gemaakt worden, kijkcijfers zijn daarbij niet leidend, herhaalt de hoofdredacteur meerdere keren. ‘Het gaat puur om journalistieke relevantie: hoe relevant het voor ons publiek is.’ Bij het WK hockey was daarover geen enkele discussie. Het gaat om een wereldkampioenschap in een sport waarin Nederland al decennia meedraait aan de absolute top. Bovendien was er de afgelopen tijd veel onrust over de onderlinge verhoudingen in het team. Allemaal redenen om er bij te willen zijn, maar bij sport op televisie is dan de vraag: tegen welke prijs? ‘Bij ons geldt de topsportpiramide’, legt Nooter uit. ‘Die loopt van Olympische Spelen, naar wereldkampioenschappen naar Europese kampioenschappen. Vervolgens is de formule vrij overzichtelijk: hoe beter de prestaties van Nederlanders, hoe meer aandacht we eraan willen besteden.’ Hoe hoger in de piramide, hoe meer geld de markt, en dus ook de NOS, ervoor over heeft. Voetbal zit aan de top. Het WK hockey zit ook relatief aan de bovenkant. Net als het WK handbal, een andere sport waarin Nederlandse vrouwen aan de top meedraaien en die bij Ziggo te zien is. Het EK vrouwenvoetbal lijkt hoger te zitten, af te meten aan de aandacht die de NOS eraan geeft. ‘Nou, dat weet ik niet’, antwoordt Nooter op de vraag of dat inderdaad zo is. ‘Wij hebben de belangrijke toernooien van het vrouwenvoetbal en het hockey altijd uitgezonden, dus het heeft naast elkaar bestaan. Het is ook weer geen wiskunde, we hebben het dit keer gewoon niet gekregen. Vroeger lukte dat nog voor een habbekrats, maar de komst van nieuwe zenders heeft natuurlijk iets gedaan met de prijsontwikkeling.’ Voor voetbalrechten moet meer worden betaald. Daar staat tegenover dat het populairder is en meer impact heeft, dus heeft de NOS er ook meer voor over. Zo is Nooter voortdurend aan het afwegen wat hij wel en niet wil uitgeven aan een sport. ‘Wij proberen zoveel mogelijk én én te doen. Wij zenden ook het EK zwemmen uit en het EK waterpolo, maar soms zitten we mis.’ Ex-hockeyster Booij is weleens jaloers op de structurele aandacht die het vrouwenvoetbal krijgt bij de NOS, dat ook de kwalificatiewedstrijden live uitzendt. Bij olympische sporten als hockey is er een vierjaarlijkse olympische piek. ‘Daarna zakt het weer in.’ De NOS zendt wel wekelijks hoofdklasse hockey uit, maar Booij vindt het al met ‘best wel karig’. ‘Het is wel zo in Nederland: veel voetbal en in de winter veel schaatsen en in de zomer veel wielrennen. Dat zijn de keuzes die gemaakt worden.’ Tegelijkertijd snapt ze ook wel hoe het werkt. Ze werkte van 2015 tot 2017 als manager vrouwenvoetbal bij de KNVB en zag na het gewonnen EK in 2017 dat tienduizenden mensen afkwamen op de huldiging in Utrecht. Booij: ‘Dat gebeurt bij hockey echt niet, voetbal is de sport van de grote getallen. Als honderdduizenden mensen geïnteresseerd zijn in die poulewedstrijden, dan begrijp ik dat die keuze wordt gemaakt.’ Als de voetbalsters slechter gaan presteren, zal het ook weer minder worden, zegt Nooter. ‘Toen Krajicek, Siemerink, Eltingh en Haarhuis nog tennisten, zonden we de Davis Cup drie dagen live uit. Dat doen we nu niet meer. Het begint met die voetbalsters in 2017, die iets doen waar niemand rekening mee had gehouden.’ Dat heeft er uiteindelijk toe bijgedragen dat ook een duel als Oostenrijk - Noord-Ierland wordt uitgezonden, iets waartoe de NOS niet verplicht is. ‘Op dit moment vinden wij dat journalistiek interessant genoeg ja’, zegt Nooter. ‘Naar dat niveau is het vrouwenvoetbal toegegroeid.’ De wedstrijd trok 483 duizend kijkers, bijna 300 duizend meer dan de hockeyfinale.||https://www.volkskrant.nl/sport/harde-werkelijkheid-de-prijzen-zijn-voor-de-hockeysters-de-kijkers-voor-de-voetbalsters~b5bc3550/
2022-07-20||Het huidige pensioenstelsel zou per ongeluk weleens heel goed kunnen werken in magere jaren||Het vermogen van ambtenarenpensioenfonds ABP is in een half jaar met 66 miljard gedaald, een afname van 12 procent. Niettemin gaan de pensioenen dit jaar omhoog. De afgelopen jaren, toen het vermogen van de pensioenfondsen hard steeg, bleven de uitkeringen juist gelijk waardoor de koopkracht van gepensioneerden daalde. Deze op het eerste gezicht ondoorgrondelijke logica is te danken aan het wonderlijke fenomeen rekenrente. Om te bepalen hoeveel geld nu opzij moet worden gezet om straks pensioenen uit te kunnen keren, wordt een euro van nu vermeerderd met de rente van nu. Omdat de rente de afgelopen jaren extreem laag was, moest er relatief veel geld in kas worden gehouden en konden de pensioenen niet meegroeien met de inflatie. Nu is de situatie precies omgekeerd. Veel gepensioneerden ervoeren dit als een groot onrecht. In werkelijkheid leverde een euro veel meer rendement op, waardoor de pensioenfondsen in hun ogen rijker waren dan de rekenregels voorspiegelden. Je zou daar nog aan kunnen toevoegen dat de rente kunstmatig laag was, omdat hij niet tot stand kwam op de financiële markten, maar vooral het gevolg was van het monetaire beleid van de Europese Centrale Bank (ECB). De gepensioneerden hadden dus een punt. Dit neemt niet weg dat het in de pensioendiscussie onmogelijk is om te bepalen wat een eerlijke verdeling van de pensioenpot is. Daarvoor zou je in de toekomst moeten kunnen kijken, precies weten hoe het pensioenvermogen zich verder ontwikkelt. Als de beurskoersen de komende decennia vrolijk blijven stijgen, kunnen we achteraf concluderen dat we de huidige generatie gepensioneerden tekort hebben gedaan. Als de beurskoersen amper stijgen of zelfs dalen, zullen we concluderen dat de toekomstige generatie gepensioneerden de dupe is van de te royale pensioenen van de generaties voor hen. Niettemin zijn er veel politici en deskundigen die met grote stelligheid beweren dat ze wel weten wat eerlijk is. Omdat de discussie tussen hen is vastgelopen, is besloten iedereen in het nieuwe pensioenstelsel een eigen pensioenpot te geven, zoals je kinderen een eigen bakje chips geeft om te voorkomen dat de een zoveel chips in zijn mond propt dat er voor de ander niets overblijft. Een ingewikkelde operatie want het is nog helemaal niet eenvoudig om te berekenen hoeveel geld er in dat individuele potje moet. De vraag wat eerlijk is, is ook in dit geval moeilijk te beantwoorden. De hoogte van het pensioen wordt straks meer dan nu bepaald door geluk. Het pensioen krijgt deels dezelfde dynamiek als het eigen huis, waar de overwaarde en de hypotheekschuld grotendeels worden bepaald door het moment waarop iemand zijn eerste huis heeft gekocht. Het zal de solidariteit in de samenleving niet per se ten goede komen, wat de vraag opwerpt of het dispuut over de rekenrente niet op een andere manier opgelost had kunnen worden. Wordt het huidige stelsel niet te makkelijk afgedankt? Het is misschien onlogisch om de pensioenen te verhogen op het moment dat de beleggingsresultaten tegenvallen, maar voor gepensioneerden is het juist zeer welkom. Nu de inflatie hoog is, is een verlaging van het pensioen zeer ongewenst. Doordat de pensioenfondsen in de vette jaren spaarzaam zijn geweest – misschien te spaarzaam – kunnen ze in de magere jaren, zoals nu, royaler zijn en blijkt het huidige stelsel per ongeluk misschien wel heel goed te werken.||https://www.volkskrant.nl/columns-opinie/het-huidige-pensioenstelsel-zou-per-ongeluk-weleens-heel-goed-kunnen-werken-in-magere-jaren~b3604bad/
2022-07-20||Juichen als het startschot voor de Vierdaagse klinkt: ‘Die aanmoedigingen, daar doe je het voor’||‘Dit is de cocaïne voor wandelaars’, zegt Inger van Dam (40), wijzend op een vettig plukje schapenwol dat ze, om blaren te voorkomen, minutieus om haar blote tenen vouwt. Deze vroege woensdagochtend zit zij bij het startpunt van de Nijmeegse Vierdaagse. Vanaf de Wedren zijn dan, al voor het eerste ochtendlicht, de eerste wandelaars op pad gegaan die 30, 40 of 50 kilometer gaan lopen. Net als de meeste wandelaars juicht Van Dam even later als het startschot klinkt en ze mogen vertrekken. De kleine 37 duizend deelnemers hebben er zin in, in deze 104de editie van het grootste meerdaagse wandelevenement ter wereld. Twee jaar achter elkaar werd het afgelast wegens de coronapandemie en afgelopen dinsdag kon het niet beginnen door de hitte. Ook Yuliia Deineha (32) uit Charkiv kan niet stoppen met glimlachen als zij om 6 uur ’s ochtends aan de tocht begint. Met haar met diamantjes bezette telefoon filmt de Oekraïense haar eerste stappen op dit volgens haar very Dutch event. Ondertussen deelt ze high fives uit aan de studenten die op dit vroege tijdstip net uit de kroeg komen en de wandelaars joelend een hart onder de riem steken. Deineha loopt mee met het World Team dat geld inzamelt voor vluchtelingen. Gehuld in een legging met panterprint en groen T-shirt staat ze met slechts zes trainingsdagen aan de start. Ze meldde zich pas vorige week aan nadat drie vriendinnen, die net als zij in de noodopvang op een cruiseschip in Arnhem wonen, aanboden om vier dagen op haar 7-jarige dochter te passen. ‘Wauw, zo cool’, zegt ze. ‘Oekraïners zijn misschien te verlegen voor dit soort evenementen, maar ik wil laten zien dat wij ook meedoen aan de Nederlandse maatschappij.’ Dan sluit Deineha zich aan bij de diverse stoet: er lopen militairen en politiemensen in uniform mee en veel geroutineerde wandelaars op stevige schoenen. Bij hen steken de vele in roze gehulde lopers goed af, zeker degenen die zich in een roze tutu hebben gestoken – het is tenslotte Roze Woensdag, sinds 2002 vaste traditie op de tweede wandeldag van de Vierdaagse. Voor de deelnemers is het schakelen tussen de rustige, landelijke stukken en het parcours door de dorpen waar zij massaal worden toegejuicht door de duizenden supporters langs de kant, voorzien van tuinstoelen, partytenten, koelboxen en statafels. Op commando van de feestact Snollebollekes, die uit de speakers schallen, gaan sommige lopers jolig naar links en rechts. Dag 2 is ook traditioneel de dag van Wijchen en daar is het al vanaf 7 uur ’s ochtends feest – zeker bij Alfred Gerrits (58) die zeventig vrienden heeft uitgenodigd om rond zijn riante woning aan de route van het feestelijke Vierdaagsegevoel te genieten. Om half 10 hebben hij en zijn gasten al de nodige biertjes achter de kiezen, vers uit de tap die in zijn achtertuin is geïnstalleerd, naast een grote koelkast met een gulle voorraad rosé en fris. Het is de achtste keer dat hij zo’n feest geeft, zegt Gerrits. Hij begon met een paar kratjes bier en het werd steeds groter. Maar de tocht zelf lopen, daar moet hij niet aan denken. ‘Ik kan hier ook niet worden gemist als gastheer’, legt Gerrits uit. Iets verderop besproeit Sander Erkens (37) de passerende wandelaars met een tuinslang – in zijn andere hand heeft hij een biertje. De wandelaars vullen bij hem drinkflessen, of maken hun pet nat om hun door de zon verhitte hoofden te koelen. De enthousiaste sfeer aan de kant geeft veel wandelaars extra energie. ‘Die aanmoedigingen, daar doe je het voor’, zegt Loes Wilhelmus (30). ‘De rustige stukken voelen veel zwaarder’, vult haar vriendin Zhuchi Zheng (30) aan. Een paar jaar geleden stonden de vriendinnen, als student in Nijmegen, de wandelaars nog toe te juichen. Nu lopen ze voor het eerst zelf mee, vertellen ze, terwijl ze even uitpuffen in de schaduw met een zelfgemaakte pastasalade. De meeste wandelaars hebben begrip voor die beslissing van de organisatie om de dinsdagse wandeldag te schrappen, maar toch voelt daardoor volgens sommigen deze editie nu niet helemaal ‘echt’. ‘Het zal je blijven achtervolgen’, vreest Vierdaagse-veteraan Henk de Graaf (64). ‘Als ik later vertel over de Vierdaagse van 2022, zal toch iedereen zeggen: oh, jij hebt maar drie dagen gelopen.’ Woensdag was het met 30 graden alsnog warm. Voor de eerste wandelaars, die na een dag keihard doorstappen net voor het middaguur bezweet bij de finish in Nijmegen aankomen, voelde het even als een heuse anticlimax, als de hokjes waar ze hun laatste stempel kunnen halen, nog gesloten blijken. Moeder Anjes (55) en dochter Cynthia (28) Strufer uit het Limburgse Bocholtz zijn er, zichtbaar uitgeteld, maar even bij gaan zitten, achter de rij wachtenden voor de loketten. Cynthia, gekleed in een knalroze wielerbroek, heeft de laatste 10 kilometer de pijn van de open blaar onder haar grote teen moeten verdoven met twee paracetamolletjes. Haar moeder, een doorgewinterde wandelaar, heeft nergens last van. ‘En anders is het gewoon tanden op elkaar.’ De wachtende wandelaars tellen af tot het exact 12 uur is en de wandelinspanning van die dag officieel met een volle stempelkaart kan worden bekroond. Fitte en strompelende wandelaars, en alles wat daartussen zit, melden zich vanaf dan bij het loket. Later die middag, net na drieën, loopt ook Deineha verhit maar glimlachend over de finish. ‘De laatste 10 kilometer waren erg lang, maar ik heb het gehaald’, zegt ze puffend. Nu rest haar nog de slotetappe van de dag in deze Nederlandse wandeltraditie: ‘Een koud biertje.’||https://www.volkskrant.nl/nieuws-achtergrond/juichen-als-het-startschot-voor-de-vierdaagse-klinkt-die-aanmoedigingen-daar-doe-je-het-voor~b93ee0bc/
2022-07-20||Ongemak bij EU-landen over door Brussel gedicteerde gasquota, Timmermans benadrukt belang van eensgezindheid||Bindende Brusselse doelen voor minder gasverbruik: met het voorstel dat de Europese Commissie woensdag presenteerde, treedt ze in de nationale bevoegdheid van de lidstaten. Eerder deed ze dat met de gezamenlijke inkoop van coronavaccins, het Europese herstelfonds (750 miljard euro) en straks de gezamenlijke inkoop van wapens en gas. Uitzonderlijke tijden vergen uitzonderlijke maatregelen, stelt de Commissie. ‘Poetin chanteert ons met zijn gas’, zeiden Commissievoorzitter Ursula von der Leyen en commissaris Frans Timmermans (Green Deal) bij de presentatie van hun plannen. Alleen als de Europese Unie eensgezind optrekt, kan ze zonder al te grote kleerscheuren het dichtdraaien van de Russische gaskraan doorstaan. Volgens de Commissie steken de lidstaten nog te vaak en te diep hun kop in het zand voor het gevaar van zo’n totale Russische gasstop. De afgelopen jaren was Rusland goed voor 40 procent van de totale Europese gasimport. De afgelopen maanden hebben de EU-landen hun gasconsumptie met 5 procent verminderd. ‘Dit vraagt veel van iedereen’, erkende Von der Leyen. Kort samengevat stelt de Commissie voor het gasverbruik in de komende stookperiode (augustus-maart) met minstens 15 procent te verlagen. Lukt dat niet op vrijwillige basis, dan wordt die reductie wettelijk opgelegd. De Commissie bepaalt wanneer die alarmfase van bindende doelen ingaat. Brussel gaat er in zijn becijferingen van uit dat de Nord Stream-pijpleiding donderdag niet meer opengaat. Om straks de winter zonder grote economische schokken door te komen, moet de EU dan 45 miljard kubieke meter gas – 15 procent van haar totale verbruik – besparen. Commissie-ambtenaren hebben ook met 10 procent reductie gerekend, maar concludeerden dat dat te riskant was. Het streefdoel van 15 procent geldt voor alle lidstaten, ook voor Portugal en Spanje, die geen of nauwelijks Russisch gas gebruiken. Als iedereen zijn best doet, kunnen landen die zwaar afhankelijk zijn van Russisch gas (Hongarije, Bulgarije, Duitsland) geholpen worden door lidstaten die gas over hebben van niet-Russische leveranciers en uit de voorraden. De gasquota gelden voor twee jaar, want ook de winter van ’23-’24 is niet veilig. De huidige gasvoorraden bestaan uit Russisch gas, volgend jaar zal dat er niet meer zijn. Het Commissieplan geeft de lidstaten adviezen wie gas kan besparen en hoe. Huishoudens, scholen en ziekenhuizen mogen nooit in de kou komen te staan, maar kunnen wel degelijk een bijdrage leveren: airco minder laag en verwarming minder hoog, korter douchen, lichten uit. Bedrijven worden aangemoedigd minder gas te gebruiken of over te stappen op andere energiebronnen. Om de komende jaren uit te zingen, mogen kolen- en kerncentrales langer open blijven. Het afkoppelen van bedrijfssectoren is de laatste optie en dient waar mogelijk in EU-verband te gebeuren. Ondertussen importeert de EU meer vloeibaar gas dan ooit van andere leveranciers (VS, Noorwegen, Qatar, Azerbeidzjan) en wordt er volop geïnvesteerd in duurzame energiebronnen (wind zon, waterstof). Het Commissievoorstel stuit volgende week ongetwijfeld op stevige kritiek van de Europese ministers voor Energie als zij zich erover buigen. Is die 15 procent echt nodig? Voor iedereen? En waarom zou de Commissie eigenhandig de alarmfase afkondigen? Moet zo’n vergaand besluit niet door de lidstaten genomen worden? Goedkeuring van het voorstel vereist dat een ruime meerderheid van de ministers ermee akkoord gaat. In lidstaten groeit het ongemak bij wat zij zien als een geleidelijke machtsgreep van de Commissie. Energiezekerheid, zorg en defensie waren nationale bevoegdheden bij uitstek, en juist hier speelt de Commissie – met toestemming overigens van diezelfde lidstaten – een steeds grotere rol. Von der Leyen en Timmermans benadrukten woensdag het belang van eensgezindheid. ‘Als we nu gezamenlijk optrekken, bepalen we zelf ons lot. Poetins poging ons te manipuleren zal dan mislukken’, aldus Timmermans. Von der Leyen wees op de coronapandemie waarbij de gezamenlijke inkoop van vaccins mensenlevens redde, het Europese herstelfonds dat de economieën hielp opkrabbelen en de Europese aanvulling op de WW-uitgaven die regeringen ademruimte gaf. Volgens de Commissie valt de economische schade van een Russische gasstop eenderde lager uit als de EU-landen zich tijdig voorbereiden. Ieder voor zich doet Poetin glimlachen, tezamen slaan ze de Russische president zijn energiewapen uit handen. Met dit gasvoorstel (en de eerdere besluiten voor een boycot van Russische olie en kolen) is de EU volgend jaar helemaal losgekoppeld van fossiele energie uit Rusland. Commissie-ambtenaren stellen dat solidariteit tussen de lidstaten noodzakelijk is in tijden van grote crises. Tijdens de eurocrisis hielpen rijke noordelijke lidstaten de zwakkere zuidelijke broeders, nu moeten Portugal en Spanje het ‘energiearme’ Duitsland helpen. Nederland, Finland, Denemarken en de Baltische landen hebben hun 15 procent besparing al gehaald.||https://www.volkskrant.nl/nieuws-achtergrond/ongemak-bij-eu-landen-over-door-brussel-gedicteerde-gasquota-timmermans-benadrukt-belang-van-eensgezindheid~b068cfdc/
2022-07-20||Wereldwijd dreigt schaarste, maar Oekraïne krijgt zijn graan de grens niet over||De rookwolken boven de graanvelden lijken goed nieuws. Drie combinaties doemen op uit het stof, die in slagorde het golvende geel tot stugge stoppels maaien. Op het zandpad langs de akker staan vrachtwagens klaar om de tarwe over te nemen voor de volgende etappe. Een lange weg die, normaal gesproken, over een paar maanden eindigt in de monden van Afrika of het Midden-Oosten. En toch staat een man in de schaduw van een rijtje bomen er peinzend naar te kijken. Want normaal is het allang niet meer, wat er in Oekraïne gebeurt. ‘Geen idee of we dit het land uit krijgen’, zegt Andrej Rozdolsky, een man in blauw geruit shirt en spijkerbroek, de baas van het boerenbedrijf dat hier het land bezit. ‘En we gaan er sowieso verlies op maken.’ Hier in Bilhorod-Dnistrovski, een dorpje even ten westen van Odesa, begint de keten die van Oekraïens graan bijvoorbeeld Egyptisch brood maakt. Het is een van de productieketens die door de oorlog is gebroken en vervolgens geïmproviseerd is gerepareerd: doordat het graan niet via de gebruikelijke havens het land uit kan, zoekt het een weg via andere routes. Daardoor zijn niet alleen de fysieke stromen anders komen te liggen, maar ook de financiële. De volumes zijn veranderd, de prijzen zijn veranderd, de marges zijn veranderd. Zoals elke oorlog brengt ook deze woekeraars voort, en zoals gebruikelijk zitten die ver van het front. ‘Normaal gesproken was er veel concurrentie tussen graanhandelaren’, zegt Rozdolsky, een melancholieke man met een Magnum-snor. ‘Daardoor kreeg ik een goede prijs. Nu de havens geblokkeerd zijn is dat een stuk minder. Terwijl de toevoer enorm is. Iedereen is aan het oogsten, en de voorraadsilo’s zitten ook al vol. Iedereen wil zijn graan verkopen. Dus ja, dan gaat de prijs ook omlaag.’ Het is nog steeds de markt die zijn werk doet, maar dan een markt waarop raketten vallen. In de kraampjes gaat alles in de uitverkoop. Het is ook de paniek die zijn werk doet. In de zwaar gebarricadeerde havens van de stad Mykolajiv wordt het exportprobleem van het Oekraïense graan zichtbaar. Achter zandzakken en wachttorens doemen de silo’s op: enorme zilverkleurige tonnen die via een buis aan hun puntige daken met graan zijn gevuld. Normaal gesproken wordt het hiervandaan, en vanuit de havens van Odesa, overgeheveld in schepen die het via de Zwarte Zee naar andere continenten brengen. Maar het ene schip dat nu te zien is, de Rio Grande, ligt daar volgens scheepvaarttracker Marinetraffic al sinds 24 februari – de dag dat de Russen Oekraïne binnenvielen. Er is langs deze route al maandenlang geen korrel meer geëxporteerd. De vrachtwagens hier op de parkeerplaats voor de poort staan dan ook niet te wachten om graan af te leveren, zoals normaal in de oogstmaanden. Ze staan hier om graan dat vorig jaar is afgeleverd weer op te halen. Hiervandaan zullen ze het wegbrengen naar kleine haventjes aan de Donau in het westen van het land, om daarvandaan alsnog te proberen het graan uitgevoerd te krijgen. ‘Ik sta hier al twee dagen’, zegt Vlad, een 57-jarige vrachtwagenchauffeur met een gegroefd gelaat die in de hitte puffend uit zijn cabine hangt. ‘Ik weet niet wanneer ik aan de beurt ben, ik weet alleen dat ik op een lijst sta. We staan hier dagen en nachten en dan vallen er ook nog raketten’, zegt hij terwijl een paar kilometer verderop het boem-boem klinkt van de artillerie aan het front. ‘Ik ken de geluiden, ik weet wanneer het uitgaand of inkomend vuur is. Maar je weet nooit wanneer ze op weg zijn naar jou. Vannacht kwam het dichtbij, toen zijn vijf collega’s op de vlucht geslagen. Ik kan niet weg, ik heb het geld nodig.’ Hij krijgt zo’n 150 euro voor de trip naar Izmail, een van de havenstadjes aan de Donau. Dat is een dag rijden, en dan wacht daar nog een enorme file. Toen hij er de laatste keer was moest hij vijf dagen wachten voordat hij zijn graan kon lossen. Het salaris heeft hij nog niet gehad. ‘Kijk hoe we leven’, zegt hij. ‘Geen douche, geen bed, geen schone kleren. Die zon. Die raketten. Wachten, wachten, wachten. We leven als varkens. Ik zou zo graag normaal willen werken.’ Dat het graan niet via de normale route het land uit kan, komt door de Russen op de Zwarte Zee: zij zijn niet genegen schepen door te laten naar Oekraïne. Bovendien hebben de Oekraïners zelf mijnen voor hun kust gelegd om te voorkomen dat de Russen vanuit zee landen. Zelfs de stranden zijn verlaten, op de bordjes met doodshoofden na waarop staat dat je beter niet kunt gaan zwemmen. Er lijkt de afgelopen weken weliswaar vooruitgang geboekt in onderhandelingen om de blokkade op te heffen – Turkije speelt bij de bemiddeling een centrale rol, en zou ook een deel van de oplossing moeten worden met de coördinatie en begeleiding van konvooien – maar de details moeten nog worden uitgewerkt, en Poetin zal uiteindelijk groen licht moeten geven. Of hij dat gaat doen is onduidelijk. Tot dusver lijkt de sabotage van de Oekraïense (graan)economie een van de tactieken om het land op de knieën te dwingen. Niet alleen maken de Russen de export onmogelijk, ook is de graaninfrastructuur doelwit van raketaanvallen. In juni raakten ze in Mykolajiv vijf opslagsilo’s, en elders in het land speciale treinen voor graantransport. De laatst weken schieten de Russen ook graanvelden in brand. ‘Waarom denk je dat we nu zo overhaast aan het oogsten zijn?’, vraagt een boer in de omgeving. In een land onder druk gaat het zoals het zo vaak gaat: degenen die worden uitgeknepen proberen anderen uit te knijpen. De bedrijven die het graan in hun silo’s hebben zitten proberen het tegen zo laag mogelijke kosten naar de Donau-havens te brengen, ten koste van de vrachtwagenchauffeurs die daar een hongerloontje voor krijgen. De bedrijven die het graan zo goed en zo kwaad als het gaat proberen te exporteren, betalen de boeren maar de helft van de prijs die ze normaal betalen. In een flauwe bocht op de tweebaansweg naar Izmail ligt een vrachtwagen op zijn kant. Het doek aan de bovenkant van de container is losgescheurd, de middelpuntvliedende krachten hebben het graan als een plas water over het dorre veld geplensd. Dit gaat Egypte niet meer halen. Vogels hupsen tussen de korrels. Nee, niet alle duizenden volgeladen graanwagens op de tweebaansweg van Mykolajiv en Odesa naar het westen – zelfs kiepwagens rijden mee in de optocht – zullen de havens aan de Donau bereiken. De weg is duidelijk niet op de drukte berekend. Op sommige bruggetjes is de doorgang te smal voor twee vrachtwagens uit twee richtingen, en op de weinige hellingen zijn de stijgingspercentages aan de hoge kant. Om de haverklap zijn er checkpoints die extra opstoppingen veroorzaken. Daar komt bij dat de chauffeurs weinig en slecht slapen. De stress is groot, het weer is heet, de oorlog nabij. ‘Ik heb al twee bijna-ongelukken gehad’, had Vlad gezegd. ‘De derde keer is het voorbij.’ Voor de chauffeur van de omgeslagen wagen was het kennelijk nu scheepsrecht. Op de weg komen twee stromen bij elkaar. De ene stroom wordt gevormd door de vrachtwagens uit Mykolajiv en Odesa (en de havens daaromheen). Die proberen uit alle macht de 20 miljoen ton van de oogst van vorig jaar uit de volle silo’s weg te halen, voordat de kwaliteit daarvan minder wordt (al heeft Egypte de kwaliteitseisen van Oekraïens graan al verlaagd). De tweede stroom bestaat uit de wagens uit de boerenstreken, met de oogst van dit jaar, waarvoor nauwelijks plek is in de silo’s. Samen vormen ze een stortvloed, een overvloedig aanbod die de paar bootjes in Izmail en Reni met geen mogelijkheid kunnen verwerken. ‘Het is een enorme flessenhals’, zegt Michael Magdovitz, een grondstoffenanalist bij de Rabobank, gespecialiseerd in granen en zonnebloemolie. In een normaal zeeschip past wel 50 duizend ton graan, in een vrachtwagen hooguit 20 ton. Dus voor één scheepslading heb je zo tweeënhalfduizend trucks nodig.’ Normaal wordt het graan van de akkers ook over land naar de havens vervoerd, maar dat is voornamelijk een noord-zuid transport, dat grotendeels per spoor gaat. Het transport gaat nu van oost naar west, en in die richting ligt langs de kust geen bruikbare spoorlijn. Wat de Oekraïense boeren daarbij ook opbreekt, zegt Magdovitz, is dat ze relatief weinig fatsoenlijke opslagmogelijkheden hebben. In Europa en zeker in de Verenigde Staten hebben boeren eigen silo’s op het erf staan, waardoor ze meer controle hebben over het moment van verkoop. ‘Dan hoef je niet direct na de oogst te verkopen maar kun je futures afsluiten, contracten voor de levering over een paar maanden. Dan krijg je een hogere prijs.’ Dat leidt normaal al tot een korting op de Oekraïense graanprijs ten opzichte van de wereldmarkt – een van de redenen waarom het zo gewild is in de armere landen. Maar nu hebben de boeren er helemaal last van. Hoewel ze in allerijl allerlei schuren volstoppen en zelfs tenten gebruiken voor opslag, is dat niet voldoende en willen ze het graan toch vooral zo snel mogelijk kwijt. Hoe weinig ze er ook voor krijgen, ze kunnen het geld goed gebruiken, zegt Andrej Rozdolski, de boer bij Odesa. ‘Ik heb al geld moeten lenen om mijn mensen en zaaigoed te kunnen betalen.’ Hij is nu bezig met de bouw van twee nieuwe schuren, maar die zijn niet op tijd af om het nu geoogste graan in op te slaan. Hij krijgt nu zo’n 3.000 tot 4.000 hryvnia per ton, omgerekend 100 à 130 euro. ‘Met de extra kosten voor transport en de hoge brandstofprijzen maak ik verlies’, zegt Rozdolski. Aan de andere kant van de flessenhals in Izmail vangen de handelaren die het graan verschepen echter het dubbele, zo’n 230 euro. Want ook al is er dan nog een extra stap nodig (het graan wordt met kleine kustvaarders naar het Roemeense Constanta gebracht, waar het wordt overgeslagen in grotere vrachtschepen), toch laat de schaarste op de wereldmarkt zich daar al gelden, en de bijbehorende hogere prijzen. Zelfs van die schaarste kan Oekraïne, in tegenstelling tot Rusland, dus niet profiteren. Het land zit aan de verkeerde kant van de trechter. ‘Het zijn de grote bedrijven die de winst opstrijken’, zegt Vyacheslav Zyabkin, een boerenbedrijfsleider die net zijn vrachtwagens aan het volladen is in de buurt van Izmail. ‘Oorlog of geen oorlog, die weten altijd wel te profiteren.’ Het gevolg: dat hij niet weet of hij genoeg geld heeft om straks te zaaien. Nu is het probleem misschien of het graan het land uit kan – volgend jaar is het probleem wellicht dat er geen graan meer is. Negen uur duurt de tocht voor chauffeur Vlad uit Mykolajiv, langs checkpoints en grenswachten (de weg gaat een stukje door Moldavië), naar Izmail. Daar zie je overal vrachtwagens schuilen voor de zon, in parken en onder uitstekende fabrieksluifels, als een enorme kudde buffels die moet wachten op een plekje bij de drinkplaats. ‘Dit is mijn zesde dag’, zegt trucker Alexandr Maluta (33), die met een volle bak vol tarwe uit de silo’s van Chornomorsk bij de poort van de Izmail Sea Commercial Port is aanbeland. Hij staat nu achttiende op de wachtlijst, en is nog maar een paar honderd meter verwijderd van de verlossende Donau. Daar liggen de kleine coastertjes te wachten om de lading over te nemen. Het is zijn tweede trip, zegt hij. Hij werkt nu een maand als chauffeur, als tweede baan naast zijn werk als monteur. ‘Zo erg als nu was het de eerste keer nog niet. Iedereen wil zijn graan hier kwijt.’ De chauffeurs wassen zich bij een straaltje water dat uit een plantsoentje komt. Ze wassen hun cabine, en zagen een stoeltje van wat restjes hout, alles om maar niet gek te worden. ‘Wil je weten hoe we ons voelen?’, roept een chauffeur. ‘We feel like shit!’ Of ze het mooi vinden dat ze met hun lijdensweg uiteindelijk een beetje honger helpen te stillen in Afrika? ‘Het maakt me eerlijk gezegd niets uit wat ermee gebeurt’, zei Vlad al in Mykolajiv, in de hitte, hongerig, eenzaam, na een nacht met raketten. ‘Ik kan alleen nog maar aan mezelf denken.’||https://www.volkskrant.nl/nieuws-achtergrond/wereldwijd-dreigt-schaarste-maar-oekraine-krijgt-zijn-graan-de-grens-niet-over~b631e91b/
2022-07-20||Wie verdeelt straks in Duitsland het schaarse gas? Eén man, Klaus Müller||Zijn agentschap, onderdeel van de Duitse overheid, is belast met het toezicht op alle Duitse netwerkinfrastructuur in de Bondsrepubliek. Daaronder vallen telecommunicatienetwerken, gas- en stroomnetten, maar ook de spoorwegen. Het uitrollen van glasvezel in Duitsland zou een van zijn prioriteiten worden, zei hij in interviews nadat zijn benoeming op 20 januari bekend was geworden. Een maand later viel Rusland Oekraïne binnen. Müllers eerste werkdag op het hoofdkantoor van de Bundesnetzagentur in de oude hoofdstad Bonn was op 1 maart. ‘Het plan was eigenlijk om klimaatneutraliteit en digitalisering voorrang te geven’, verzuchtte Müller begin april. ‘En waar ben ik nu mee bezig? Met niets anders dan leveringszekerheid, leveringszekerheid, leveringszekerheid.’ Duitsland stevent af op een mogelijke gascrisis nu de Russische president Poetin dreigt de gastoevoer naar het grootste EU-land af te knijpen. De Duitsers zijn er niet gerust op dat de belangrijkste gaspijpleiding van Rusland naar Duitsland, de Nord Stream 1, na een onderhoudsstop van tien dagen donderdag weer opengaat. Als Rusland de normale gasleveranties niet of maar half hervat, komt Duitsland aanstaande winter waarschijnlijk gas tekort. Mocht het zover komen, dan is er één man die bepaalt hoe het schaarse aardgas dan verdeeld wordt: Klaus Müller. Zijn agentschap zal in die noodsituatie beslissen welke bedrijven en instellingen dan acuut van het gas af moeten. De bedrijven die Müller aanwijst, moeten dan hun productie staken of verlagen, met alle financiële gevolgen van dien. Consumenten zijn in principe beschermd tegen zulke ingrepen, maar Müller roept de Duitsers nu al op zo veel mogelijk gas te besparen. In een interview met het weekblad Die Zeit liet hij doorschemeren dat hij niet zal aarzelen niet-essentiële zaken als het verwarmen van zwembaden en sauna’s te verbieden, als puntje bij paaltje komt. De bedrijven die hij eventueel op gasrantsoen zet, zullen ongetwijfeld moord en brand schreeuwen; maar daar schrikt Müller niet voor terug. De confrontatie aangaan met ondernemingen was dagelijkse kost in zijn vorige baan, voorzitter van de Duitse Consumentenbond. Müller bekleedde die functie acht jaar en kreeg daarvoor veel lof toegezwaaid. Als verdediger van consumentenrechten nam hij eind 2018 het initiatief voor een massaproces tegen Volkswagen, dat toen verwikkeld was in het dieselschandaal. Uiteindelijk moest Volkswagen ongeveer 400 duizend Duitse dieselrijders in totaal 750 miljoen euro betalen. Het Handelsblatt riep Müller uit tot ‘de nachtmerrie van Volkswagen’. Door deze en andere geruchtmakende rechtszaken tegen grote bedrijven zette Müller consumentenrechten politiek op de kaart. Met als resultaat betere wettelijke bescherming van consumenten en meer overheidsgeld voor de consumentenbond. De activistische houding zat er al vroeg in bij de geboren Wuppertaler. De zoon van een biochemicus en manager van een tabaksfabriek werd in 1990 als 19-jarige lid van de Grünen, het Duitse equivalent van GroenLinks en/of de Partij voor de Dieren. Müllers ster rees snel in de partij: op 26-jarige leeftijd al voerde hij, na de deelstaatverkiezingen in Duitslands noordelijkste deelstaat Schleswig-Holstein, coalitieonderhandelingen. Hij liet in die tijd bewust zijn baard staan om ouder te lijken, uit vrees dat zijn politieke onderhandelingspartners hem als snotaap anders niet serieus zouden nemen. In 1998 werd hij in de Bondsdag gekozen. De afgestudeerde econoom was daar financieel woordvoerder voor de Grünen. Zijn loopbaan als landelijk parlementariër duurde echter maar kort. Na nog geen anderhalf jaar zei hij de Bondsdag vaarwel om op 29-jarige leeftijd minister van Natuur, Milieu en Landbouw te worden in de deelstaatregering van Schleswig Holstein. Daarmee is Müller tot dusver de jongste Duitse minister in de geschiedenis. Zijn toenmalige baas, deelstaatpremier Heide Simonis (SPD), keek later met weinig genoegen op hun samenwerking terug. Ze kenschetste Müller als een ‘kleine, onaangename vent die venijnig op zijn strepen staat’. Müller heeft zijn ambitie nooit onder stoelen of banken gestoken. Toen hij 27 was impliceerde hij in een interview al dat hij op macht uit was, omdat hij ‘aan het roer wilde staan’. In de Grünen geldt Müller dan ook als exponent van de rechtervleugel. Hij is een pragmaticus die het sluiten van compromissen belangrijker vindt dan ideologische scherpslijperij. ‘Ik houd niet van eindeloos gezwets en onrealistische initiatieven’, zei hij eens geërgerd over de fundamentalisten in zijn partij. Die insteek nam niet iedereen hem in dank af. Zo sloot hij een politiek compromis over een kerncentrale dat uitermate slecht viel bij een deel van de partijleden. Nadat de rood-groene coalitie in 2005 haar meerderheid verloor en Müller in de weinig invloedrijke oppositiebankjes belandde, hield hij de politiek voor gezien. Hij stapte over naar het Duitse equivalent van de Consumentenbond, waar hij vanaf 2014 de toppositie bezette. Een terugkeer naar de politiek sluit hij categorisch uit. ‘Ik wil niet altijd alleen maar goed vinden wat mijn eigen partij goed vindt, en altijd alles slecht moeten vinden wat andere partijen doen.’||https://www.volkskrant.nl/nieuws-achtergrond/wie-verdeelt-straks-in-duitsland-het-schaarse-gas-een-man-klaus-muller~b4b0832c/
2022-07-20||Gefrituurde breinen geven kleuters advies||Het is zó warm dat sommige breinen gefrituurd lijken of op zijn minst gesmolten. Het dédain tegenover de bejaarde medemens wordt nog eens extra uit de kast gehaald en opgepoetst. De bejaarde medemens is de 70 gepasseerd en, zoals wetenschappelijk is aangetoond, dan worden ze weer kleuters die nergens van weten. Dus is het van belang, noodzakelijk zelfs, ze adviezen te geven. Dat ze bijvoorbeeld niet onder een dekentje moeten slapen als het warm is. Op het nieuws vraagt een journalist aan een oude dame ‘wat zij doet, zo met die warmte’. ‘Zo min mogelijk’, luidde haar terecht ontnuchterende antwoord. Even later zag ik een onderzoeker van Wageningen University & Research in de schaduw van een boom staan uitleggen dat het in de schaduw van die boom koeler is dan daarbuiten. Dat hadden die oudjes toch anders maar nooit geweten.Barbera Peperzak, Texel Ik lees in mijn favoriete krant (Ten eerste, 20/7) dat een onterechte uitkering na vijf jaar niet meer wordt teruggevorderd door de overheid, met als onderbouwing: ‘De afgelopen jaren was wantrouwen de leidraad. Nu wordt het uitgangspunt ‘dat de meeste mensen het goede willen doen’, volgens de ministers Van Gennip en Schouten. Het zou fijn zijn als de burger er ook op kon vertrouwen dat de overheid ‘het goede wil doen’; dan denk ik aan de willens en wetens foutief geïnde box 3-belasting over de laatste vijf jaar.Jan Kreuze, Ridderkerk Bij het vallen van de naam Jeroen Dijsselbloem denk ik al snel aan de verkiezingen van 2017. De PvdA verloor desastreus, met op nummer 3 Jeroen Dijsselbloem. Eerst stond hij op nummer 5, maar na protest werd dat nummer 3. Hij ontving maar liefst 51.695 stemmen. Dat zijn meer stemmen dan toenmalig Kamervoorzitter Khadija Arib en latere fractievoorzitters Lilianne Ploumen en Attje Kuiken. Iets meer dan een half jaar later vertrok hij uit de Kamer. Hij had naar eigen zeggen niet genoeg vuurkracht. Ik verwacht dat hij die vuurkracht als burgemeester van Eindhoven wel heeft. Bij het aangaan van een functie, hetzij het democratisch verkozen Kamerlidmaatschap, hetzij het iets minder democratisch verkozen burgemeesterschap, hoort ook het uitdienen van die functie.Just Palland, Amsterdam In de krant tref ik deze kop: ‘Na jaren stagnatie breekt melkprijs ‘record na record’ door minder aanbod en meer vraag’ (Economie, 19/7). Dan lezen we dat FrieslandCampina voor melk nu bijna het dubbele betaalt van wat gebruikelijk was. De vergelijking met het gas en de olie van Poetin dringt zich op. Hij verkoopt nog maar een kwart aan Europa van wat hij eerder verkocht. Tegen een tien keer hogere prijs. Tel uit zijn winst. Dus boeren, grijp je kans, verlaag fors de productie van melk: je hoeft er minder voor te doen en ontvangt meer. En als je het handig aanpakt, krijg je er ook subsidie voor, want minder melkproductie betekent minder stikstofproductie. Een veel effectievere strategie dan met trekkers op de snelweg rondrijden. Laat je niet misleiden door de veevoeder- en zuivelindustrie die over jullie ruggen heen hun winsten op peil houden.Sieto Idema, Zwolle Eenvijfde van de huishoudens in Nederland heeft een airco, ze zijn niet aan te slepen lees ik (19/7). Consumenten kun je er niet verantwoordelijk voor houden, vindt een dame van Klimaatverbond Nederland. Een airco is namelijk een logische reactie op hitte. Wie zijn die consumenten dat ze zo gepamperd moeten worden? In de winter is het huis verwarmd op 21 graden, in de zomer mag het niet te heet worden en tussendoor vliegt men naar waar het beter toeven is. De tijd van naar anderen wijzen is voorbij. Samen hebben we het klimaatprobleem veroorzaakt en nu kunnen we voorkomen dat het helemaal uit de hand loopt. Laat installateurs van airco’s zonnepanelen aanleggen en doe normaal. Waar ik woon, in de bergen in het zuiden van Spanje, zijn de temperaturen vaak extremer, zowel in de winter als in de zomer. Maar niemand verwarmt zijn huis tot 21 graden of heeft airco. Die paar weken warmte overleef je heus wel.Mariette van Schaik, Granada (Spanje)||https://www.volkskrant.nl/columns-opinie/gefrituurde-breinen-geven-kleuters-advies~b27f7d97/
2022-07-20||Raadsels rond gratie voor Frank Masmeijer: wat kan de minister ertoe bewogen hebben?||Woensdagochtend bleek uit een interview in De Telegraaf dat Masmeijer sinds kort op vrije voeten is. Hij vertelt in de krant hoe een cipier hem onlangs in zijn cel in Nieuwegein van het nieuws op de hoogte bracht. ‘Daar stond ik … in een tussenschacht. De deuren achter mij gingen dicht en voor me gingen ze open. Het licht scheen in mijn ogen’, beschrijft Masmeijer zijn vertrek. Omdat Masmeijer een bekende Nederlander is, die betrokken was bij ernstige ondermijning, schreeuwt het gratieverzoek om uitleg. Waarom hoeft de oud-presentator zijn straf niet uit te zitten? Welke overwegingen liggen eraan ten grondslag? Toch weigeren alle verantwoordelijke instanties, van het ministerie tot het gerechtshof Arnhem-Leeuwarden, dat het verzoek beoordeelde, commentaar. Ook het Openbaar Ministerie, dat tegen het verzoek adviseerde, wil geen nadere toelichting geven. Dat gebrek aan transparantie leidde woensdag tot woede bij de Nederlandse politiebond, die het een slecht signaal vindt. Voorzitter Jan Struijs laat via zijn woordvoerder weten ‘tig’ telefoontjes en appjes te hebben ontvangen van bezorgde of ronduit woedende agenten ‘die niet begrijpen waarom zij samen met honderden andere collega’s dagelijks risico lopen om de drugshandel te beteugelen, terwijl een veroordeeld drugssmokkelaar zonder duidelijke opgaaf van redenen gratie krijgt waardoor hij een groot gedeelte van zijn straf niet uit hoeft te zitten’. Het verlenen van gratie is niet ongebruikelijk in Nederland, zegt bijzonder hoogleraar detentierecht Gerard de Jonge van de Universiteit Maastricht. Vorig jaar werden 131 gratieverzoeken toegewezen, tegenover 320 afgewezen verzoeken in dezelfde periode. In het eerste kwartaal van dit jaar is 26 keer gratie verleend aan veroordeelden, aldus cijfers van Justis, het onderdeel van het ministerie van Veiligheid en Justitie dat over Nederlandse gratieverzoeken gaat. Zodra een veroordeelde geen mogelijkheid meer heeft om in beroep te gaan en vindt dat hij of zij gratie verdient, bijvoorbeeld vanwege ziekte of slechte omstandigheden in de gevangenis, kan een verzoek worden ingediend bij de minister voor Rechtsbescherming. De minister stuurt zo’n verzoek door naar een rechter en, in het geval van ernstige delicten, ook naar het Openbaar Ministerie. Die buigen zich over het verzoek waarna de minister in vrijwel alle gevallen hun oordeel volgt. Hoewel de gratie formeel door koning Willem-Alexander verleend wordt, is zijn rol beperkt: hij zet enkel zijn handtekening. Advocaat Knoops, die Masmeijer bijstond bij zijn rechtszaak in België, sprak zijn cliënt woensdagochtend kort telefonisch. ‘In dat gesprek gaf hij aan niet te weten wat precies de reden voor de gratie is geweest. Hij heeft zelf de aanvraag ingediend met zijn partner, daarin zijn ze in ieder geval uitvoerig ingegaan op de hele rechtsgang in België en op zijn veroordeling op basis van vermoedens. Het zou kunnen dat dat is meegewogen.’ Erg voor de hand ligt dit echter niet, geeft Knoops toe. Het zou betekenen dat een Nederlandse rechter een oordeel velt over de kwaliteit van de Belgische rechtsgang, een unicum. Waarschijnlijker is het volgens hem dat de strafmaat een rol speelt – in drugszaken wordt in Nederland over het algemeen lager gestraft dan in België – of de detentieomstandigheden waarin Masmeijer eerder zat. Belgische gevangenissen zijn overbevolkt en de omstandigheden zijn soms erbarmelijk. Later op de dag zei Knoops in het tv-programma Renze dat Masmeijer's gratie verleend is op basis van persoonlijke omstandigheden. ‘Dan hebben we het eigenlijk over gebeurtenissen in zijn familiesfeer, die zijn ontstaan door de detentie en tijdens detentie.’ Hij ging verder niet in op details. Frank Masmeijer, die in de jaren negentig voor de NCRV programma’s presenteerde als de Helemaal alleen in je eentje show en de Holidayshow, begon in 1997 aan het opbouwen van een horeca-imperium in België. In 2014 werd hij gearresteerd vanwege medeverantwoordelijkheid bij een poging 467 kilo Zuid-Amerikaanse cocaïne in bananendozen via de haven van Antwerpen België binnen te smokkelen – een vergrijp dat hem in hoger beroep op een gevangenisstraf van 9 jaar kwam te staan. Bij zijn veroordeling noemde het hof de feiten ‘zeer ernstig’ en woog de rechter mee dat Masmeijer al eens was veroordeeld en hij iemand had bedreigd in het kader van de drugszaak. Masmeijer, nu 60, zat het eerste deel van zijn straf uit in België. Afgelopen december werd hij naar Nieuwegein overgebracht. Die overplaatsing zou een reden voor de gratie kunnen zijn, zegt hoogleraar De Jonge. ‘Stel je voor dat je in België in een waardeloze gevangenis hebt gezeten waar de omstandigheden veel slechter zijn dan hier. Dan kan dat een reden zijn om om verkorting van de overgebleven straf te vragen. Althans, dat zou ik zeker doen in zo’n geval.’ Hoewel Knoops niet bij het gratieverzoek van Masmeijer betrokken was, heeft hij wel vaker pogingen gedaan, naar eigen zeggen meer dan honderd keer in de loop der jaren. Slechts ‘een handvol’ verzoeken werd toegekend. ‘Dat gebeurt alleen bij echt uitzonderlijke omstandigheden’, zegt Knoops. Zo was er een man die tot zes jaar cel was veroordeeld voor een drugsdelict. Hij had in voorarrest al een deel van die straf uitgezeten en werd later opgeroepen om de rest van de straf te voldoen, zo’n 2 jaar. Knoops: ‘Op dat moment speelde de man een cruciale rol in het leven van zijn kleindochter, die ernstig hoofdletsel had opgelopen bij een geweldsincident. Ze moest meermaals geopereerd worden, hij was nauw betrokken bij haar herstel.’ Het was voor Knoops reden een gratieverzoek in te dienen. Dat is niet zomaar een briefje schrijven, zegt hij, maar een lang en uitputtend proces. ‘Twee of drie kinderpsychologen hebben de situatie helemaal onderzocht en daarover gerapporteerd. We hebben zelfs nog een kort geding gevoerd om de tenuitvoerlegging van de straf op te schorten tot de gratieprocedure was afgerond. Uiteindelijk was het belang van het kind dermate groot dat justitie heeft ingezien dat gratie het beste was.’||https://www.volkskrant.nl/nieuws-achtergrond/raadsels-rond-gratie-voor-frank-masmeijer-wat-kan-de-minister-ertoe-bewogen-hebben~b794f497/
2022-07-20||Gematigde Rishi Sunak of brexiteer Liz Truss gaat Boris Johnson opvolgen ||De kans is groot dat de Conservatieven nu voor de derde keer een vrouw naar 10 Downing Street gaan sturen. Reborn brexiteer Liz Truss zou onder de leden veel populairder zijn dan Rishi Sunak, de oud-minister van Financiën die de favoriet bleek bij de fractie. Truss wil het beleid van Johnson voortzetten door belastingen te verlagen en een hard spel te spelen met Brussel. Op 5 september zal bekend worden op wie de keuze valt van de naar schatting 175 duizend partijleden. De twee gaan nu het land in voor debatten. Kort na haar kwalificatie bij de laatste twee beging Truss een komische blunder door een tweet de wereld in te sturen met de mededeling I’m ready to hit the ground from day one, wat betekent dat ze vanaf de eerste dag meteen tegen de grond zal gaan. Ze bedoelde I'm ready to hit the ground running. Truss staat toch al bekend om haar onhandige optredens. De fout veroorzaakte meteen een sarcastische opmerking van oud-topadviseur Dominic Cummings, die beweerde dat ze niet zal stuiteren. Cummings, de nemesis van Boris Johnson, steunt in het geheim Sunak. Meer dan tweeduizend partijleden hebben laatste dagen brieven naar het partijbestuur geschreven met het verzoek om Johnson aan de kandidatenlijst toe te voegen. De afscheid nemende premier lijkt dat sentiment aan te voelen. Tijdens zijn laatste vragenuur, enkele uren voor de beslissende stemmingronde elders in het parlement, toonde hij zich strijdlustig als altijd. Johnson merkte aan het einde op dat zijn ‘missie grotendeels volbracht’ is. ‘Voor nu’, voegde hij er veelzeggend aan toe. Hasta la vista, baby!’ waren zijn laatste woorden, de kreet van Arnold Schwarzenegger in de film Terminator 2: Judgment Day. Voor Johnson was aan het begin van de week een jongensdroom uitgekomen. Tijdens een luchtvaartshow mocht de scheidende premier meevliegen in een Typhoon-straaljager. Gezeten in deze ‘horizontale vuurpijl’ had hij een prachtig uitzicht op het door hitte bevangen land, een hitte die zou leiden tot branden en een verschroeide aarde. Ondertussen woedde in de ‘cockpit van de democratie’, de koosnaam van het Britse parlement, een onfrisse strijd om zijn opvolging, een strijd die de Conservatieve Partij heeft beschadigd. De strijd werd zo bitter dat een voor dinsdag gepland televisiedebat moest worden afgelast nadat Rishi Sunak en Liz Truss hun deelname hadden afgezegd. Tijdens een eerder debat had Sunak, oud-minister van Financiën, Truss ervan beticht ‘fantasie-economie’ voor te staan, gelijk aan die in socialistische landen. Tevens vroeg hij de minister van Buitenlandse Zaken waar ze het meeste spijt van had: dat ze lid is geweest van de Liberaal-Democraten of dat ze Remain heeft gestemd. Truss betichtte haar partijgenoot ervan een gladjanus te zijn. Langs de zijlijn zat de Labour-oppositie met plezier toe te kijken hoe de (oud)leden van het kabinet aan het moddergooien waren. De partij maakte er zelfs een videocompilatie van, Blue on Blue, een vervroegde campagnevideo. In de wandelgangen van het parlement vond een levensechte House of Cards plaats. Dat ging in grote lijnen tussen aanhangers van de gematigde Sunak, het anti-Boriskamp, en de erfgenamen van de premier, die zich achter de reborn-Brexiteer Liz Truss hebben geschaard. Het selecteren van de twee kandidaten op wie de leden van de regeringspartij de komende weken mogen stemmen, was in handen van de 358 Conservatieve parlementariërs. Dit wordt weleens het meest verfijnde kiezerspubliek van het land genoemd, in die zin dat de Tories meesters zijn in achterkamertjespolitiek en tactisch stemmen. Neem Michael Gove, de intrigant die tot veler verrassing de bekendste fan werd van outsider Kemi Badenoch. Dat deed hij wellicht om het rechtse blok te splijten en daarmee zijn amice Sunak te steunen. Tijdens de strijd was Badenoch volgens peilingen uitgegroeid tot de lieveling van de partijleden. Commentatoren noemde deze 42-jarige Britse van Nigeriaanse komaf zelfs ‘de nachtmerrie van Labour’ bij parlementsverkiezingen, die waarschijnlijk binnen een jaar zullen worden gehouden. Toch durfde de fractie het niet aan om iemand die nooit aan de kabinetstafel heeft gezeten leider – en premier – te maken. Dat veroorzaakte wrevel; het is niet voor het eerste dat de fractie anders denkt dan de achterban. Bij het selecteren van de kandidaten werd meer gekeken naar het verleden dan naar de toekomst, een teken dat er gebrek is aan frisse ideeën. Waar het premierschap van Boris Johnson soms is beschouwd als een eerbetoon aan Winston Churchill, waren de drie overgebleven kandidaten politiek gezien kinderen van recentere premiers. Truss heeft zich opgeworpen als een tweede Thatcher, de progressieve vergezichten van Mordaunt leken op die van Tony Blair, en met zijn zijdeachtige charme is Sunak een ware ‘Cameroon’. Hoewel Johnson geen voorkeur heeft uitgesproken, is de loyale Truss hoogstwaarschijnlijk zijn favoriet. De even flamboyante als omstreden premier, die zijn gedwongen vertrek als historisch onrecht ervaart, zal de komende tijd niet rustig op zijn baby passen of rode dubbeldekkers op wijnkratten gaan schilderen, zijn voornaamste hobby. Hij zal de hoop koesteren dat zijn partij en landgenoten ooit zullen roepen om zijn terugkeer, als een reddende engel, zoals de Fransen dat eind jaren vijftig deden met president Charles de Gaulle.||https://www.volkskrant.nl/nieuws-achtergrond/gematigde-rishi-sunak-of-brexiteer-liz-truss-gaat-boris-johnson-opvolgen~b3f400ba/
2022-07-20||Ontmoet Morti, het robotveulen dat zichzelf net zo snel leert lopen als een echt exemplaar||Vlak na de geboorte leren wij mensen, als we heel eerlijk zijn, een beetje langzaam. Neem nu het moment dat we gaan lopen: na een jaar á anderhalf zetten de meeste baby’s eens voorzichtig een eerste stapje. Een gebeurtenis die prompt met applaus, gejuich en het geklik van mobieletelefooncamera’s wordt onthaald. Nee, dan paarden. Hun veulens klauteren een half uur na de geboorte al overeind, en lopen na een uurtje rond als volleerd vierbenenbewegers. Niet vreemd, dus, dat Duitse robotici deze week in het vakblad Nature Machine Intelligence het loopwonder van het veulen als voorbeeld kozen. En zie daar: prompt kon dat robotveulen – lees: een romp op vier metalen poten, een hoofd ontbreekt – zich al na een uur verplaatsen zonder strompelen en struikelen, net zoals zijn biologische evenknie. Dat deed Morti, want ook hoofdloze imitatieveulens verdienen een naam moeten de onderzoekers hebben gedacht, niet met een vooraf geprogrammeerd wandelalgoritme. Nee, net als een echt dier, leerde Morti zichzelf lopen. Of, exacter: dat deed ‘zijn’ zelflerende wandelalgoritme. Eentje dat geïnspireerd is op het netwerk van neuronen, dat in de ruggengraten van veel dieren de symfonie van samentrekkende spieren dirigeert waarmee een dier beweegt. Het algoritme beschikte daarbij vooraf nauwelijks over informatie over hoe het lichaam van Morti eruitziet. Zo wist het bijvoorbeeld niets over de precieze vorm van de onderdelen van zijn benen. Om te leren lopen begon Morti daarom net als een echt veulen simpelweg met wat voorzichtige eerste stapjes. Die eerste ‘kale’ loopinstructies slijpt het algoritme vervolgens bij, met behulp van signalen uit de sensoren in zijn voeten. En zie daar: na een uurtje vol feedback en het steeds weer herschrijven van de loopinstructies, in totaal werkte hij de boel zo’n hondervijftig keer bij, transformeert het elektronische dier van een lomp struikelend gevaarte in een elegante wandelaar. Al doende leert men. Handige bijkomstigheid: datzelfde proces maakt het lopen steeds efficiënter. Uiteindelijk verbruikte Morti tijdens experimenten grofweg de helft van alle energie tijdens zijn eerste, weifelende stappen. Bovendien stopt het leren niet. Waar veel algoritmen op een gegeven moment ‘af’ worden verklaard – strik eromheen, vanaf nu kan deze robot lopen – blijft Morti continu bijleren. Zodat hij in theorie ook lastiger terrein kan leren bewandelen. Op papier althans: bij de huidige experimenten hebben de robotici dat nog niet geprobeerd. Hoewel het spectaculaire eindresultaat de tijdsduur van het leren lopen van pasgeboren paard keurig evenaart, betekent dat overigens niet dat de machine de natuur heeft bijgehaald. Het algoritme is onder de streep nog een stuk minder complex dan een echt netwerk van neuronen. En de paar sensoren die Morti gebruikt om te ‘voelen’ verbleken bij bijvoorbeeld de geraffineerde tastzin in een dierenhuid. Een écht robotveulen is Morti dus nog niet. Nog afgezien van de opvallende afwezigheid van een hoofd, uiteraard.||https://www.volkskrant.nl/wetenschap/ontmoet-morti-het-robotveulen-dat-zichzelf-net-zo-snel-leert-lopen-als-een-echt-exemplaar~b6679086/
2022-07-20||De meest linkse partij van Duitsland is op sterven na dood: ‘Zonder ons zou dit land een enorme ruk naar rechts maken’||Juist als Linke-parlementariër Sören Pellmann (45) zijn zoveelste interview erop heeft zitten, versperren twee mannen op een rollfiets hem de weg en presenteren een raadsel. De man in het rolstoelgedeelte vooraan de fiets houdt een protestbord vast, de man op het zadel achter hem stelt de vraag. ‘Meneer Sören, een aangepaste woning heeft een woonkamer, slaapkamer, badkamer en keuken. Wat ontbreekt daar nog?’ De boomlange Pellmann denkt even na, buigt voorover en kijkt over zijn dikke brillenglazen: ‘u gaat het mij vast vertellen.’ Een balkon, blijkt het antwoord, gevolgd door een pleidooi voor betere nationale wetgeving voor aangepaste woningen. Pellmann luistert geduldig. Die Linke is er voor de zwakkeren in de samenleving, en Die Linke is altijd toegankelijk. Ook op haar partijcongres deze zomerse zaterdag in Erfurt, hartje Duitsland, waar Die Linke een weg zoekt uit de diepste crisis sinds haar bestaan. Duitslands politieke linksbuiten dreigt te verdwijnen. Tijdens de nationale verkiezingen in 2021 verloor de partij de helft van haar zetels en eindigde met 4,9 procent van de stemmen, net onder de kiesdrempel. Dankzij een achterdeurtje in het Duitse kiessysteem konden ze op het nippertje in het parlement blijven. Sindsdien werd Die Linke dramatisch afgeslacht in drie deelstatelijke verkiezingen. In Sleeswijk-Holstein en Noordrijn-Westfalen werd de partij ruimschoots gehalveerd. In Saarland viel Die Linke van 13 naar 2 procent en vloog subiet uit het parlement. Hoe zijn we hier aangeland, en hoe komen er weer bovenop? Dat is de allesomvattende vraag. Maar onder die hoofdvragen hangt een schier eindeloze lijst deelvragen waaruit blijkt dat Die Linke niet alleen worstelt met zichzelf, maar ook met een snel veranderend Duitsland. Zijn wij er primair voor arbeiders die getroffen worden door de hoge benzineprijzen, of voor jongeren die zich bij ons aansloten om te strijden tegen klimaatverandering? Bestrijden wij het kapitalisme, of vechten we binnen dat systeem voor de belangen van onze achterban? Waar staan feminisme en lhbti-rechten op onze prioriteitenlijst? Wat, in hemelsnaam, moeten wij als Duitslands meest pro-Russische partij aan met de Oekraïne-oorlog? En als we al een nieuwe koers weten te vinden, hoe overtuigen we dan de kiezer daarvan? Want het enige dat die kiezer de afgelopen jaren van Die Linke gezien heeft, is ruzie. Die Linke ontstond in 2007 uit de fusie van een ontevreden groep (west-)Duitse sociaal-democraten met de PDS, de directe opvolger van de Socialistische Eenheidspartij uit de voormalige DDR. De partij heeft, haar naam indachtig, altijd aan de uiterste linkerkant van het politieke spectrum gestaan. Die Linke ziet zichzelf als de vertegenwoordiger van arbeiders en sociaal zwakkeren, belangenbehartiger van mensen in voormalige oost-Duitse bondsstaten, en socialistisch tegenwicht voor het kapitalisme dat de rest van het politieke systeem onderschrijft. Tegen de NAVO, warm naar Rusland. Als de partij niet weet op te krabbelen, verliest Duitsland niet alleen een stuk politiek meubilair; het zou ook een ruk naar rechts voor de politiek als geheel kunnen inluiden. Helemaal omdat er in het huidige Duitse parlement maar zes partijcombinaties zetelen: Duitsland heeft een kiesdrempel van vijf procent, en één of tweezetelpartijtjes zoals in Nederland bestaan hier niet. Dus tel maar met hem mee, zegt de jonge socialist en leraar Carl Bauer (28), die zaterdag een infostand bemant van de activistische subgroep Bewegungslinke: ‘De regeringscoalitie bestaat uit drie partijen. De FDP is een rechtse partij. De Groenen zijn een milieupartij, maar op liberale grondslag. De SPD voert weliswaar wat sociale punten door, zoals het minimumloon, maar is erg naar het midden geschoven. De coalitie als geheel voert een markt-liberale politiek. De oppositiepartijen zijn de conservatieve CDU/CSU, de rechts-radicale AfD, en Die Linke. Als Die Linke zou verdwijnen, dan kunnen mensen die het niet eens zijn met de coalitiepolitiek dus alleen nog maar verder naar rechts opschuiven.’ Dat laatste is precies wat er gebeurt in een aantal oostelijke deelstaten, waar de proteststem niet langer naar Die Linke gaat, maar naar de rechts-radicale, anti-immigratie-, en nu ook anti-coronapartij AfD. Ook elders nemen partijen hapjes uit het bestaansrecht van Die Linke. De Groenen met, behalve milieupolitiek, ook feministische, gender- en andere identiteitspolitiek. De SPD met sociale beloften, de kritiek van Bauer ten spijt. Beide partijen spinnen garen bij het feit dat hoogopgeleide linkse Duitsers graag strategisch stemmen. Lager opgeleide Duitsers stemmen juist steeds minder. Zo verdwijnt Die Linke almaar verder in de marge. Het kernprobleem is: de afgelopen jaren is steeds minder duidelijk waar Die Linke nu voor staat. Grofweg zijn er drie vleugels: de antikapitalistische strijders voor de arbeidersklasse, de voornamelijk west-Duitse sociaal-democraten die ijveren voor verandering binnen het systeem, en een steeds mondiger jonge garde die zich aansloot bij Die Linke uit liefde voor haar compromisloze strijdersethos maar ook eigen prioriteiten heeft: feminisme, genderidentiteit, en bovenal de strijd tegen klimaatverandering. Die strijdlustige veelvoud, als een anti-autoritaire verzameling grassroots organisaties diep verankerd in de maatschappij, is altijd de kracht geweest van Die Linke. Maar nu de Duitse maatschappij snel verandert, blijkt Die Linke de grootst mogelijke moeite te hebben om daar met één stem op te reageren. En sinds Rusland een oorlog tegen Oekraïne is begonnen, stijgen de spanningen in de toch al verscheurde pro-Russische ‘vredespartij’ zo nu en dan tot kookpunt. Want ja, lieve kameraden, sprak co-partijleider Janine Wissler op het partijcongres, in een poging de nieuwe Rusland-politiek van de partij voor eens en altijd duidelijk te maken ten overstaan van honderden Linke-leden: wij weten dat dit conflict een voorgeschiedenis heeft. ‘Maar de Russische leiding draagt de verantwoordelijkheid, en deze misdadige agressieoorlog is met niets te rechtvaardigen. De Oekraïners verdienen onze solidariteit!’ Wissler is niet de eerste die het zegt, en zeker niet de laatste. De vraag is alleen: hoe brengen we dit precies in de praktijk? Die Linke pleit voor gerichte sancties op de kring oligarchen rond Poetin, maar verwerpt een energie-embargo dat de Russische economie als geheel schaadt en de Duitse prijzen opdrijft. De partij is mordicus tegen de geplande investering van 100 miljard euro in de Duitse strijdkrachten, en tegen wapenleveringen aan Oekraïne. Een oplossing moet komen van diplomatie – een strategie waarvan de meeste Duitse partijen hebben vastgesteld dat die niet werkt zonder militaire dwang. Toch verandert ook binnen Die Linke de blik op Rusland, zegt Mario Candeias, politicoloog verbonden aan de Rosa Luxemburg Stichting. Dit onderzoeksbureau staat dicht bij de partij. ‘Er is een minderheid van oudere, oost-Duitse leden die zich nauw verbonden voelen met Rusland. Zij hebben vaak nog in de Sovjetunie gestudeerd, en hun gedachtengoed is diep geworteld in anti-imperialisme, tegen de Navo, tegen de VS. Maar hun aantal slinkt. Een deel sterft uit, en een ander deel realiseert zich inmiddels dat Poetins Rusland iets anders is dan de Sovjetunie.’ Een breed middenkader van de partij veroordeelt nu de Russische agressie – maar wel in context. Een krap aangenomen partijresolutie stelt dat Die Linke ‘elke oorlog afkeurt, zowel de anti-volkenrechtelijke oorlog van het Russische leger tegen Oekraïne als de brute aanval van Turkije op Koerdische gebied en de langjarige oorlog van de NAVO in Afghanistan.’ Als íets de kiezer wegjaagt bij Die Linke, dan is het wel de constante interne oorlog die de leden met elkaar voeren. Volgens de Rosa Luxemburg Stichting kan achttien procent van de kiezers zich een stem op de partij voorstellen. Maar als puntje bij paaltje komt, dan gaan bijna al die kiezers hoofdschuddend ergens anders naartoe. Geholpen door sociale media en gevoed door de ene na de andere crisis – pandemie, inflatie, oorlog – klotst de traditionele strijdcultuur van de partij over de plinten van het hoofdkantoor naar de talkshows en de krantenpagina’s. Zegt Die Linke dat ze pro-vaccinatie is, dan kun je er donder op zeggen dat daags erna een prominent parlementslid in een talkshow het nut van inentingen in twijfel trekt. Wijst de partij wapens voor Oekraïne af, meldt nog diezelfde dag een smaldeel zich met de wens bewapening te bespreken. Op het partijcongres zelf was oud-fractieleider Gregor Gysi nauwelijks uitgesproken, of een partijlid haastte zich naar de microfoon om Gysi’s afkeuring van gender-neutraal taalgebruik te veroordelen. Toch is eenheid mogelijk, zegt Adelheid Rupp (63), een advocate die anderhalf jaar geleden naar Die Linke overstapte vanuit de sociaal-democratische partij SPD. En ze kan met één woord uitleggen hoe: klimaatgerechtigheid. De jongeren die nu de politiek ingaan, maken zich doorgaans zorgen om andere zaken dan de linkse jongeren uit Rupps jeugd. De vakbonden zijn uit, sociale gerechtigheid is abstract. Bij de nieuwe aanwas van Die Linke gaat het om genderidentiteit, of vluchtelingen, maar bovenal: klimaatverandering. Dat lijkt heel wat anders dan wat de oudere arbeidersgeneratie bezighoudt, die halverwege de middag broodjes braadworst begint weg te spoelen met halve liters bier. ‘Maar klimaatgerechtigheid is nu juist het thema waarop we de verbinding in onze partij kunnen vinden,’ zegt Rupp. ‘Dat betekent dat we bij alle milieumaatregelen ons afvragen: hoe raakt dat de zwakkeren in de samenleving? De Groenen wil dat iedereen verplicht wordt een elektrische auto te kopen, maar wat als je dat niet kunt betalen? We moeten de ouderen vertellen dat klimaat ook gaat over uitbuiting, en aan onze jongeren uitleggen dat we de wereld niet kunnen redden als het systeem blijft zoals het is. Binnen het kapitalisme is de vraag nu eenmaal niet of we goed met het milieu omgaan, maar: wordt er winst gemaakt?’ En wie weet, zegt Rupp, blijkt dan straks dat de existentiële crisis van 2022 slechts een transitie bleek naar een nieuwe toekomst voor Die Linke.||https://www.volkskrant.nl/nieuws-achtergrond/de-meest-linkse-partij-van-duitsland-is-op-sterven-na-dood-zonder-ons-zou-dit-land-een-enorme-ruk-naar-rechts-maken~bdf314ff/
2022-07-20||Dankzij Stranger Things houdt Netflix het abonneeverlies beperkt||In april maakte de onderneming al bekend dat het in het eerste kwartaal van dit jaar voor het eerst sinds 2011 minder gebruikers had. Voor het tweede kwartaal gaf Netflix toen aan op een verlies van nog eens 2 miljoen abonnees te rekenen. Op de beurs in New York werd het cijfer van dinsdagavond dus positief geïnterpreteerd. Het aandeel Netflix steeg licht, al blijft het op de S&P 500 index nog altijd het slechts presterende aandeel dit jaar. Wereldwijd telt Netflix momenteel 220,7 miljoen abonnees. Het bedrijf denkt dat de bodem voorlopig is bereikt. In de zomerperiode verwacht de streamingdienst er juist weer 1 miljoen abonnees bij te krijgen. De afname van het aantal abonnees is volgens kenners deels te wijten aan de prijsverhogingen van het platform. Sommige mensen zouden hun Netflix-abonnement daardoor te duur vinden. Daarbij kampt Netflix met stevige concurrentie. Webwinkelconcern Amazon en entertainmentreus Walt Disney timmeren al een tijd aan de weg met hun eigen streamingdiensten. Door nieuwe seizoenen te maken van populaire series hoopt Netflix mensen te verleiden om toch langer klant te blijven of om weer terug te komen naar het platform. Dat de afname van het aantal abonnees afgelopen kwartaal beperkt bleef, zou dan ook vooral te danken zijn aan het nieuwe seizoen van Stranger Things, dat veel mensen graag wilden zien. Daarbij lukt het Netflix ook nog steeds om te groeien in Azië en het Pacifisch gebied. Daarmee compenseerde de onderneming de afgelopen maanden voor een deel het weglopen van klanten in Europa en de Verenigde Staten.||https://www.volkskrant.nl/economie/dankzij-stranger-things-houdt-netflix-het-abonneeverlies-beperkt~b9ede13a/
2022-07-20||Het weerbericht voor donderdag 21 juli: bewolkt en buiig||Deze maand is er tot nu toe op veel plaatsen amper regen gevallen. Vooral in het zuiden van het land is het erg droog geweest. De natuur kan dus wel enige regen gebruiken. Voor de verandering hebben we donderdag met een bewolkt en buiig weertype te maken. De zon blijft meestal verscholen achter de wolken. Op sommige plaatsen kan heel veel regen vallen. De kans op aanhoudende buien is het grootst in het oosten en noordoosten van het land. In de zuidelijke provincies zijn er vaker droge momenten. In de loop van de dag knapt het van het westen uit op. In Groningen en Drenthe wordt het pas in de avond helemaal droog. Met maximaal 19 graden op de Wadden tot 24 graden in Limburg en een stevige naar noordwest draaiende wind is het behoorlijk fris. Vrijdag stijgt de luchtdruk en herstelt het zomerweer. Het is eerst wel veelal bewolkt, maar geleidelijk breekt de zon door. Door een zwakke tot matige noordwestelijke wind ligt de temperatuur rond de normale waarde voor half juli. In het weekend stijgt de middagtemperatuur. Zaterdag wordt het in de zuidelijke provincies zomers warm. Zondag is het in het hele land erg warm, in Limburg mogelijk 30 graden. Daarbij blijft het droog en is het met veel ruimte voor de zon volop zomer.||https://www.volkskrant.nl/nieuws-achtergrond/het-weerbericht-voor-donderdag-21-juli-bewolkt-en-buiig~b537d7ec/
2022-07-20||Gazprom lijkt van plan gasaanvoer naar Duitsland deels te herstellen||De vooraankondiging van Gazprom wijst erop dat de levering morgen zelfs iets groter is dan de hoeveelheid gas die er in de dagen voorafgaand aan de afsluiting door de pijplijn ging. Maar of dit ook daadwerkelijk gaat gebeuren wordt donderdag pas echt duidelijk. In juni reduceerde Gazprom de gasaanvoer door Nord Stream tot 40 procent van het normale volume, volgens de officiële lezing als gevolg van technische problemen. Naar de geplande heropening van Nord Stream 1 is met angst en beven uitgekeken. De vrees bestond dat Rusland helemaal geen aardgas meer zou leveren aan Duitsland. De Duitse minister van Economie Robert Habeck verklaarde eerder dat het hem niet zou verbazen als de Russen op een probleem zouden stuiten, waardoor de verbinding definitief dicht zou blijven. Ook de Europese Commissie had laten weten geen rekening te houden met heropening. Reuters meldde eerder deze week echter dat Rusland wel van plan is de gastoevoer te hervatten. Een van de problemen speelden rond een aantal turbines die voor reparatie in Canada werden vastgehouden. Zonder deze turbines kan de gasvoorziening niet volledig hervat kunnen worden, waarschuwde Rusland. President Poetin herhaalde dinsdag dat er niet meer dan 20 procent van de normale hoeveelheden gas naar Duitsland zouden stromen als de problemen rond de turbines niet opgelost zouden zijn.||https://www.volkskrant.nl/economie/gazprom-lijkt-van-plan-gasaanvoer-naar-duitsland-deels-te-herstellen~b18ced55/
2022-07-20||In West-Europa lijkt piek van corona-zomergolf gepasseerd, wereldwijd meer besmettingen en sterfte||In West-Europa lijkt de piek van de corona-zomergolf voorbij. Buiten Nederland worden ook in België, Denemarken, Frankrijk, Italië, Spanje en Portugal minder besmettingen gerapporteerd dan vorige week. In Duitsland en het Verenigd Koninkrijk is nog sprake van een stijging. In Oost-Europa melden de meeste landen meer positieve tests dan een week geleden; toch is het besmettingsniveau er lager. Griekenland vormt hierop een uitzondering. Het huidige aantal meldingen ligt kunstmatig hoog, door een correctie op dinsdag. Maar ook daarvóór evenaarde het Griekse besmettingsniveau dat van Italië en Frankrijk – landen met de meeste meldingen per inwoner in Europa. Landen zijn wel moeilijker te vergelijken dan voorheen, vanwege uiteenlopende testrichtlijnen. In Nederland wordt bijvoorbeeld weinig getest. Ondanks de zomergolf gelden er nauwelijks beperkende maatregelen. Van de populaire vakantiebestemmingen hanteert alleen Frankrijk op papier nog een 3G-beleid voor reizigers. In de meeste landen is het mondkapje nog zichtbaar, vaak vanwege een verplichting in het openbaar vervoer en in ziekenhuizen. Wereldwijd zijn afgelopen week meer besmettingen gerapporteerd dan de week ervoor. Het aantal meldingen steeg met 11 procent, van 6,5- naar 7,2 miljoen. De toename valt grotendeels toe te schrijven aan Azië, waar de besmettingsaantallen stegen met ruim 600 duizend, naar 1,8 miljoen. De meeste meldingen komen uit Japan (660 duizend) en Zuid-Korea (300 duizend). Er worden ook meer sterfgevallen door covid-19 gemeld, maar deze stijging vindt opvallend genoeg vooral plaats in Europa en Noord-Amerika. De cijfers zijn wel een stuk lager dan bij eerdere golven. In Noord-Amerika meldt Canada bovengemiddeld veel sterfgevallen, in Europa is de sterfte verspreid over het continent. Opmerkelijk is ook dat na Canada de meeste sterfgevallen per aantal inwoners worden geteld in Nieuw-Zeeland.||https://www.volkskrant.nl/nieuws-achtergrond/in-west-europa-lijkt-piek-van-corona-zomergolf-gepasseerd-wereldwijd-meer-besmettingen-en-sterfte~baa727da/
2022-07-20||Radiozender Kink dwingt via rechter herverdeling van radiofrequenties af||De huidige zendvergunningen zouden eigenlijk op 31 augustus 2022 aflopen. Radionieuwkomer Kink, dat in 2019 werd opgericht en voorlopig alleen via internet en het digitale DAB+ uitzendt, hoopte een FM-frequentie te bemachtigen. Het kabinet besloot eerder dit jaar echter tot een ‘noodverlenging’ van de bestaande vergunningen, zodat radiozenders zouden kunnen herstellen van de in coronatijd misgelopen advertentie-inkomsten. Kink betwijfelde hoe serieus die coronaschade was, en stelde dat de noodverlenging disproportioneel is. De rechtbank ging daarin mee: het ministerie heeft onvoldoende bewezen dat de verlenging financieel noodzakelijk is voor de radiozenders. Op basis van eerder onderzoek naar de financiële situatie van de zenders besloot toenmalig staatssecretaris van Economische Zaken Mona Keijzer om de vergunningen niet te verlengen. Na een lobby van radiozenders en een aangenomen motie in de Tweede Kamer bond Keijzer in en besloot ze alsnog tot een verlenging van drie jaar. De rechtbank wijst erop dat het onderzoek naar de financiële positie van de zenders toen al een jaar oud was, en er ‘duidelijke aanwijzingen’ waren dat ze er inmiddels beter voor stonden. Voor de rechtbank weegt ook zwaar dat het al de derde verlenging zou zijn, en dat de frequenties sinds 2003 niet zijn herverdeeld. In 2013 en 2017 vonden geen veilingen plaats omdat radiozenders toen, mede op aandringen van het ministerie, aanzienlijke investeringen moesten doen in digitalisering. Het ministerie krijgt daarom een jaar de tijd om de radiofrequenties opnieuw te verdelen. Dat kan via een veiling, maar de wet biedt volgens de rechtbank ook andere mogelijkheden. In de tussentijd komt er alsnog een ‘noodverlenging’, maar dan van een jaar. Vanaf september 2023 moet de nieuwe verdeling dus van kracht zijn. Het is nog niet zeker dat de zender Kink dan ook een plekje zal hebben. Toch is algemeen directeur Jan Hoogesteijn van Kink ‘blij en opgetogen dat de rechter ons gelijk heeft gegeven en onze argumenten gehoord zijn’. De uitspraak zal volgens hem de markt openbreken: ‘Een aantal radiopartijen maakt nu de dienst uit op de FM. Ik denk dat het voor de luisteraars goed is dat de radiomarkt wordt opgefrist.’ In de rest van de radiomarkt zijn de reacties verdeeld. Talpa, waar onder andere Radio 538, Sky Radio en Radio Veronica onder vallen, zegt ‘teleurgesteld’ te zijn en beraadt zich op ‘nadere stappen’. BNR Nieuwsradio overweegt hetzelfde te doen. Qmusic, dat Kink steunde in de rechtszaak, kan goed leven met de uitspraak en stelt dat ‘een veiling, mits zorgvuldig voorbereid, het juiste besluit is voor een gezonde radiomarkt’.||https://www.volkskrant.nl/nieuws-achtergrond/radiozender-kink-dwingt-via-rechter-herverdeling-van-radiofrequenties-af~b6c1bdd7/
2022-07-20||Russische minister Lavrov dreigt: invasie Oekraïne blijft niet beperkt tot Donbas||De Russische minister van Buitenlandse Zaken, Sergej Lavrov, dreigde woensdag dat de veroveringsdoelen van Moskou zich niet zullen beperken tot de Donbasregio in Oost-Oekraïne als de Amerikanen nog zwaardere Himars-raketsystemen leveren aan Oekraïne dan ze nu doen. Rusland heeft het grootste deel van de Donbas veroverd, maar heeft grote moeite om het laatste deel van de regio in te nemen. Hoeveel territorium Rusland daarna wil veroveren, laat Lavrov in het midden. Het Kremlin zei eerder alleen gebied te willen veroveren voor de ‘Loehansk Volksrepubliek’ en de ‘Donetsk Volksrepubliek’. Sommige analisten hielden er de afgelopen weken rekening mee dat het Russische leger zijn opmars stopt na de verovering van de twee regio’s. De invasie van Oekraïne blijkt een hoge tol te eisen van de Russische troepen, zowel qua doden als qua slagvaardigheid. Bij de verovering van de Donbassteden Severodonetsk en Lysytsjansk verloor Rusland veel troepen en materieel, zo stellen Oekraïne en westerse landen. De mogelijke verovering van de gehele Donbas zal het Russische leger uitputten, verwachten analisten. Bovendien lopen de Russische troepen tegen een nieuw probleem aan: het nauwkeurige Himars-raketsysteem. Twaalf van deze raketwerpers op wielen zijn een maand geleden door de Verenigde Staten geleverd aan Oekraïne. Ze hebben een bereik van zo’n 70 kilometer, waardoor Oekraïne munitiedepots, commandoposten en andere vitale logistieke locaties ver achter de linies kan raken. Twaalf stuks zijn niet genoeg voor Oekraïne om de oorlog te winnen, maar ze zijn een doorn in het oog van de Russen. Niet verbazingwekkend dus, dat de Russische defensieminister Sergej Sjojgoe maandag zijn troepen in de Donbas beval om die systemen aan te pakken: ‘Vernietig, met grote prioriteit, de langeafstandsraketten en artillerie die door de Oekraïense troepen worden ingezet’. Op woensdag, vlak na de aankondiging van Lavrov, maakte de Amerikaanse Defensieminister Lloyd Austin bekend dat er nog eens vier Himars-systemen zullen worden geleverd. Maar de echte risico’s voor Rusland liggen bij wapens met een nog groter bereik: Himars-systemen met een bereik van 300 kilometer. De VS weigeren deze te leveren, uit angst voor Oekraïense bombardementen op Russisch grondgebied.||https://www.volkskrant.nl/nieuws-achtergrond/russische-minister-lavrov-dreigt-invasie-oekraine-blijft-niet-beperkt-tot-donbas~b0f2ce8e/
2022-07-20||Wordt het uitgehongerde spaarvarken bedonderd?||De hypotheekrente is al verdubbeld. Maar de spaarrente is nog niks: 0,01 procent voor kleine spaarders en zelfs een half procent negatief voor grote spaarders. Zelfs de goede doelen krijgen klappen, zo meldde de NOS woensdag bijna alarmerend. Wie heeft er zin nog een duit in een collectebus te gooien als er iets aan de strijkstok van de bank blijft hangen? Het lijkt erop dat de banken mooie sier maken. Ze hongeren het spaarvarken uit, maar kunnen daarmee wel hypotheken verstrekken met een rente van inmiddels gemiddeld 3,3 procent. Dat levert ze een vette marge op. Veel spaarders voelen zich bedonderd. Maar dat betekent nog niet dat ze ook worden bedonderd. Er is nu eenmaal een onderscheid tussen wat de kapitaalmarktrente en wat de geldmarktrente wordt genoemd. De eerste is voor leningen met een looptijd van meer dan één jaar, zoals hypotheken. Die wordt bepaald door de markt: vraag en aanbod van kapitaal. De tweede is voor kortlopende leningen met een looptijd van minder dan één jaar. Die wordt bepaald door de centrale banken. Vandaag zal voor het eerst sinds lange tijd de Europese Centrale Bank (ECB) deze korte rente verhogen: met een kwart of mogelijk zelfs een half procentpunt. Daarna zijn er voor de banken geen excuses meer om de spaarrente op nul of negatief te houden. De kapitaalmarktrente stijgt al een jaar. Richtinggevend daarvoor is het rendement op staatsobligaties. In Nederland moesten beleggers in de zomer van vorig jaar nog bijna een half procent toe betalen om een tienjarige staatsobligatie te kopen, zo geliefd waren ze. Nu moet de minister op een nieuwe staatslening 1,5 procent rente geven, anders wil niemand die obligaties hebben. In de Verenigde Staten stijgt de rente al twee jaar: van 0,5 procent in de zomer van 2020 via 1,3 procent in de zomer van 2021 tot ruim 3 procent in deze zomer. Voor de geldmarktrente is de Euriborrente richtinggevend, het tarief waartegen banken bereid zijn aan elkaar geld te lenen. Die is nog altijd ruim 0,5 procent negatief voor leningen met een looptijd van één week. En dat komt omdat banken ook een half procent toe moeten betalen op geld dat ze tijdelijk stallen bij de Europese Centrale Bank, de veiligste plek. Banken kunnen de hypotheken die ze verstrekken niet alleen financieren met spaargeld. Ze zouden in acute problemen komen als de spaarders ineens hun geld van de bank halen (bankrun) zonder dat ze tegelijkertijd de hypotheekleningen kunnen terughalen. Hypotheken moeten gefinancierd worden met geld dat de banken ook voor lange termijn hebben aangetrokken, bijvoorbeeld obligatieleningen. Als de staat daarover al 1,5 procent moet betalen, dan zijn de banken nog duurder uit. Natuurlijk pakken de banken ook wat spaargeld voor hun lange financieringen. Een beetje bedonderd wordt de spaarder altijd, maar als de ECB vandaag doet wat ze moet gaan doen, zal het spaarvarken weer een maiskorrel worden toegeworpen. Maar gezien de inflatie zal de hongerklop blijven.||https://www.volkskrant.nl/economie/wordt-het-uitgehongerde-spaarvarken-bedonderd~b5fdb5c5/
2022-07-20||Acteerkanon Timothy Spall is de reddingsboei van roadmovie The Last Bus ★★★☆☆||De vrouw van Tom vroeg zo’n zeventig jaar geleden of hij haar mee wilde nemen, zo ver als ze konden gaan. Het pasgetrouwde stel vertrok zodoende uit Land’s End, in het uiterste zuidwesten van Engeland, naar een geïsoleerd huisje met een fijne tuin in John o’ Groates, het meest noordoostelijke puntje van Schotland. Wat de reden was voor hun vertrek, en waarom de inmiddels hoogbejaarde Tom na de dood van zijn echtgenote besluit om via een schier eindeloze serie busverbindingen 1.349 kilometer terug te reizen naar Lands’ End, wordt met een handvol flashbacks duidelijk gemaakt. Zoals het een roadmovie betaamt, is ook in The Last Bus de exacte reden om op pad te gaan niet eens zo belangrijk – hoe tragisch en ontwrichtend de oorzaak ook was. In The Last Bus oogt de reis voornamelijk als excuus om op behaaglijk kabbelende wijze een geografische en maatschappelijke dwarsdoorsnede van het Verenigd Koninkrijk te schetsen. Met de onvolprezen Engelse acteur Timothy Spall (Secrets & Lies, Mr. Turner) als veredelde reisgids Tom, ontpopt de film zich als lofzang op een generatie die niet te veel zeurt, vertegenwoordigd door een man die zelfs begrip kan opbrengen voor de dief van zijn koffertje. Tom, een voormalig monteur, helpt een tegenligger én de eigen chauffeur bij pech, spreekt zich in een overvolle bus als enige uit tegen een racist en zingt mooi droevig Amazing Grace op een busstation, waarmee hij zelfs de meest dronken omstanders tot stilte dwingt. Tom is een uitstervende soort, in The Last Bus. Een man die zijn omgeving welwillend tegemoet treedt, die goedgemanierd is en zich bewust van het belang van onderlinge verbondenheid. Jongere medepassagiers trekken voortdurend hun telefoon tevoorschijn om Tom te filmen als hij zijn olijk ouderwetse gedrag vertoont, waarna hij op sociale media een heldenstatus vergaart. Geregeld neigen regisseur Gillies MacKinnon en scenarist Joe Ainsworth naar het karikaturale – zowel bij Tom als bij de omstanders die hem per definitie als iemand uit een vroeger tijdperk beschouwen. Zo oogt The Last Bus toch als een wat ouwelijke variant op The Straight Story, die ongebruikelijk gewone film van David Lynch waarin een oude Amerikaan per zitgrasmaaier honderden kilometers aflegt om met zijn broer in het reine te komen. De casting van Spall is de reddingsboei. Alleen al dankzij die gepaste melancholische blik laat het acteerkanon zich nooit tot typetje kneden.||https://www.volkskrant.nl/cultuur-media/acteerkanon-timothy-spall-is-de-reddingsboei-van-roadmovie-the-last-bus~b0e26010/
2022-07-20||In roze coming-of-agedrama Kokon is Nora als een rups die wil ontpoppen tot een vlinder ★★★☆☆||Verzin een metafoor waarmee je impliciet je gevoelens uitdrukt. Nora, een introverte 14-jarige puber uit de multiculturele Berlijnse wijk Kreuzberg, weet wel raad met die schoolopdracht. Met het lampje van haar smartphone projecteert ze op het diascherm de schaduw van een vlinder, fladderend in een doos, terwijl ze een stemmig gedicht voordraagt over een naar het licht hunkerende mot. Ook los van deze scène heeft het Duitse coming-of-agedrama Kokon dan al lang duidelijk gemaakt dat Nora (Lena Urzendowsky) zelf een mooie vlinder is, zij het eentje die nog niet tevoorschijn is gekropen. Misschien dat ze zich vooral identificeert met de regenboogkleurige rupsen die ze naast haar bed heeft staan. Zoals de rupsen rondscharrelen in glazen potten, zo zitten Nora en haar oudere zus Jule (Lena Klenke) opgehokt in het krappe appartement dat ze met hun alcoholistische moeder (Anja Schneider) bewonen. De zusjes delen ook nog altijd een slaapkamer; een situatie die om verandering smeekt. En inderdaad: soms ontsnappen de rupsen en kruipen ze onder Jules bed; soms zitten ze te verpoppen in de kleerkast, en vliegen ze naar buiten als Nora de deur opendoet. Over metaforen gesproken. Wat de tweede film van de Duitse schrijver en regisseur Leonie Krippendorff zo innemend maakt, is niet de wat zwakjes geschetste gezinssituatie, en ook niet de herhaaldelijk dik aangezette beeldspraak. Kokon overtuigt wanneer de film heel dicht en zinnelijk bij Nora’s concrete realiteit blijft. Zoals in de vederlicht zwoele scène waarin ze met Jule en hun gezamenlijke vriendin Aylin (Elina Vildanova) in het zwembad dolt en ze opeens, terloops, Aylins lijf langs het hare voelt strijken. Of wanneer ze op school nieuwkomer Romy (Jella Haase) ontmoet, en haar ogen telkens dat vrijgevochten meisje opzoeken. Hun eerste contact luidt een zomerse romance in die Nora doet opbloeien, een romance die ook geleidelijk het filmkader openbreekt: de krappe beeldverhouding (van 1.37:1) transformeert haast onmerkbaar tot vrij ademend, springlevend breedbeeld. Dat past bij de fijne hoofdrol van de tijdens de opnamen 19-jarige Lena Urzendowsky. Knap vertolkt ze de nu eens aarzelende, dan weer besliste stappen die Nora in haar (seksuele) ontwikkeling zet. Onder het timide uiterlijk laat ze consequent een laag zelfverzekerdheid sluimeren. Nora’s innerlijke kracht is er dus al steeds, en staat op zichzelf: ze hoeft alleen maar te worden gezien.||https://www.volkskrant.nl/cultuur-media/in-roze-coming-of-agedrama-kokon-is-nora-als-een-rups-die-wil-ontpoppen-tot-een-vlinder~b9a742fc/
2022-07-20||Ik had natuurlijk weer eens buiten de Andere Mensen gerekend||Mijn vriendin keek me bezorgd aan. ‘Dit hadden we niet moeten doen, hè?’ Klopt, dit hadden we niet moeten doen. Maar het was al te laat. We hadden betaald en ons omgekleed. Nu stonden we in onze afgedragen badjassen voor de matglazen deur die toegang gaf tot de hamam en de weerstand die ik van binnen voelde gutste blijkbaar uit mijn poriën naar buiten. Ze had me niet eens hoeven overtuigen, in theorie trekt de spa me. Sauna: heerlijk. Hamam: super. Infraroodsauna: kan beter, maar oké. Whirlpool: waarom niet? Naakt zwemmen: perfect. Je zou zeggen dat het geheel dan op zijn minst even groot is als de som der delen. Maar ik had natuurlijk weer eens buiten de Andere Mensen gerekend. Ik hing mijn badjas aan een haakje, slofte op mijn slippers naar de cabine en ging op het glibberige natuursteen zitten. De warmte en de geur van eucalyptus werkten ontspannend. Nog belangijker: we waren alleen. We pakten gelijk door, liepen naar de buitensauna’s en gingen naar binnen bij die ene waar geen badjassen of slippers buiten stonden. Het bleek de allerheetste. Tussen twee saunasessies door lagen we op een ligbedje in de zon. ‘Vind je het nog steeds zo vervelend?’, vroeg mijn vriendin. Nou, het ongemak was iets afgenomen, maar wel nog steeds volop aanwezig. ‘Weet je’, probeerde ze me gerust te stellen, ‘vrouwen zijn helemaal niet bezig met mannenlichamen. Die kijken toch vooral naar de lijven van andere vrouwen en vergelijken zichzelf.’ Dat zal best, maar daar is het me niet om te doen. Ik schaam me niet voor mijn eigen lijf en heb ook weinig moeite met naakt zijn. Mijn naakt is niet het probleem. Het probleem is het naakt van de anderen. En dat het zo plotseling gebeurt. Binnen die paar honderd vierkante meter van een spa moeten we van het ene op het andere moment doen alsof het volstrekt normaal is dat iedereen maar hotsend en klotsend en lillend en bungelend rondbanjert. Maar voor de doorgewinterde spa-ganger is dat natuurlijk heel gebruikelijk. We namen nog een sauna en daarna stapte ik bij twee zeer jonge vrouwen in het bubbelbad – een handeling die me onder elke andere omstandigheid een korte gevangenisstraf zou opleveren. Ze knikten vriendelijk en gingen weer verder met hun gesprek. Na een paar uurtjes hadden we genoeg ontspannen. Op weg naar de laatste spa-attractie kwamen we een wat oudere man tegen. Hij ging naar buiten, wij naar binnen. Ik trok de deur open en liet hem voor gaan. Hij had prachtig achterovergekamd grijswit haar, een gezonde kleur en een formidabele lichaamshouding. Toen we binnen waren keek mijn vriendin me aan. Haar ogen glinsterden, ze boog zich voorover en fluisterde. ‘Zag je hoe klein zijn piemel was?’||https://www.volkskrant.nl/mensen/ik-had-natuurlijk-weer-eens-buiten-de-andere-mensen-gerekend~baa0552f/
2022-07-20||Juist armere vrouwen zijn de klos van progressief-liberale opvattingen||Een van de nadelen van identiteitspolitiek is dat je nooit vooruitgaat in het leven. Hoe rijk en succesvol je ook bent, je blijft in de eerste plaats lid van een achtergestelde groep. Neem vrouwen: na een halve eeuw emancipatiebeleid zou de overheid moeten kiezen wie van hen ze nog steunt. Toch doet ze dat niet. Juist armere vrouwen zijn daarvan de klos. En dan niet van conservatief beleid, maar van progressief-liberale opvattingen. Die zijn gebaseerd op de veronderstelling dat alle vrouwen altijd op achterstand staan. Toen Joris Luyendijk een rankingsysteem met vinkjes bedacht – voor ieder privilege krijg je er een – ging ook hij daar weer vanuit. De witte, hoopopgeleide man staat dan met zeven vinkjes bovenaan de pikorde. In dit frame kunnen vrouwen nooit meer dan zes vinkjes halen omdat ze geen man zijn. Alsof vrouwen niet tot de regenten kunnen behoren. Hoe onjuist dit soort progressieve aannames zijn, blijkt bijvoorbeeld uit het vrouwenquotum voor raden van commissarissen, dat sinds 1 januari geldt en dat de EU nog verder wil aanscherpen. Daarvoor komen vrouwen in aanmerking die hoog zijn opgeleid en jaren ervaring hebben in de top van het bedrijfsleven. Vermoedelijk zijn ze getrouwd met dito mannen en ongetwijfeld maken ze deel uit van de hoogste welstandsklassen. De regeling voorziet zo in luxe bijbanen voor dames uit Aerdenhout, Bloemendaal en Wassenaar. Om hun uitverkiezing te rechtvaardigen slaken deze vrouwen hier en daar wat feministische kreten, maar eigenlijk zijn ze de prinsessen van de elite. Hun bevoorrechte positie zou verdedigbaar zijn als andere vrouwen ervan profiteren, maar dat is niet goed aan te tonen. Dat bleek eerder al uit Noors onderzoek en laatst weer uit een Nederlands rapport: in bedrijven met vrouwen in de leiding vermindert de loonkloof tussen mannen en vrouwen bijvoorbeeld niet. Maar deze topvrouwen zijn wel goede rolmodellen, is altijd het volgende argument. Zou het? Dan kun je ook volhouden dat een bonus voor topmannen stimulerend is voor gewone arbeiders: als die goed hun best doen als orderpicker of pakketbezorger dan kunnen zij op een dag ook cashen. De gratis kinderopvang die het kabinet per 2025 wil invoeren is een ander voorbeeld. De regeling moet een nieuwe puinhoop met toeslagen voorkomen en geldt tegelijk als een manier om vrouwenemancipatie te bevorderen. Als kinderopvang vrouwen niets kost, gaan ze vanzelf meer werken, is de redenering. Nog afgezien van de vraag of dit klopt, is de nieuwe maatregel een cadeau aan – jawel – de rijkere vrouwen. Kinderopvang is al vrijwel gratis voor gezinnen met een laag inkomen. De hogere inkomens betalen nu nog een deel zelf en dat kunnen ze natuurlijk best. Als het kabinet dit dure plan doorzet, profiteren vooral de betere kringen. Ook de fiscale achterstelling van gezinnen met maar één werkende partner is aanvechtbaar. Deze stellen hebben soms traditionele opvattingen: de man moet de kost verdienen, de vrouw hoort thuis te blijven. Maar dikwijls hebben ze geen keus: om sociale of medische redenen kan een van de twee niet aan de slag. Toch betalen eenverdieners meer belasting dan tweeverdieners doordat ze minder profiteren van de arbeidskorting. En omdat ze meestal laagbetaalde banen hebben, zijn ze extra slecht af. De bestuurlijke kaste van tweeverdieners heeft zelf geen last van deze ongelijkheid, zodat ze zich onverschilligheid en moralisme – gij zult beiden werken! – kan permitteren. Het roept de vraag op waar het bij emancipatie eigenlijk om draait. Om de plicht tot aanpassen aan de opvattingen van de gevestigde orde? Of juist om het recht daarvan af te wijken? Het is heel duidelijk dat de boven ons gestelden het eerste vinden. Dit soort politiek leidt ertoe dat vrouwen die er al warmpjes bijzitten nog meer voordelen krijgen en dat armere vrouwen die niet leven volgens de modellen van de bovenklasse minder worden geholpen. Terwijl bestuurders juist nu oog moeten hebben voor problemen aan de onderkant. Die zijn gecompliceerd en hebben te maken met een slechte gezondheid, onzekere arbeidscontracten en onvoldoende opleiding. En ze zijn niet op te lossen met maatregelen die vooral de rijkere vrouwen ten goede komen. Mirjam Janssen is historicus en journalist. Ze vervangt Danka Stuijver, die op vakantie is.||https://www.volkskrant.nl/columns-opinie/juist-armere-vrouwen-zijn-de-klos-van-progressief-liberale-opvattingen~ba5ec7f2/
2022-07-20||Langzaamaancties op een e-bike: de fietsers van Nairobi komen op voor hun rechten||Fluitjes, fietsbellen, ratelende fietskettingen en luide begroetingen – zelfs de grootste kater is niet opgewassen tegen de kakofonie die de fietsers van Nairobi met zich meebrengen naar Jevanjee Gardens. Rond een uur of negen zijn de daklozen die hun roes uitslapen het parkje in het Central Business District (CBD) van de stad ontvlucht en hebben de fietsers het rijk voor zich alleen. De banden van Victor Gitau Gichini’s zwarte e-bike hobbelen over de gebroken tegels, zijn schokdempers vangen de klappen op. Zijn sik beweegt op en neer als hij de in het afgeragde stadspark verzamelde fietsers groet. ‘Ik ken bijna iedereen hier’, zegt de 25-jarige fietser lachend. Dat is ook niet zo gek, aangezien Victor de eigenaar is van een klein fietscentrum annex fietsenwinkel waar veel van deze fietsers regelmatig over de vloer komen. Het is de bedoeling dat de tweehonderd mannen en vrouwen vandaag de straat op gaan; hun mountainbikes en racefietsen hebben ze vanzelfsprekend meegenomen. Drie uur lang zal de groep fietsers tijdens een soort langzaamaanactie door het drukke zakencentrum van Nairobi rijden. ‘Deze demonstratie is één van de kleine stappen die we zetten om fietsen in Nairobi te normaliseren’, zegt Victor strijdbaar. ‘We komen op voor onze rechten. Kenianen moeten begrijpen dat fietsers ook weggebruikers zijn. Veel mensen willen wel fietsen, maar er zijn hier geen fietspaden. Fietsen in Nairobi is nog te gevaarlijk en ongezond.’ Door het gebrek aan fietspaden rijden fietsers in de hoofdstad vaak tussen het drukke en vervuilende verkeer door, ook op de snelweg. Ook moet er nog wel het een en ander gebeuren aan het imago van fiets en fietser, geeft Victor toe. ‘Fietsen wordt gezien als iets wat je als kind doet’, zegt hij, ‘daarna is het tijd voor een brommer of auto. Bovendien wordt fietsen geassocieerd met armoede. Als mensen je hier op een tweewieler zien, gaan ze ervan uit dat je te arm bent om een auto te kopen of een Uber of taxi te nemen. Terwijl een goede fiets, helemaal een e-bike als de mijne, juist heel duur is.’ ‘Victor!’ Jasper Wendomasumbuko, een boomlange sportcoach in bruin pak op een roze racefiets, geeft hem een boks. ‘Ik wil laten zien dat je ook als je je smart kleedt gewoon op de fiets naar je werk kunt’, buldert hij. ‘Zakenmannen zijn namelijk te lui om te fietsen. Maar kijk naar mij!’ Jasper wrijft over zijn platte buik. ‘Ik fiets veel en heb geen dikke pens. Ik ben zo plat als een slang!’ Een snerpend fluitsignaal maakt een einde aan zijn vurige betoog. ‘Iedereen verzamelen!’ roept een jonge vrouw die op een stenen fonteinrand is gaan staan. ‘Welkom bij Critical Mass. Wie is hier voor het eerst?’ Zeker een kwart van de fietsers steekt zijn hand op. ‘Onze beweging wordt steeds groter’, fluistert Jasper. ‘Veel mensen zijn begonnen met fietsen in coronatijd omdat ze thuis steeds dikker werden en er toch bijna geen bussen en auto’s op de wegen reden.’ ‘Twende, twende’, roept Jasper Wendomasumbuko zodra het welkomstwoord erop zit, ‘let’s go!’ Als een lange rups beweegt de groep fietsers zich vervolgens langzaam door het drukke centrum van de stad. Vanaf de stoep kijken Nairobianen verbaasd naar de kleurrijke stoet fluitende en tringelende mannen en vrouwen op tweewielers die langzaam over het asfalt trekken. ‘Cyclists lives matter!’ roept een van de fietsers terwijl hij zijn vuist in de lucht houdt. ‘Zie je ze kijken?’, grinnikt Zainab Kangale, een jonge vrouw gekleed in een zwarte jurk. Op haar goudkleurige hoofddoek draagt ze een donkerblauwe fietshelm, haar ogen zijn onzichtbaar door haar spiegelende wielerbril. ‘Zo vaak zien ze hier geen vrouwen op de fiets, terwijl die er heus wel zijn. Het is niet alleen maar een mannending meer. Het enige nadeel is dat je je een ongeluk zweet!’ Ze lacht hard. ‘Sinds kort kunnen we gelukkig terecht bij het fietscentrum van Victor. Daar kun je je fiets parkeren, douchen en je zweetkleren opbergen voor je naar je werk gaat. Dus zweten is goed!’ Als het fietsrondje door de stad rond het middaguur is afgelopen, valt het gezelschap uiteen. Nu Victor terugkeert naar zijn fietscentrum aan de rand van het CBD, wordt direct duidelijk dat de gemoedelijke demonstratierit van zojuist niets met de werkelijkheid van fietsen in Nairobi te maken heeft. Niemand houdt het verkeer meer tegen, en dus wordt Victor aan alle kanten ingehaald door auto’s, matatu-bussen en boda boda-brommertaxi’s. Meer dan eens moet hij uitwijken naar de berm omdat een auto hem de pas afsnijdt. ‘Zo gaat het altijd,’ kucht Victor terwijl zwarte rook uit een optrekkende matatu in zijn gezicht stoot. ‘Zie je nu waarom die demonstraties nodig zijn?’ Naast een drukke rotonde onder een groot viaduct remt Victor zijn e-bike af. ‘Welkom bij mijn fietscentrum,’ zegt hij trots terwijl hij afstapt. Op de begane grond van een appartementencomplex zit een bescheiden winkelruimte, op de tegels voor het gebouw staan wat kinderfietsen. Op een banner zijn de diensten van Baiskeli Centre te lezen: fietsen te koop en te huur, parkeergelegenheid, douches met lockers. ‘We doen van alles’, zegt Victor opgewekt. ‘Het is mijn droom dat er over een paar jaar overal in Nairobi van dit soort centra zijn.’ Victor zijgt neer op een krukje in zijn fietsenstalling. Hij lijkt vooral erg content met de elektrische fietsen die hij heeft staan. ‘Deze verkoop ik vooral aan expats,’ zegt Victor terwijl hij het stuur vastpakt en het sleuteltje omdraait. Een klein schermpje springt aan. ‘Maar ook steeds meer Kenianen willen een e-bike. Veel van hen werken voor multinationals of de Verenigde Naties.’ Toch kunnen maar weinig Kenianen deze fiets betalen: volgens de Wereldbank verdient de gemiddelde Keniaan zo’n tweeduizend euro per jaar. Victors goedkoopste e-bike kost 60 duizend Keniaanse shillings, ongeveer 500 euro. Toch zien hij en zijn rijke klanten het als een goede koop. ‘Ze kopen de fiets niet alleen om fit te blijven’, legt Victor uit, ‘maar ook om niet bezweet op werk aan te komen en de lange files te ontwijken.’ Het heuvelachtige Nairobi is één van de drukste steden ter wereld – volgens de overheid kosten files bijna een miljard Amerikaanse dollar per jaar aan productiviteitsverlies. De andere elektrische fietsen die Victor heeft staan worden aan koeriers verhuurd. Dat leasen van e-bikes doet hij samen met eBee, een Nederlands-Keniaanse startup die vooral e-bikes verhuurt aan studenten. Als koeriers brengen zij maaltijden en pakketjes rond. Een gat in de markt, ziet Victor. ‘Hier in het CBD zijn brommers verboden. Ze veroorzaken overlast en ze zijn vervuilend. Wat dat betreft is het goed dat er in Kenia geen officiële regels zijn voor fietsen; die mogen hier nog wel de straat op.’ Het lastig te zeggen of de fiets in Nairobi met een opmars bezig is, want er wordt geen onderzoek naar fietsen gedaan. Toch is er volgens Victor ‘een revolutie gaande’: ‘Als de overheid en automobilisten fietsers serieus gaan nemen, kan het snel gaan. Bovendien zie ik al dat e-bikes ervoor zorgen dat mensen hun vastgeroeste ideeën over fietsers bijstellen. Als er straks ook fietspaden zijn geloof ik dat het een kwestie van tijd is voor je overal in Nairobi e-bikes en gewone fietsen ziet rijden.’||https://www.volkskrant.nl/nieuws-achtergrond/langzaamaancties-op-een-e-bike-de-fietsers-van-nairobi-komen-op-voor-hun-rechten~bd510880/
2022-07-20||In het aangrijpende La ruche vormen moeder en dochters een microcosmos die op barsten staat ★★★★☆||Stiekem staat Alice (Ludivine Sagnier) aan het schoolplein te roepen naar haar jongste dochter: of Lou zin heeft met haar een ijsje te gaan eten. Wat een maffe, grappige moeder, kun je dan nog denken, aan het begin van het Belgische drama La ruche. Maar Lou (het knappe acteerdebuut van Sagniers eigen dochter Bonnie Duvauchelle) weigert mee te gaan. ‘Ik heb wiskunde.’ Teleurgesteld druipt Alice af. Op straat laat cineast Christophe Hermans haar tot stilstand komen – sigaret in de hand, starend in het niets, de geluiden van het zomerse verkeer steeds meer gedempt. Heel even, genoeg om het de hele speelduur tastbaar te houden, deelt de film in haar diepe eenzaamheid. Dochter Lou heeft dit ongetwijfeld allemaal vaker meegemaakt. En haar oudste zusje Marion zal geregeld een volkomen uitgeputte moeder in bad en bed hebben gestopt, zoals de middelste dochter, Claire (Mara Taquin), al heel wat woede-uitbarstingen over zich heen zal hebben gekregen. Alle drie weten ze precies hoe onberekenbaar hun moeder Alice is, die een bipolaire stoornis heeft. Subtiel maken Hermans en coscenarist Noëmie Nicolas duidelijk dat de meisjes volledig op mama’s ziekte zijn ingespeeld, zeker sinds hun vader (Tom Vermeir) het veld heeft geruimd. Marion (een glansrol van Sophie Breyer) lijkt soms zelf de moeder van het stel. Maar dat wil allemaal niet zeggen dat de situatie nog lang vol te houden valt, daar in dat grote, knusse, lichte en toch verstikkende Luikse appartement. La ruche (‘De bijenkorf’) doet zijn titel absoluut eer aan. Een rusteloze microkosmos waarin allerlei tegengestelde krachten explosief op elkaar botsen, zo voelt de gezinssituatie die Hermans in zijn eerste lange speelfilm creëert. Liefde, zorg en nabijheid te over – steeds weer filmt cameraman Colin Lévêque de vrouwen als een kluwen lichamen, slapend, dansend, stoeiend, elkaar omhelzend – maar het is een intimiteit die op barsten staat. De fenomenale cast, voortreffelijk geregisseerd door Hermans, laat de personages voortdurend op het snijvlak tussen harmonie en conflict balanceren. Vooral Marion en Claire snakken naar een vrijer leven dat niet meer volledig door Alice wordt beheerst. De rebelse Claire neemt graag jongens mee naar huis, Marion staat op het punt voor lange tijd naar Brazilië te vertrekken. En dan komt Alice opeens met het plan om de flat te verkopen en met zijn allen naar Chili te verhuizen. Hartverscheurende scènes levert dat besluit op. Ondertussen verwijlt La ruche nu eens bij Marion, dan weer bij Lou of Claire: buitengewoon elegante perspectiefwisselingen waarmee Hermans en Nicolas ieder vrouwelijk personage een eigen gevoelsleven weten te geven. Hun bewerking van Arthur Loustalots gelijknamige roman kent dan ook geen schuldigen, enkel slachtoffers, wat de film des te aangrijpender maakt. Terwijl de woning steeds kaler en leger wordt, het gezin alsmaar fragieler, zou je iedereen en alles eigenhandig bij elkaar willen houden.||https://www.volkskrant.nl/cultuur-media/in-het-aangrijpende-la-ruche-vormen-moeder-en-dochters-een-microcosmos-die-op-barsten-staat~b0d5f14b/
2022-07-20||Het Transpiratieteam probeert vooral te hydrateren||De afgelopen dagen heeft de voorzitter van het Transpiratieteam met een pitcher vol icetea en twee voeten in een teiltje koud water zitten kijken naar 150 wielrenners die met panty’s vol ijs in hun nek een wedstrijdje over plakkend asfalt reden. De secretaris van het Transpiratieteam had eigenlijk een Zoomvergadering willen beleggen over de vraag waarom het de laatste jaren toch zo warm was, maar besloot dat hij beter al zijn krachten kon aanwenden om een waterijsje uit de vriezer te halen. De penningmeester van het Transpiratieteam had liggend in een bak met gesmolten ijs willen uitzoeken wat de beste manier is om te voorkomen dat we in de toekomst nog meer gaan transpireren, maar besloot dat het beter was om eerst eens na te gaan hoeveel het installeren van een aircosysteem eigenlijk kost. De afdeling innovatie van het Transpiratieteam bedacht dat airco’s vooral aangaan als de zonnecellen op het dak van het Transpiratieteam optimaal leveren. Geen airco zou het risico vergroten dat alle opgewekte energie nergens heen kan, waardoor er op een warme dag een meltdown kan ontstaan in het elektriciteitsnet. De afdeling duurzaamheid van het Transpiratieteam, die op Schiphol aan het werk was om te kijken hoe klanten daar bij de McDonald’s worden gestimuleerd om voor ze vliegen hun afval zelf te scheiden, liet weten dat het ondanks de drukte wel lekker koel was op de luchthaven, waar men veel eerder het belang van airco heeft ingezien. De bedrijfsarts van het Transpiratieteam verzekerde onze voorzitter bovendien dat pas als de wielrenners voor het oog van de camera in het gesmolten asfalt verdrinken, er werkelijk reden is voor paniek. Zo ver is het gelukkig niet gekomen. Om te vieren dat het hitterecord gebroken is organiseert het Transpiratieteam vanavond een grote barbecue. De kantinemedewerkers van het Transpiratieteam zullen voor die gelegenheid een vuurvast homarium op de Big Green Egg plaatsen. Zo kunnen alle medewerkers van het Transpiratieteam toekijken hoe de kreeften langzaam bedwelmd raken alvorens ze met gesmolten boter kunnen worden genuttigd. De sommelier van het Transpiratieteam zal speciaal voor de gelegenheid een mooie chardonnay opentrekken van chateau Skokloster, in het noorden van Zweden.||https://www.volkskrant.nl/cultuur-media/het-transpiratieteam-probeert-vooral-te-hydrateren~b47de1a8/
2022-07-20||Marvel-strips zijn ook wereldliteratuur, vindt Penguin Classics||Veel deftiger wordt het niet. De Britse reeks Penguin Classics – waarmee uitgeverij Penguin zich sinds 1946 ten doel stelt om alle grote namen uit de wereldliteratuur te vangen, en al meer dan tweeduizend klassiekers opnieuw heeft uitgebracht – maakte het kortgeleden officieel: ook strips kunnen wereldliteratuur zijn. Fans overal halen opgelucht adem. Zie je wel! Decennialang verbannen van de leeslijsten op de middelbare school, en nu erkent Penguin de waarde ervan. Niet zomaar een loze kreet. Drie prachtige uitgaven – hardcover; goud op snee; kloek formaat; kleurendruk; circa 375 pagina’s per deel – vormen deze nieuwe lijn, waarvan nog meer delen zullen verschijnen. De inzet is om ons naar strips te leren kijken als cultureel erfgoed. En dat is opvallend in een tijd dat filmregisseurs van naam als Martin Scorsese, Jane Campion en Ridley Scott hebben aangegeven nu wel klaar te zijn met het superheldengenre, omdat het ‘geen cinema’ is, en ze ‘erbij in slaap vallen’. Lees het voorwoord van Penguin-redacteur Ben Saunders, hoogleraar populaire cultuur aan de universiteit van Oregon, er maar op na: ‘Het is onmogelijk om je de Amerikaanse popcultuur voor te stellen zonder Marvel Comics. Marvel heeft grensverleggende beeldverhalen uitgebracht die beklijven op meerdere niveaus. Als verkenningstochten naar de relatie tussen macht en verantwoordelijkheid; als metaforen over fluïde personages en anders-zijn; als meditaties over de groeipijnen van adolescenten en de ontwikkeling naar een eigen identiteit; als een onderzoek naar de betekenis en de grens van patriottisme; als een ironische nevenschikking van het kosmische en het alledaagse en als bron van begrip over politieke en sociale geschiedenis. Daarmee werd Marvel een tijdloos watermerk binnen de traditie van het Amerikaanse stripverhaal.’ Nogal een academische mond vol, ja. Maar geen paniek. Gewoon ervan genieten mag natuurlijk ook. Andere voorlopige conclusie: het sterkste aan de reeks is dat-ie de oorsprong laat zien van al die langlopende series, de zogeheten Golden Age van Marvel. We treffen in deze collectie alvast de volgende delen aan: Captain America, in 1941 bedacht door de tekenaars Joe Simon en Jack Kirby; The Amazing Spider-Man, in 1962 gecreëerd door Stan Lee (scenario) en Steve Ditko (tekeningen); Black Panther, verschenen in 1966, geschapen door Stan Lee en tekenaar Jack Kirby. Om het academische gehalte op te schroeven zijn de boeken verrijkt met annotaties en verhelderende essays: hogere stripkunde. En wat ook leuk is: hedendaagse tekenaars en scenaristen halen herinneringen op aan hun eerste kennismaking met bovenstaande personages. Zij belichten de kant van de ontvanger, de lezer. Op die manier leren we een boel bij over die enorme Amerikaanse stripscene. Zo noteert de Nigeriaans-Amerikaanse fantasy- en sciencefictionschrijver Nnedi Okorafor (48) over Black Panther: ‘Toen ik opgroeide in Cincinnati, Ohio was de stripwinkel altijd vol met witte jongens. Ik zat daar niet mee, ik groeide op in een witte buurt, maar wat mij wel stoorde was hun reactie op mij. Ze staarden mij aan, er viel een pijnlijke stilte, ik voelde me een indringer. Mijn oog gleed langs de covers van de magazines en boeken, en ik zag alleen maar witte mannen, geen zwarte mensen, geen vrouwen. Ik ben maar weer stilletjes vertrokken.’ Het duurde nog jaren voordat ze, veroordeeld tot een lang ziekbed, de strips van Black Panther ontdekte, met koning T’Challa en zijn geheimzinnige Afrikaanse koninkrijk Wakanda. ‘En zie: in 2017 werd ik door Marvel gevraagd om zelf drie afleveringen voor de Black Panther-stripreeks te schrijven. Geweldig om te doen.’ Vergelijkbare anekdotes treffen we in de overige Penguin-delen aan. De mis­si­on­state­ment van editor Ben Saunders mag dan erg ronkend zijn, al bladerend kom je erachter dat hij wel degelijk gelijk heeft. Als het gaat over politieke en sociale geschiedenis was het natuurlijk geen toeval dat Black Panther – het personage werd geïntroduceerd voordat de gelijknamige militante beweging in oktober 1966 opgeld deed – midden jaren zestig zijn entree maakte. Tijdens de strijd voor burgerrechten was de tijd rijp voor de eerste zwarte actieheld. Aan die vondst hebben we in 2018 nog de aardigste Marvelfilms in jaren te danken, met de betreurde acteur Chadwick Boseman (1976-2020) in de hoofdrol als T’Challa annex de onverslaanbare Black Panther. En wie goed oplet ziet in een Koreaans casino schepper Stan Lee (1922-2018) zijn gebruikelijke cameo in eigen werk maken, op de aftiteling vermeld als ‘dorstige gokker’. Je mag stellen: alle strips van enige importantie zijn een spiegel van hun tijd. Dat geldt net zo goed voor Captain America die het opkomend fascisme wel even een lesje zou leren. De bedenkers Joe Simon en Jack Kirby waren allebei zonen van eenvoudige Joodse immigranten, en het nieuws van wat zich in nazi-Duitsland afspeelde bereikte die groep veel eerder dan de gemiddelde Amerikaan. Die werd pas wakker na Pearl Harbor. We schrijven maart 1941. Captain America Comics No.1, 45 Thrilling Pages. Op de cover zien we Cap – zoals hij liefkozend wordt genoemd – flink uithalen naar een in bruin uniform geklede man met een swastika op zijn arm en een lullig snorretje onder zijn neus: Adolf Hitler. Maar de details zijn een stuk subtieler. Op de grond in het nazi-hoofdkwartier liggen landkaarten van de VS, en ook zien we hoe Duitse infiltranten in New York munitiedepots opblazen. De strekking is wel duidelijk: Amerika, let op uw zaak! Propaganda? Absoluut. Effectief? Nou en of. Op dat moment woedden binnen Amerikaanse gezinnen twee oorlogen. De vaders moesten in dienst, en zouden worden uitgezonden naar het front. Voor de kinderen die achterbleven was er Captain America. Hij hield de moed erin, want hij was altijd aan de winnende hand. De Amerikaanse soldaten overzee lazen de boekjes zelf trouwens ook. En dan is er nog antiheld Peter Parker. Als zijn alter ego The Amazing Spider-Man mag hij deel III van Penguins Marvel-collectie dragen. Het bijzondere aan Spider-Man is dat het de eerste strip voor weifelende tieners was, en zo is Peter Parker ook getekend. Jeugdpuistjes, muurbloempje, onhandig met de meisjes, totdat hij zijn spinnenpak aantrekt en in zijn strijd tegen het rapaille de wereld een betere plek maakt. Drie keer klassiek Marvel, uitingen van wat wel de Marvel-methode wordt genoemd. Wat dat dan is? Stan Lee legde het uit op een stripconventie: ‘We deden het anders dan de meeste stripuitgevers. Daar schrijft een auteur het scenario, geeft het aan de tekenaar, en die maakt er een strip van. Bij ons is het een huwelijk van talent. Vooraf gaat de schrijver zitten met de tekenaar en ze brainstormen er ongeremd op los. De tekenaar maakt notities en gaat vervolgens autonoom aan het werk. Hij keert terug met zijn schetsen en de scenarist vult de dialogen in. Die methode geeft zoveel meer vrijheid. Dát is de Marvel-methode.’ En die wordt nu beloond door Penguin Classics. Bij de grote Marvel-concurrent DC Comics – die van Batman, Superman en Wonder Woman – zal dat wel wat scheve gezichten geven, maar wie weet komen zij in een later stadium ook nog aan de beurt.||https://www.volkskrant.nl/cultuur-media/marvel-strips-zijn-ook-wereldliteratuur-vindt-penguin-classics~b986674d/
2022-07-20||Opinie: Kabinet, wees nu eens streng voor gemeenten, zodat mensen in bijstand écht ademruimte krijgen||Er waren nogal wat onderzoeken, (Kamer)debatten, krantenartikelen en rechtszaken voor nodig, maar nu heeft de regering de eerste stap gezet op weg naar de hervorming van de Participatiewet. Minister Carola Schouten (Armoedebeleid) wil ‘de balans herstellen’ omdat er sprake is van een ongelijke verhouding tussen (a) de door bijstandsgerechtigden als beperkt ervaren ondersteuning, (b) het strenge sanctieregime en (c) de complexe inrichting van het stelsel voor bestaanszekerheid. Ze ontving daarvoor terecht complimenten, maar wij – medeopstellers van het in december 2021 gepresenteerde manifest ‘Een oproep tot meer echte bijstand. Zorg snel voor bestaanszekerheid, ondersteuning en toekomstperspectief’ – zien nog verbeterpunten om te komen tot een rechtvaardige bijstand. Het siert minister Schouten dat zij de harde uitwerking van de Participatiewet erkent en inziet dat er meer aandacht moet komen voor de problemen van mensen. De uitgangspunten van minder wantrouwen en meer bestaanszekerheid blijken ook uit het voornemen van ministers Schouten en Van Gennip (Sociale Zaken) om de periode waarin de uitkering teruggevorderd kan worden terug te brengen van twintig naar vijf jaar, zoals de Volkskrant woensdag meldde. Minder enthousiast zijn we over haar aanname dat het voor de mensen in de bijstand voldoende soelaas biedt als het Rijk gemeenten meer ruimte geeft. Dat steeds meer gemeenten de Participatiewet veel te streng vinden en snakken naar minder strakke sturing uit Den Haag wil niet zeggen dat alle gemeenten meegaan met de nieuwe wind. Dat hangt af van de politieke kleur en financiële positie van de gemeente. Bovendien onttrekken veel regionale sociale diensten zich aan democratische gemeentelijke controle omdat raadsleden onvoldoende worden geïnformeerd of beperkt zicht hebben op de uitvoering van de bijstand. Meer ruimte voor de gemeenten moet gepaard gaan met enkele strakke richtlijnen die de rechten van bijstandsgerechtigden versterken zonder afbreuk te doen aan alle inspanningen die gericht zijn op re-integratie. Ten eerste zijn de voorgestelde aanpassingen in de kostendelersnorm en het verrekenen van mantelzorg goede maatregelen, maar die hebben alleen het gewenste resultaat als gemeenten ook verplicht worden die in te voeren. Dat geldt ook voor de voorgestelde maatregelen met betrekking tot re-integratie. Als de minister het recht op re-integratieactiviteiten op maat, opleidingsmogelijkheden en experimenteerruimte wettelijk zou verankeren, zou dat pas werkelijk een stap vooruit zijn. Ten tweede hebben jongeren van 18 tot 21 jaar zonder ouders (en dat geldt voor een aanzienlijk aantal jonge daklozen en alleenstaande minderjarige asielzoekers) alleen baat bij harmonisering van de bijzondere bijstand als hun uitkering wordt vastgesteld op het niveau van een volwassene. Van een aan het minimumjeugdloon gekoppelde bijstandsuitkering kan immers niemand rondkomen. Ten derde trekt de Kamerbrief onvoldoende lessen uit het debacle met de kinderopvangtoeslag. Ook op dit punt is meer sturing vanuit het Rijk nodig. Onlangs meldde NRC dat vier Utrechtse gemeenten nog steeds een discriminerende fraudescorekaart gebruiken die woonwagenbewoners en mensen met laaggeschoold werk (kappers, taxichauffeurs, glazenwassers en horecapersoneel) bij voorbaat als verdacht indiceren. Investeren in vakmanschap van baancoaches, klantmanagers, fraudebestrijders en andere professionals, zoals de minister voorstelt, is een onderdeel van de oplossing. Maar het is nog niet genoeg. Daarnaast is het van groot belang dat zij leren signaleren of er binnen de uitvoeringsorganisatie sprake is van discriminatie of institutioneel racisme en moeten klachtenprocedures goed ingericht en duidelijk gecommuniceerd worden met bijstandsgerechtigden. Tot slot helpen de maatregelen bijstandsgerechtigden niet snel genoeg uit de armoede. Mooi dat giften en incidentele verkoop als aanvulling op de bijstand worden toegestaan, maar dat lost de armoede niet op. Immers, het is alleen voorbehouden aan diegenen die in staat zijn geld van vrienden of familie of uit verkoop te ontvangen. Hoewel minister Schouten stelt toe te werken naar een Participatiewet die een bestaansminimum garandeert, is daarvan in haar huidige voorstel nog geen sprake. Dat erkent zij overigens ook. De herijking van het sociaal minimum moet volgens het kabinet een deel van de armoede oplossen, maar dat vergt een complete stelselwijziging en duurt nog een paar jaar. Ondertussen blijft de uitkering onvoldoende (ongeveer 100 euro per maand te weinig, en dat was nog vóór de grote prijsstijgingen) om boven de armoedegrens te komen en zijn mensen in de bijstand bezig met overleven. Vooral met de stijgende kosten voor levensonderhoud staat het water hun aan de lippen. Dat staat de mogelijkheden om vooruit te komen in het leven in de weg. Kortom: wij steunen de goede voorstellen van de minister, maar roepen haar op om gemeenten er ook aan te houden. Trek lessen uit de toeslagenaffaire en maak haast met de bestrijding van armoede. De jaren van overdreven streng zijn voor bijstandsgerechtigden zijn achter ons. Laten we nu eens streng zijn voor gemeenten die dat nog niet begrijpen.||https://www.volkskrant.nl/columns-opinie/opinie-kabinet-wees-nu-eens-streng-voor-gemeenten-zodat-mensen-in-bijstand-echt-ademruimte-krijgen~bf7b7fda/
2022-07-20||Waar humanistische idealen zich vermengen met de bureaucratie, begint het radicale absurdisme||De bordjes met ‘refugees’ zijn in Ter Apel discreet en smaakvol neergezet. Niemand hoeft te verdwalen. Wie het centrum zoekt naar rechts, vluchtelingen naar links. Aan de rand van het dorp bevindt zich Hotel Boschhuis, waar donderdag de adjunct-directeur van de Coöperatieve Aardappelmeelfabriek Ter Apel en Omstreken feestelijk afscheid nam. Er werd gezongen, er waren toespraken waar hartelijk om werd gelachen, aardappelmeel en humor gaan uitstekend samen, toen was het allemaal weer voorbij. De volgende ochtend stonden wat bloemen en cadeautjes op een verlaten tafel in de ontbijtzaal. Zoals ik dat de hele week al deed, fietste ik naar het azc, waar het nog net geen Lampedusa was, om de werkingen van het asielbeleid van nabij mee te maken. Aan den lijve, zou je kunnen zeggen – de undercoverjournalistiek is niet dood – maar dat is overdreven. Ik had mijn Nederlandse paspoort in een sloot kunnen gooien en als Rus asiel kunnen aanvragen, dan was het wel zaak geweest eerst Russisch te leren. Anders noteren ze: ‘Betrokkene beweert Rus te zijn, maar dat is vermoedelijk onwaar. Identiteit niet vast te stellen.’ Iemand vertelde me dat een enkele verwarde Amerikaan ook asiel aanvraagt. Geestelijke gezondheid speelt altijd een rol, in de periferie van de samenleving meer dan elders. Het volledige verbod op abortus in sommige Amerikaanse staten zou een reden kunnen zijn om asiel aan te vragen, maar de Amerikaan kan vooralsnog naar Californië verhuizen. In Ter Apel heb ik opnieuw kunnen vaststellen dat waar humanistische idealen zich vermengen met de bureaucratie het radicale absurdisme begint. (Hoewel je dergelijke idealen voor het absurdisme niet nodig hebt, bureaucratie helpt altijd.) Terug in Amsterdam zag ik mensen met rolkoffers door de straten slepen, ik dacht: vluchtelingen. Beroepsdeformatie. De toerist komt meestal uit een zogenoemd veilig land. Hooguit zoekt hij wat gecontroleerde onveiligheid tijdens de zomervakantie.||https://www.volkskrant.nl/mensen/waar-humanistische-idealen-zich-vermengen-met-de-bureaucratie-begint-het-radicale-absurdisme~b608a021/
2022-07-20||De Volkskrant-huisdichter over Jeroen Dijsselbloem (3)||Ik zag hem met eenVergrootglas in de weer En pogen de ondersteSteen boven te krijgen Hij had zelfs Het hoogste woord Over transparante reflectieEn al die lijpe shit Maar hij wilde gewoonWeer een baantje Weer een baasje zijnEen weledelgestrenge heer.||https://www.volkskrant.nl/mensen/de-volkskrant-huisdichter-over-jeroen-dijsselbloem-3~b5f29be0/
2022-07-20||Jeugdfilm Strijder toont hoe eenzaam het voelt om af te wijken van de norm ★★★☆☆||De droom van de 11-jarige Dylan (Maik Cillekens) is dezelfde als die van talloze andere jongens van zijn leeftijd. Hij wil profvoetballer worden, of in elk geval heel goed in voetbal. Wie weet staat er op een dag een scout langs de lijn bij de Rotterdamse club VV Maasvogels, als hij speelt met zijn team. Voor Dylan houdt de droom op als hij door een auto wordt geschept. Het zware ongeval zorgt voor een moeizame verhouding met zijn vrienden, allemaal voetballers, en met zijn praktisch ingestelde vader Dennis (Martijn Fischer), die ook zijn voetbaltrainer is. Dennis plaatst zijn zoon keihard buiten het team – de jongen moet de realiteit onder ogen zien, is zijn devies. Zo makkelijk gaat dat niet. Dylan krijgt in zijn fantasie bezoek van tv-presentator en straatvoetbalheld Soufiane Touzani, die hem voorhoudt dat hij ook met een rolstoel nog best kan voetballen, al vergt dat wat creativiteit. Acceptatie gaat met vallen en opstaan. Oppervlakkig gezien is Strijder zo’n typisch Nederlandse jeugdfilm die problemen vermengt met wat goedmoedige humor en een opgewekte toon. Maar regisseur Camiel Schouwenaar, wiens animatiefilm Polska Warrior in 2017 werd bekroond met het Gouden Kalf voor beste korte film, geeft zijn speelfilmdebuut stiekem wel een eigen gezicht. Dat zit hem bijvoorbeeld in de maatschappelijke achtergrond van de personages. Strijder speelt zich af op Heijplaat (een filmisch interessante Rotterdamse volkswijk) in een arbeidersmilieu – een milieu dat door veel jeugdfilms geschuwd wordt, maar hier een vanzelfsprekende, ruwe maar toch liefhebbende omgeving vormt. Het scenario van Job Tichelman, zelf aan een rolstoel gebonden, is nuchter en gevoelig tegelijk. Zonder wrok laat Tichelman zien hoe ondoordacht kinderen én volwassenen kunnen zijn in hun omgang met mensen met een beperking. En hoe eenzaam het voelt om af te wijken van de norm. Strijder is niet in alle opzichten zo subtiel; het acteerwerk is soms wankel (net als de Rotterdamse accenten van de volwassen acteurs) en de plot niet altijd origineel. Niettemin is het een jeugdfilm met het hart op de goede plaats, niet bang om ongemakkelijke waarheden te onderzoeken. Een aantal scènes, zoals de zwijgende confrontatie tussen Dylan en zijn vader in de badkamer, is zelfs goud waard.||https://www.volkskrant.nl/cultuur-media/jeugdfilm-strijder-toont-hoe-eenzaam-het-voelt-om-af-te-wijken-van-de-norm~b692b547/
2022-07-20||Veel leerden we niet over Spakenburg, maar kleurrijk was het wel – precies zoals SBS 6 voor ogen zal hebben gehad||SBS 6 reist na het succes van realityserie Urk! weer eens af naar een ‘atypisch oer-Hollands plaatsje waar de bewoners hun eigen tradities nog gewoon in ere houden’. In Boeren, bijbels en beauties (hashtag #BBB, maar Caroline van der Plas had er zowaar niets mee van doen) maken we kennis met de bewoners van Spakenburg, een dorp dat ‘veel meer is dan alleen vis en voetbal’. Maar de voice-over beloofde ons nóg meer, want we betraden hier ook een wereld van ‘kerken, koeken, kapsalons en koeien’. Je ging Spakenburg na al die opsommingen bijna beschouwen als een soort Walhalla. Een personage dat direct in het oog sprong was ‘bloemenkoning’ Dirk-Geert. Het werd vrij snel duidelijk dat de makers in Dirk-Geert hun Spakenburgse kip met de gouden eieren zagen: de nieuwste voltreffer in de categorie ‘kleurrijke tv-persoonlijkheid’. Hij maakt in het dagelijks leven uitzinnige boeketten voor bruiloften én begrafenissen (‘Je maakt altijd een geliefde blij’), maar valt vooral op door zijn neurotische stofzuiggedrag. Want als je toch bezig bent, waarom zou je dan niet meteen de tuintegels meepakken? Na dit college over de Spakenburgse stofzuigmentaliteit ontmoetten we nog wat andere hoofdrolspelers. Zo waren daar Gretia en Jeannette, twee kapsters die ook wel bekendstaan als de ‘fashion twins’ van Spakenburg, omdat ze elke dag hetzelfde aanhebben. We ontmoetten de sympathieke boer Menno, die zijn boerderij had omgetoverd tot zorgboerderij, en we maakten kennis met dominee (‘Zeg maar domija!’) Gertjan, de vrolijkste dominee sinds Gremdaat. Marijke Helwegen kwam nog even langs om de lokale koeiendans te openen. We leerden niet per se veel over Spakenburg, maar het was in ieder geval lekker kleurrijk – precies zoals SBS 6 voor ogen zal hebben gehad. Ik vroeg me dinsdagavond toch even af of we nog Spakenburgers zouden terugzien bij de ‘kruistocht in afritsbroek’ die zo’n 80 kilometer verderop zou aftrappen. Maar als Fons de Poel Het gevoel van de Vierdaagse presenteert in een zwart overhemd, weet je dat het menens is. De Poel moest de kijker vertellen dat de eerste etappe van de Nijmeegse Vierdaagse niet kon doorgaan vanwege de hitte. Zijn debuterende copresentatoren Sosha Duysker en Boswachter Tim probeerden er nog het beste van te maken, maar bij De Poel overheerste vooral de berusting. Gelukkig vonden de makers uiteindelijk genoeg materiaal om een aflevering van vijftig (!) minuten te vullen. Niets zo eigenwijs als een wandelaar, en dus waren er talloze veteranen die de eerste etappe alsnog gingen lopen. Verder hield het programma vooral vast aan het beproefde Vierdaagsegevoel: iedereen was vrolijk, er waren (nog) geen blaren en er was unaniem lof voor de onderlinge saamhorigheid. Clown Alfredo (echte naam: Hein) hoopte de wandelaars aan te moedigen met grappen, grollen en zijn fluitje dat ‘wieuw wieuw wieuw’ doet. Etappe of niet: aan kleurrijke types ontbrak het geenszins. Daarin konden de boerenbijbelbeauties en de wandelwaanzinnigen elkaar de hand schudden.||https://www.volkskrant.nl/columns-opinie/veel-leerden-we-niet-over-spakenburg-maar-kleurrijk-was-het-wel-precies-zoals-sbs-6-voor-ogen-zal-hebben-gehad~b992e5d7/
2022-07-20||Waarom doen er geen Nederlanders mee aan de 100 en 200 meter sprint in Eugene?||Lang niet alles is maakbaar in de topsport en dat geldt binnen de atletiek het meest voor de 100 meter. Daar hangt het succes voor een groot deel af van het aangeboren talent van een loper, denkt sprintcoach Bart Bennema. ‘Bij het pure sprintwerk tellen genen zwaar mee.’ En aan die natuurlijke sprinters ontbreekt het op dit moment in Nederland. Voor het eerste sinds 1997, toen de Amerikanen Maurice Green en Marion Jones in Athene op de WK de 100 meter wonnen, zijn er deze editie van het mondiale atletiektoernooi geen Nederlanders actief op de 100 en 200 meter. Niet dat er helemaal geen sprinters in Eugene zijn in een oranje tenue, maar zij zijn er uitsluitend als radertjes in de estafetteploegen op de 4x100 meter. Individueel komen ze niet in actie. Het gebrek aan sprinters is een opvallende lacune, want in de breedte floreert de Nederlandse atletiek. De afvaardiging is met 36 atleten groter dan ooit. Ook Bennema is verbaasd dat het 25 jaar geleden is dat Nederland op de sprint ontbreekt. Hij weet wel wat de belangrijkste reden is. ‘We hebben vaak Churandy Martina op de WK gehad. Hij was een vaste waarde, net als Dafne Schippers. Dat waren de twee groten.’ Beide vaandeldragers van de sprint ontbreken in Eugene. Het is niet anders, beseft Bennema, sinds 2014 sprintcoach bij de atletiekunie. ‘Churandy is oud en Dafne heeft haar fysieke problemen. Ze probeert eerst de rust te vinden om het weer op de rit te krijgen.’ Schippers kampte vorig seizoen met rugklachten en is wel weer actief in wedstrijden, maar haalde de WK-limiet niet. In het kielzog van de 29-jarige Schippers en 38-jarige Martina wisten ook andere rappe mannen en vrouwen zich voor de WK te plaatsen de afgelopen jaren. Zoals Naomi Sedney, Jamile Samuel en Marije van Hunenstijn bij de vrouwen en Taymir Burnet bij de mannen. Van die twee laatste had Bennema gehoopt dat ze er ook in Eugene bij zouden zijn. ‘Marije had fysieke problemen en Taymir redde het ook niet. Dat is het allemaal even net niet.’ Extra lastig was de timing van de WK. Het mondiale titeltoernooi werd, in navolging van de Spelen, omwille van corona een jaar opgeschoven. Maar om te voorkomen dat het de EK en de voor veel atleten belangrijke Gemenebestspelen in de weg zit, valt het toernooi extra vroeg. Dat maakte het ingewikkeld om aan de gestelde limieten te voldoen. ‘Als we nog een maand hadden gehad, dan was het misschien een of twee keer wel gelukt. Nu hadden we een paar weken de tijd en als je dan drie keer wind tegen hebt, dan heb je pech.’ Toch is dat niet het hele verhaal, onderkent Bennema in de avondzon van Eugene. ‘We hebben niemand van het niveau dat hier steevast thuishoort.’ In de jaren voor 2011, voordat Martina voor Nederland uitkwam en voordat Schippers haar twee wereldtitels op de 200 meter veroverde, was dat niet echt anders. De atleten die naar de WK mochten, lopers als Guus Hoogmoed, Patrick van Balkom, Troy Douglas en Jacqueline Poelman, kwamen maar zelden een ronde verder. Zo lastig is het nu eenmaal om mee te komen in misschien wel de sterkst bezette afstanden van de atletiek. De tijd van Martina en Schippers – voor zover die voorbij is – was een luxeperiode. ‘Zij waren exceptionele gevallen. Je hebt niet zomaar het niveau voor een finale. Hadden we iemand bij de vrouwen die 11,00 kon lopen of 10,10 bij de mannen, dan hadden die hier niet eens in de finale gestaan’, stelt de coach vast. ‘Het is tegenwoordig een stuk pittiger om mee te doen.’ Maar toch zouden er op zijn minst een paar sprinters de limiet halen en deel kunnen nemen. De basis daarvoor wordt gelegd in de estafette, waar Bennema’s collega Laurent Meuwly de scepter zwaait. De estafette is al jaren het fundament onder de Nederlandse sprintopleiding. Het voordeel van het ploegonderdeel is dat het juist behoorlijk maakbaar is. Bij het overgeven van het stokje valt met veel gezamenlijke oefening tijd te winnen. Op die manier kunnen ook landen die over minder individueel talent beschikken, aanhaken bij de top. ‘Als je één of twee snelle lopers hebt en je zet er twee mindere goden bij, dan heb je al gauw een team’, zegt Bennema. ‘Al heb je er liever zes. Vier is wat krapjes.’ In 2003 had Nederland geen 100-meterloper in het individuele toernooi, al deed Troy Douglas wel mee aan de 200 meter. Op de estafette bereikte de ploeg met Troy Douglas, Caimin Douglas, Timothy Beck en Patrick van Balkom de vierde plaats. De prestatie werd na een positieve dopingtest van de Brit Dwain Chambers opgewaardeerd tot brons. ‘Het idee is om de sprint te ontwikkelen vanuit de estafette’, zegt Bennema. ‘Als er dan ineens eentje doorkomt als Dafne of Churandy, dan kan dat heel mooi uitpakken. Je houdt zo zicht op de finales en houdt continuïteit in je topsportprogramma.’ In Eugene is duidelijk dat er is ingezet op verjonging door estafettecoach Meuwly. Meegenomen voor de 4x100 meter die dit weekend op het programma staan, zijn bijvoorbeeld de 19-jarige Minke Bisschops bij de vrouwen en de 20-jarige Raphael Bouju en 19-jarige Xavi Mo-Ajok bij de mannen. Dat moet ook wel, meent Bennema. ‘De oudjes houden het niet nog tien jaar vol.’||https://www.volkskrant.nl/sport/waarom-doen-er-geen-nederlanders-mee-aan-de-100-en-200-meter-sprint-in-eugene~b397f446/
2022-07-20||Als animatiefilm Kill It and Leave This Town al ergens op lijkt, dan op een duistere versie van Fantasia ★★★☆☆||Een klein paars vlammetje in een verder inktzwarte ruimte: zo verbeeldt de Poolse animatieregisseur Mariusz Wilczynski een rokende man in het openingsbeeld van Kill It and Leave This Town. Met zijn wild getekende, soms letterlijk met plakband en verkreukeld papier gefabriceerde, zeldzaam weerbarstige duik in zijn herinneringen aan het communistische Lódź van de jaren zestig, zijn onooglijke geboortestad, won schilder en decorbouwer Wilczynski meerdere prijzen op animatiefestivals. Die lof is te begrijpen, want als animatiefilm kent Kill It and Leave This Town eigenlijk geen gelijke. Wilczynski doet in zijn bioscoopdebuut – productietijd: veertien jaar – met Lódź wat David Lynch met Eraserhead deed voor Philadelphia: een stad recreëren waarin de sfeer zo drukkend is, de in te ademen lucht zo smerig en zwaar, dat zelfs de meest alledaagse situaties verworden tot hallucinante ervaringen. In Kill It and Leave This Town kruipen spinnen over de grond, kleven vliegen tegen het raam en steken vissen hun koppen uit het plafond, terwijl de maker zelf – een man genaamd Mariusz – door de brokstukken van zijn verleden dwaalt. Momenten van diepe, vermoedelijk onverwerkte pijn (een bezoek aan zijn moeder op haar sterfbed) worden afgewisseld met scènes die ook van Gummbah hadden kunnen zijn. ‘Allemachtig, wat een gezeik is dit’, zegt een stokoude man die een kruiswoordpuzzel probeert op te lossen. Het totaalbeeld biedt een aaneenschakeling van flarden die misschien nog wel het best kan worden omschreven als ’s werelds somberste uitvoering van Fantasia. Prettig kijken is het zeker niet, deze parade van lelijkheid. Maar waar de muziek niet eenduidig is – het spectrum reikt van asgrauwe punk tot gesuikerde liefdesballades – biedt ook Wilczynski’s even unieke als hermetisch gesloten beeldenbrij sprankjes van hoop.||https://www.volkskrant.nl/cultuur-media/als-animatiefilm-kill-it-and-leave-this-town-al-ergens-op-lijkt-dan-op-een-duistere-versie-van-fantasia~bec9e0f2/
2022-07-20||Christian Tafdrup toont zich een meester in het ensceneren van sociaal ongemak ★★★☆☆||In het zonovergoten Toscane voelen de Denen Bjørn en Louise een klik met hun Nederlandse vakantievrienden Patrick en Karin. Denen lijken sowieso meer op Nederlanders dan op Zweden, klinkt het tijdens een uitbundig etentje. Dus als een paar maanden na de vakantie een vrolijk kaartje wordt bezorgd, met de vraag of Bjørn en Louise zijn te porren voor een gezellig weekendje in Nederland, hoeven ze niet lang na te denken. De conclusie na een realitycheck met vrienden: wat is het ergste dat kan gebeuren? Door het stellen van die vraag wordt de kijker uitgedaagd zich een voorstelling te maken van het ergste: de soundtrack wordt tijdens deze ogenschijnlijk opgewekte eerste scènes – niet voor het laatst – gevuld met dissonante violen. Wie zich aangesproken voelt door zo’n uitdaging zit waarschijnlijk goed bij Speak No Evil. Al heeft iedere aanbeveling hier een bijsluiter nodig: de Deense regisseur en coscenarist Christian Tafdrup is in staat elk voorstellingsvermogen te overtreffen. Thuis bij de Nederlanders, in een bungalow in een bosrijke omgeving, begint de vakantiereünie volgens verwachting (maar tot verrassing van die arme Denen) al vlot te schuren. En direct toont Tafdrup zich een meester in het ensceneren van sociaal ongemak. Terwijl Patrick een wild zwijn bereidt, wordt de kijker opnieuw bij de situatie betrokken: die herinnert zich hoe Louise, nu beleefd lachend, tijdens hun ontmoeting vertelde dat ze geen vlees eet. Stapje voor stapje verliezen de Denen hun grenzen uit het oog, in een reeks krachtige scènes die uitblinken in ambiguïteit. Het moment waarop Louise na een zonderling etentje in een verlaten wegrestaurant ’s nachts een douche neemt, Patrick zonder iets te zeggen de badkamer binnenbanjert om zijn tanden te poetsen en Louise rillend luistert hoe het poetsgeluid steeds een beetje dichter bij de douchecabine komt, kan een instant-hoogtepunt binnen het thrillergenre worden genoemd. Fedja van Huêt en Karina Smulders, in het echte leven ook een stel, leggen een sardonisch plezier in hun spel. Hij via sluimerende grillen, zij als onpeilbaar ijskonijn. Tegelijk legt Tafdrup de verklaring voor het groeiende ongemak óók bij de wat zijige en correcte Denen. Worden hun karaktereigenschappen niet gewoon wat scherper aangezet tegenover die vrijpostige, mogelijk wat eigenaardige maar toch zeker uiterst gastvrije Hollanders? Speak No Evil overtuigt gaandeweg minder, naarmate de personages meer van hun ware aard laten zien. Waar het wegsijpelen van dubbelzinnigheid in deze opzet volstrekt logisch en aanvaardbaar is, is vooral het gedrag van de Denen steeds lastiger te volgen. Die transformeren van voorstelbaar en tamelijk weloverwogen tot speelbal van de regisseur, met gedrag dat doorgaans is voorbehouden aan tienerslachtvee in rechtoe-rechtaanhorrorfilms. Met een welwillende blik is daar een satire in te zien op een menstype – en een samenleving – dat zo veel beschaving en bescherming heeft genoten dat alle zelfredzaamheid is verdwenen. Maar ook de kijker wordt een speelbal: het ergste moet dan nog komen.||https://www.volkskrant.nl/cultuur-media/christian-tafdrup-toont-zich-een-meester-in-het-ensceneren-van-sociaal-ongemak~b0af910c/
2022-07-20||Draghi zet Italiaanse partijen voor het blok met voorstel voor doorstart coalitie||Volgens Draghi was de spontane uiting van steun vanuit de bevolking en lokale overheden voor zijn regering ‘ongeëvenaard en onmogelijk om te negeren’. Onder andere burgemeesters, werkgeversorganisaties en medisch personeel hadden de premier opgeroepen om langer aan te blijven. Dat laatste wil Draghi alleen als alle partijen uit zijn regering van nationale eenheid meedoen. ‘Zijn jullie er klaar voor? Zijn julie klaar om dit pact opnieuw op te bouwen?’, vroeg hij zijn toehoorders daarom. ‘Je hoeft je antwoord niet aan mij te geven. Je moet het aan alle Italianen geven.’ Door het parlement voor het blok te zetten probeert Draghi een einde te maken aan de politieke impasse waar Italië sinds vorige week in verkeert. De populistische Vijfsterrenbeweging weigerde toen in te stemmen met een financieel steunpakket voor ondernemers en gezinnen, omdat het niet sociaal genoeg zou zijn. Draghi concludeerde daarop dat zijn brede steun was weggevallen, en diende zijn ontslag in. President Sergio Mattarella weigerde het ontslag te accepteren, en droeg Draghi op om met het parlement te gaan praten. Wat de taak van Draghi, oud-president van de Europese Centrale Bank, er niet makkelijker op maakt, is dat de rechts-nationalistische Lega van Matteo Salvini heeft aangegeven niet meer met de Vijfsterrenbeweging te willen regeren. Draghi zal beide partijen tot inkeer moeten zien te brengen om zijn regering te redden en vervroegde verkiezingen te voorkomen. ‘Draghi wil dat de partijen terugkomen op wat er vorige week is gebeurd, en dat ze verder gaan zoals voorheen’, legt Volkskrant-correspondent Rosa van Gool uit vanuit Rome. ‘Hij was daarbij trouwens totaal niet verzoenend, het was echt een harde speech. Draghi is niet van plan om concessies te doen aan de partijen. De boodschap was: jullie gaan terug je hok in, of deze regering is alsnog klaar.’ Op die manier probeert Draghi zich volgens Van Gool in te dekken tegen het verwijt dat hij wegloopt van zijn verantwoordelijkheden door af te treden. Tegelijkertijd zet hij de partijen voor het blok: wie nu weigert door te gaan, zal de schuld krijgen van het falen van de regering. Bij vervroegde verkiezingen, die in dat scenario eind september of begin oktober zouden plaatsvinden, kan dat die partij lelijk opbreken. ‘De partijen zijn er niet heel happig op om gezien te worden als degene die wegloopt’, vertelt van Gool. ‘De kans zit er dus zeker in dat ze toch samen doorgaan. Maar zeker de Vijfsterrenbeweging zit in een lastige positie: als zij nu hun eisen voor een socialer beleid inslikken, zullen hun kiezers hen ook dat niet in dank afnemen.’ Vandaag debatteert het parlement over de speech van Draghi en volgt een vertrouwensstemming. Een belangrijke vraag daarbij is hoeveel Italianen nog achter de regering van nationale eenheid staan. Draghi gaf in zijn speech hoog op van alle steunbetuigingen die hij in de afgelopen dagen heeft ontvangen. Maar dat is volgens Van Gool ook een manier om zijn eigen positie te verstevigen en de morrende partijen tot inkeer te brengen. ‘Het is niet zo dat heel Italië als één man achter hem staat’, zegt ze. ‘De partijen zullen dus een gok moeten nemen. Wat gaat ze de meeste kiezers kosten: nu de stekker eruit trekken, of inleveren op hun principes?’||https://www.volkskrant.nl/nieuws-achtergrond/draghi-zet-italiaanse-partijen-voor-het-blok-met-voorstel-voor-doorstart-coalitie~b18af8fb/
2022-07-20||De ‘klauwschoenen’ van hordenloper Karsten Warholm leveren hem geen wereldtitel op||In het tijdelijke museumpje van de wereldatletiekbond op de universiteitscampus waar de WK plaatsvinden, is een aantal kleinoden uit de atletiekgeschiedenis verzameld. Tussen een shirtje van Jesse Owens, de accreditatie van Fanny Blankers-Koen uit 1948 en een trui van marathonlegende Emil Zátopek liggen ook de spikes van Karsten Warholm, in een vitrine. In weer een ander glazen kastje tentoongesteld: de schoenen van Rai Benjamin. Dat dubbele schoenenpaar ligt er niet voor niets. Ze waren het middelpunt van een controverse in Tokio, vorig jaar. Warholm was boos over de zogenoemde ‘superspikes’ van Nike die zijn Amerikaanse uitdager had aangetrokken. Met hun dikkere schuimzolen en carbonplaat zouden die bij elke stap de loper een zetje meegeven. De Noor moest er niets van weten. ‘Als je een trampoline onder je schoen doet, dan is dat bullshit. Het gaat ten koste van de geloofwaardigheid van de sport.’ Een jaar later, bij de WK in Eugene, treedt de 26-jarige Noor zelf op voorheen onbekende spikes van Puma aan. Heeft hij beseft dat in de sport dergelijke conservatieve principes zelden van waarde zijn voor wie topprestaties nastreeft? Dat wie niet meegaat in de technologische sprong voorwaarts, de aansluiting kan verliezen? Zoiets is het schrikbeeld voor elke ambitieuze sporter. Maar Warholms nieuwe schoenen helpen hem niet in de finale op dinsdagavond. Na een razende start waarmee Warholm de leiding pakt, valt hij steeds verder terug, zeker na de zevende van de tien horden gaat het snel. Eerst komt Alison dos Santos voorbij, de Braziliaan die in Tokio brons pakte. Hij wint in 46,29. Daarna volgen Benjamin (46,89) en diens landgenoot Trevor Bassitt (47,39). De olympisch kampioen stelt teleur met de zevende tijd: 48,42. Hij had meer verwacht van zijn schoenen. Het model dat hij op Hayward Field draagt, is ontsproten aan het brein van zijn eigen coach, Leif Olav Alnes, en was een frontale aanval op de spikes van zijn concurrenten. ‘Het liefst zie ik lopers op blote voeten, de mens in zijn natuur, maar zo lang de regels toelaten dat we innoveren in schoenen, moet je daarin mee’, zegt de coach, die eveneens bewegingswetenschapper is. De zool is, net als bij de schoenen van Nike, gemaakt van een met schuim omhulde carbonplaat, maar het geheime wapen is een klein zwart haakje aan de punt van de schoen, dat tijdens het lopen een klikkend geluid maakt. Die ‘klauw’, zoals Warholm het noemt, moet het contact tussen voet en ondergrond verlengen. Zo kan hij zijn kracht nog beter kwijt, is de theorie. ‘Dit zal een revolutie teweegbrengen’, zei hij overtuigd. De Noor heeft gevoel voor humor. Als knipoog naar zijn eigen kritische uitspraak liet hij #BS printen op de hiel van zijn klikschoen. Die twee letters zijn de afkorting voor ‘bullshit’. Maar Alnes benadrukt dat de werking van zijn vinding dat niet is. ‘Ze werken echt.’ In Tokio maakte het schoeisel van Warholm uiteindelijk weinig uit. Op zijn iets traditionelere spijkerschoentjes – wel met carbonzool, maar zonder schuim – was hij rapper dan Benjamin op zijn kersverse hightech wondersloffen. De Noor vestigde zelfs een nieuw wereldrecord: 45,94. Het oude record stond al 29 jaar op naam van de Amerikaan Kevin Young op 46,78. Die prestatie onderstreepte zijn status als hordenwonder. De Noor geldt als een fenomeen op zijn discipline. Voor zijn goud in Tokio was hij ook al tweemaal de beste op de WK, in 2017 en 2019. En tussen die titeltoernooien door werd hij ook maar zelden verslagen. Drie jaar lang, tussen 30 mei 2019 en afgelopen juni won hij alle finales waar hij aan mee deed, achttien op een rij. Dit seizoen sloeg bij de Diamond League in Rabat, zijn eerste wedstrijd van het seizoen, het noodlot toe. De Noor, die in zijn vrije tijd graag met Lego in de weer is, liep bij de eerste horde een scheurtje op in zijn rechter hamstring en kon niet verder. Hij kreeg voor het eerst ‘DNF’ achter zijn naam op het uitslagenblad: ‘did not finish’. Bij zijn rentree in Eugene wilde hij de draad als de koning van de 400 meter horden weer oppakken, weer beginnen aan een nieuwe zegereeks. Hij zeilde eenvoudig door de series en de halve finale. Maar in de finale was dat allesbehalve het geval. Het is een gebrek aan uithoudingsvermogen, legt Alnes uit. De eerste 250 meter lieten zien dat het met het tempo wel goed zat. ‘Zes weken geleden raakte hij geblesseerd en we hebben weinig kunnen trainen. Hij raakte daardoor te snel verzuurd.’ Het was de tweede teleurstelling voor de Noren, want even ervoor was Jakob Ingebrigtsen ook verslagen, zij het nipter. De regerend olympisch kampioen op de 1.500 meter moest in de laatste halve ronde toestaan dat Jake Wightman hem voorbij kwam. De Brit klokte 3.29,23, Ingebrigtsen 3.29,47. Met zijn geel-oranje spikes in de hand doet Warholm na afloop zijn verhaal, teleurgesteld maar zakelijk. ‘De hamstring was niet het probleem. Dat is eigenlijk het enige positieve aan deze race. Het laat zien hoe belangrijk training is, want ik heb onvoldoende kunnen doen op weg naar deze WK. Het was alles of niets vandaag en het werd helaas niets.’ En de spikes? Hij houdt ze even omhoog en kijkt ernaar. ‘Ik denk dat dit de toekomst’, zegt hij. ‘Maar het blijkt wel dat het uiteindelijk niet aankomt op schoenen, maar om de kerel die ze draagt.’||https://www.volkskrant.nl/sport/de-klauwschoenen-van-hordenloper-karsten-warholm-leveren-hem-geen-wereldtitel-op~bbe73b63/
2022-07-20||‘Opgelegd sociaal gedrag kan gevaarlijk zijn, in een wereld waarin het kwaad wel degelijk bestaat’||Mogelijk herkent een stel uit de omgeving van Rotterdam binnenkort iets van zichzelf in Speak No Evil, de horrorfilm die in Denemarken werd aangekondigd als Danmarks mest ubehagelige film, de meest onbehaaglijke film van het land. Dat zit zo. Een aantal jaar geleden beleefde de Deense filmmaker Christian Tafdrup met zijn vrouw en kind een vakantievriendschap met dit stel uit de omgeving van Rotterdam en hun twee dochters, in een klein en goed verzorgd villaresort in Toscane. De kinderen gingen leuk met elkaar om, de ouders ook. E-mailadressen werden uitgewisseld. En een half jaar later vroegen de Nederlanders of de Denen de volgende zomer wellicht eens wilden komen logeren, om dan samen weer wat dagen door te brengen. Toch maar niet doen, zei Tafdrup tegen zijn vrouw. ‘Ik wil dat Nederlandse stel niet beledigen’, zegt de 44-jarige cineast, videobellend vanuit Denemarken. ‘Maar ze waren zeker een grote inspiratie voor mijn film. Het was zo’n resort met babysitters, vanuit het idee dat de ouders dan ’s avonds wat tijd zonder de kinderen hebben en elkaar kunnen leren kennen. De eerste week legden we wel wat contact met andere gezinnen, uit Engeland en Zweden. Dat was oké. Maar die tweede week, toen die Rotterdammers arriveerden, dachten we meteen: o, die zijn leuk! Waarmee je eigenlijk bedoelt: die zijn een beetje zoals wij. ‘Het waren Hollanders, dat hoorde je meteen. Nederlanders lijken op Denen, maar dan net wat gekker. Ze waren extravert. Hij wat lawaaierig: iets te luid lachen en in het zwembad plonzen. Maar ontzettend aardig. Je wilde bij ze in de buurt zitten. En het klikte meteen, zozeer dat we de rest van de dagen samen doorbrachten. We moeten elkaar eens opzoeken, zeg je dan aan het eind van de vakantie. Maar eenmaal thuis, weer terug in je eigen leven, verandert dat voornemen. Een vakantie is iets anders dan bij iemand thuis logeren. Hoe goed kenden we ze nou eigenlijk? Als kind heb ik met mijn ouders weleens vakantievrienden opgezocht, dan belandden we op rare plekken in Duitsland en België. Ik herinner me dat als tamelijk ongemakkelijk.’ Tafdrup, in Denemarken werkzaam als regisseur en acteur (Borgen), besprak het met zijn jongere broer, scenarist Mads Tafdrup. Wat als ze wél op de uitnodiging waren ingegaan? ‘Er borrelden allerlei ideeën op. Speak No Evil had ook een romantische komedie kunnen zijn, ik kon me de poster meteen voorstellen. Maar al snel domineerden de enge ideeën. Wat als dat stel niet is wie ze zeggen te zijn? Wat als ze iets heel slechts van plan zijn?’ Patrick en Karina, heten de Nederlandse man en vrouw in de film, gespeeld door Fedja van Huêt en Karina Smulders, in het echt ook een stel. Ze zijn aardig, iets té aardig. Ze overschrijden de sociale codes. Eerst een beetje, later meer. Na de vakantie-idylle in Toscane en de thuiskomst in Kopenhagen beweegt de film naar een landelijk deel van Nederland, waar Patrick, Karina en hun zwijgzame zoontje Abel de Denen welkom heten in hun huis, ver buiten de bebouwde kom. Björn (Morten Burian) en Louise (Sidsel Siem Koch) doen hun best om goede en beleefde gasten te zijn, ondanks alle opspelende stemmingswisselingen van de Nederlanders. Patrick en Karina, soms hartelijk en dan ineens bot, bemoeien zich ook – nogal dwingend – met de opvoeding van hun dochtertje. ‘Het is de angst om een overtreding te maken in het sociale verkeer, die ik ook bij mezelf herken. De wens om anderen tevreden te stellen, terwijl je ergens toch, intuïtief, voelt dat je een grens van jezelf overschrijdt. Maar dan denk je: o, het zal wel aan mij liggen. Soms is het ook makkelijker om beleefd te blijven, om een façade op te houden. En om te kunnen leven móéten we op andere mensen vertrouwen, ook als we die mensen niet kennen. Vaak is dat goed, maar het kan je ook in de problemen brengen. Zeker als je mensen ontmoet die het níét goed met je voorhebben. ‘Speak No Evil gaat over geprivilegieerde, beschaafde mensen. Wat doen zij als ze het pure kwaad ontmoeten? Zijn ze in staat het te herkennen? In de meeste horrorfilms zitten de personages vast, in een huis of een kelder. In deze film kunnen ze elk moment de auto pakken en wegrijden, maar toch doen ze dat niet. Ik geloof dat opgelegd sociaal gedrag gevaarlijk kan zijn, in een wereld waarin het kwaad wel degelijk bestaat. Het zijn vragen die mijn broer en ik onszelf ook stelden bij het schrijven van het script. Zou ik terug kunnen slaan? Ik denk het niet. Zou ik rennen, of bevriezen?’ ‘Dat dacht ik, toen we de film draaiden. Dat het typisch Scandinavisch was. Maar nu we de film overal tonen denk ik daar toch anders over. In de Verenigde Staten, waar Speak No Evil op filmfestival Sundance werd vertoond, vond het publiek het heel herkenbaar. Mensen uit het noorden van Amerika zeiden: o, zo is het als we naar het zuiden gaan! ‘Het specifiek Scandinavische zit ’m wellicht in het onderdrukken van gevoelens. Zeker in deze tijd, waarin mensen soms zo bang zijn om andere mensen te beledigen dat ze maar niks zeggen. Dan hoef je je ook niet te schamen voor je politieke mening, die misschien niet correct is. Als je de donkerte in jezelf onderdrukt, denk ik, ga je er juist naar verlangen. Björn en Louise voelen zich óók aangetrokken door Patrick en Karina, die zich niet zo storen aan conventies.’ ‘Ja, Tuin der lusten, dat surrealistische en gruwelijke schilderij van Hieronymus Bosch, was zeker een inspiratiebron. Zonder die mythologie, of de bijbelse verwijzingen, stijgt een film als deze niet op; dan blijft het toch gewoon een drama, of een komedie. Italië is niet enkel Italië, maar ook de tuin van Eden. Patrick is de slang, Denemarken het voorgeborchte. En Nederland is, natuurlijk...’ ‘Ja en nee. We hebben twaalf geweldige Nederlandse acteurs op auditie gehad. Ik kende er geen een, ze kenden mij ook niet. Ik had sterk het idee dat een aantal niet echt zin had. Sommigen belden kort van tevoren af: het geweld tegen de kinderen in de film vonden ze bezwaarlijk. Eentje zei, echt vriendelijk: ‘Ik kan dit niet.’ Veel van hen zeiden ook: ‘Ik vind je script heel goed, tot pagina 70’ – en of ik dat niet kon veranderen. ‘Het waren slimme, goeie acteurs, ze dachten alleen dat het einde niet klopte bij de film. Kon het niet wat hoopvoller aflopen? Ik werd daar onzeker van, ik heb zelfs nog even gesleuteld aan alternatieve eindes. Maar dat werkte niet. Er is me vaak gevraagd, ook door Denen, of ik het kwaad niet meer kon beredeneren: waarom doen deze mensen dit? Maar dan wordt het zo’n Netflix-horrorfilm, waarin alles uiteindelijk wordt verklaard. En dat haat ik nu juist. Al begrijp ik best dat het lastig is voor een acteur, die toch naar motivatie zoekt in een personage. Als regisseur kun je niet gewoon zeggen: je bent een demoon. Want hoe spéél je dat dan? ‘Fedja vertelde me later dat hij en Karina ook twijfels hadden. Ze overwogen aanvankelijk af te zeggen, maar hebben me toen toch maar ontmoet. Het klikte meteen. Ze zijn perfect voor de rol, switchen zo knap tussen extreem aardig en extreem onaardig.’ ‘Het mocht geen cliché-kijk op Nederland worden. Ik heb ooit meegemaakt dat iemand uit het buitenland naar Denemarken kwam om een Deense film te maken, die vervolgens vol met verwijzingen naar Vikingen zat. ‘Een groot deel van onze crew was Nederlands, dat hielp. En de vader van mijn vriendin komt uit Rotterdam, hij noemde Herman Brood – ik kende die artiesten niet. Ik had naar Nederlandse gerechten gezocht op Google, maar Fedja zei meteen: ‘Dat is geen echt Hollands eten, dat is een toeristische versie.’ Zo werd het stamppot. Wat ik ook fijn vond aan de Nederlandse cultuur: die wordt een beetje genegeerd, in speelfilms.’ Aan het slot van het gesprek komt Tafdrup terug op het echte Nederlandse stel. ‘Ik heb ze nooit meer gezien. In mijn herinnering zijn het gewoon nog steeds die ongelooflijk aardige mensen, met wie we onze vakantie hebben doorgebracht. En zeker niet het pure kwaad.’||https://www.volkskrant.nl/cultuur-media/opgelegd-sociaal-gedrag-kan-gevaarlijk-zijn-in-een-wereld-waarin-het-kwaad-wel-degelijk-bestaat~bffaf1ef5/
2022-07-20||Poetin: gas door Nord Stream voorlopig terug, maar eind juli nieuw probleem||Het Russische staatsbedrijf Gazprom lijkt donderdag gasleveringen aan Europa via Nord Stream 1 te willen hervatten tot zo’n 40 procent van de capaciteit, het volume dat door de pijpleiding ging voordat die op 11 juli dicht ging voor tien dagen onderhoud. Dat blijkt uit gegevens van de Duitse netbeheerder Gascade, die de stations beheert waar de pijpleiding aan land komt. Zekerheid is er nog niet: een geplande levering kan kort voor aankomst nog worden aangepast. De Russische president Vladimir Poetin waarschuwt ondertussen dat er zeer binnenkort nieuwe leveringsproblemen worden verwacht. De afgelopen weken wachtten Duitsland – en de rest van Europa – met angst en beven het einde van de onderhoudsbeurt af. De vrees was dat Rusland ook daarna de gaskraan dicht zou houden. Dat zou vrijwel zeker leiden tot gastekorten in Duitsland, met mogelijk grote economische en maatschappelijke schade als gevolg. In de weken voor het onderhoud bracht Rusland de hoeveelheid gas die door de pijpleiding ging al terug naar 67 miljoen kubieke meter per dag, ongeveer 40 procent van het normale volume. Rusland deed dat naar eigen zeggen vanwege een ontbrekende turbine, een onderdeel dat zorgt voor de voortstuwing van gas door de pijpleiding. Die turbine was in Canada voor onderhoud en kon vanwege de sancties niet aan Gazprom worden teruggegeven. Volgens Duitsland zijn deze ‘technische redenen’ onzin, en zijn er back-upsystemen die het tijdelijke gemis van de turbine kunnen compenseren. ‘Het gaat om een politieke actie’, zei minister van Economische Zaken Robert Habeck eerder. Sinds de pijpleiding op 11 juli helemaal dicht ging, was daarom de grote vraag: gaat hij op 21 juli überhaupt weer open en zo ja, hoeveel gas komt er dan nog doorheen? Ook zonder de turbine kan Rusland de leveringen herstellen tot 40 procent, en Poetin zei deze week al dat Gazprom zijn contractuele verplichtingen zou nakomen. Maar hij waarschuwde ook: op 26 juli is er wéér een turbine toe aan reparatie. ‘Er zitten daar (in de pijpleiding) nog twee machines en die pompen samen (ruim) 60 miljoen kubieke meter per dag’, zei Poetin in Teheran, waar hij sprak met zijn Iraanse en Turkse ambtgenoten. ‘Als er eentje niet terugkomt, dan blijft er 30 miljoen over’ – een kleine 20 procent van het normale volume. Daarmee leek Poetin te suggereren dat het gas weliswaar weer terugkomt op het niveau van voor het onderhoud, maar dit van korte duur is. Inmiddels is ook de ontbrekende turbine weer onderweg naar Rusland, waar hij geplaatst dient te worden in compressorstation Portovaja nabij Sint-Petersburg. Volgens de Russische krant Kommersant wordt hij daar rond zondag 24 juli verwacht, waarna het nog drie tot vier dagen duurt voordat hij weer in gebruik kan worden genomen. Precies dan doet het door Poetin aangekondigde nieuwe probleem zich voor. Daarmee zou het schaakspel tussen de EU en Poetin min of meer terug zijn in de eerdere opstelling. Poetin temperde de verwachtingen verder door te zeggen dat het maar de vraag is in welke conditie Rusland de oorspronkelijke turbine terugkrijgt. De Europese Commissie bereidt zich dan ook voor op een ‘volledige en plotselinge’ stop van alle Russische gasleveringen aan Europa nog voordat de winter invalt. De Commissie presenteerde woensdag een noodplan waarin gasbesparingen van minimaal 15 procent in de hele EU moeten worden gerealiseerd. Sinds het gastransport door Nord Stream 1 vorige week maandag stil kwam te liggen, is Duitsland in de ban van dreigende energietekorten. Het Bundesnetzagentur, de Duitse netwerkbeheerder, heeft zeven scenario’s geschetst voor de toekomst. Drie daarvan eindigen in gastekorten in de komende winter. Ook als Nord Stream 1 na donderdag weer voor 40 procent operationeel wordt, is dat niet genoeg om de Duitse gasreserves voldoende te vullen voor de winter. Dan moet de samenleving drastisch besparen en komt het mogelijk tot rantsoenering van bepaalde industriesectoren. Economen waarschuwen dat een recessie dreigt. Poetin kwam dinsdag ook met een achterdeurtje, waarmee hij hoopt nieuw leven te blazen in een vermetele discussie die Europa jarenlang verscheurde. ‘We hebben nog een transportroute gereed: Nord Stream 2’, zei de Russische president. ‘Die kunnen we in gebruik nemen.’ Nord Stream 2 ligt parallel aan Nord Stream 1 onder de Oostzee en heeft dezelfde capaciteit. De pijpleiding is klaar en gereed voor gebruik, maar na de Russische aanval op Oekraïne besloot Duitsland onder grote druk van de VS om haar niet in gebruik te nemen. Daaraan gingen vele jaren van ruzie vooraf: de VS en Europese bondgenoten waarschuwden Duitsland al langer dat het land zich veel te kwetsbaar maakte door zijn afhankelijkheid van Russisch gas.||https://www.volkskrant.nl/nieuws-achtergrond/poetin-gas-door-nord-stream-voorlopig-terug-maar-eind-juli-nieuw-probleem~be9c6f3a/
2022-07-20||De Nederlandse panda, wordt de zeldzame grote vuurvlinder wel genoemd ||Op zoek, in de Weerribben, Overijssel, naar het topstuk van het Nederlandse natuurmuseum: de grote vuurvlinder. Nog best moeilijk te vinden, dacht ik. Maar Susan Oosterlaar, vrijwilliger, gids, inventariseerder en schrijver van het boek De grote vuurvlinder, vaart en loopt doelgericht naar de plekken waar ze te vinden zijn. Nog geen vijf minuten staan we tussen het riet, ergens in het laagveengebied, of daar vliegt hij al, een mannetje, een knipperlicht, oranjerood van boven, lichtblauw van onder. En ja, hij is mooi, pas uitgevlogen bovendien en helemaal gaaf. Misschien een paar honderd exemplaren zijn er nog, eigenlijk alleen hier en in het nabijgelegen natuurreservaat Rottige Meente, ondanks decennialange inspanningen om de soort richting uitbreiding te tuinieren. Even later zien we nog een mannetje, en dan nog twee, het kan niet op. Ze hebben allen een territorium ingenomen, in de buurt van de planten waar ze hun nectar vandaan halen: grote kattenstaart, moerasrolklaver, leverkruid. En nu is het wachten tot de vrouwtjes uit hun poppen kruipen, die we zien op de bladeren van de waterzuring, hun waardplant. Eenmaal uit de pop gaan de vrouwtjes op zoek naar een geschikt mannetje. De Nederlandse panda, zo wordt de grote vuurvlinder ook wel genoemd. De ondersoort batava komt uitsluitend in Nederland voor. Daarmee is het één van de drie endemische soorten die Nederland rijk is, en veruit de meest aansprekende. Een moerasvlinder, een superspecialist ook. Van nature komt hij voor langs laaglandrivieren die door moerassen lopen. Systemen met sterke wisselingen in waterpeil. De grote vuurvlinder koloniseerde ons land en Engeland vanuit het oosten, en was groter en kleurrijker dan de oostelijke variant. Engeland en Nederland waren nog verbonden door een groot moerasgebied, maar dat werd rond 7000 jaar geleden verzwolgen door de zee. De Engelse populatie van de grote vuurvlinder stierf rond 1850 uit, door verdere drooglegging van de moerassen. In Nederland moet de vlinder al die tijd nog hebben geleefd, maar hij werd pas in 1915 ontdekt. De vervening, het afgraven van veen, in combinatie met de rietteelt, bleek voor ideale omstandigheden te zorgen. Het tussenstadium van verlanding van moerasgebieden werd door mensenhanden gemaakt. En nu varen we door het gebied waar de veenwinning allang is gestopt. Ideaal zou zijn als er weer stromende riviertjes door het gebied zouden lopen, zoals onderzoeker Frits Bink al decennia geleden opmerkte. Dan overstromen de oevers regelmatig, blijft de vegetatie kort en wordt de verlanding geremd. In de zomer is de vegetatie dan weer lang genoeg om beschutting en warmte te bieden aan de grote vuurvlinder. Maar grotere verschillen in waterpeil stuiten op bezwaren in recreatieland. Dus worden de ideale omstandigheden nu nagebootst, door kanten ‘af te schuinen’, door nectarplanten te stimuleren en de waardplant waterzuring te koesteren en soms te verplaatsen. Beheer door rietsnijders, die de verlanding tegengaan. En door het graven van nieuwe watergangen en door het ‘aanleggen’ van moeras. Dat levert best wat op, namelijk een libellen- en vlinderparadijs. Een mooie zaal in het museum. Gecontroleerde cultuurnatuur, waarin het aangenaam tuffen is. Dat doen wij ook, tuffen, langs de oevers waar purperreigers foerageren, langs het krabbenscheer in het water, omgeven door libellen die over het water scheren. ‘O jee, dit stuk had nog niet gemaaid mogen worden’, zegt Susan Oosterlaar dan. Het blijft mensenwerk, het beheer. Dan zien we wat we nog zochten: twee vliegende vrouwtjes. ‘Mooi, mooi!’, roept Oosterlaar. En ik roep het met haar mee. We hebben het topstuk van het museum compleet.||https://www.volkskrant.nl/cultuur-media/de-nederlandse-panda-wordt-de-zeldzame-grote-vuurvlinder-wel-genoemd~bba95c44/
2022-07-20||Jodie Comer levert een olympische acteerprestatie als nietsontziend zedenadvocaat ★★★★☆||Op het eerste gezicht is Tessa Ensler een slimme, maar meedogenloze advocaat. In Prima Facie zien we haar snedig, geestig en cynisch aan het werk in de rechtbank, waar ze dubieuze sujetten uit de gevangenis houdt door getuigenverklaringen onderuit te halen, precies genoeg twijfel te zaaien en altijd ‘de juridische waarheid’ boven tafel te krijgen. Wat dus niet hetzelfde is als de simpele waarheid. Rechtspraak is voor haar een sport. Ze is gespecialiseerd in het verdedigen van verdachten in zedenzaken. Ze legt er eer in om de vermeende slachtoffers van deze verdachten zo netjes en eerbiedig mogelijk onderuit te halen, zegt ze in deze monoloog. Tegelijkertijd staat ze als een cowboy te dansen op tafel als er weer een vrouw verstrikt raakt in de details van haar verkrachting. Totdat de rollen onherroepelijk omdraaien. De Engelse actrice Jodie Comer is als deze nietsontziende Tessa Ensler een sensatie die je moet meemaken om het te geloven. Gelukkig kan dat nu. Na een succesreeks van zes weken in Londen is Prima Facie als onderdeel van National Theatre Live te zien in diverse Nederlandse bioscopen, net als eerder de voorstelling Cyrano de Bergerac (met James McAvoy) en de theaterversie van Fleabag (met Phoebe Waller-Bridge). Let wel, live betekent hier ‘live opgenomen’: een integrale uitvoering van Prima Facie mét publiek is enkele weken geleden met een handjevol camera’s vastgelegd in het Harold Pinter Theatre in Londen en daarna uitzonderlijk goed gemonteerd. Dat je twee uur naar hetzelfde toneel en dezelfde vrouw zit te kijken wordt geen moment een probleem. Dat komt hoofdzakelijk door Comer, die in de Britse serie Killing Eve als huurmoordenaar Villanelle ook al een hypnotiserende uitwerking had op de kijker. Bij Tessa herken je aanvankelijk dezelfde schittering in de ogen van iemand die zich vastberaden een weg door het leven acteert. Comer is een storm die begint te razen en niet meer ophoudt, totdat ook de laatste woorden van de toneeltekst van Suzie Miller zijn gezegd. Die tekst is een compact drama dat een reeks emotionele hoogtepunten uit Tessa's leven aan elkaar rijgt, zonder daarbij al te veel te letten op subtiliteiten. Achtereenvolgens krijgen we fragmenten voor de kiezen uit haar working class-jeugd, uit haar studietijd aan Cambridge, waar ze een buitenbeentje was, en van hoe ze zich omhoogwerkt op het advocatenkantoor. Ze is dus een sociale klimmer en dat is altijd indrukwekkend om te zien. Des te harder komt het moment binnen waarop ze noodgedwongen haar masker moet afzetten en alles dreigt te verliezen. Dat is het moment waarop ze zelf slachtoffer wordt van seksueel geweld. Comer benadrukt in haar spel knap de angst, schaamte en zelfhaat die dat bij Tessa oplevert. De regie van Justin Martin vliegt tegelijkertijd uit de bocht door het vervolgens tien minuten echt te laten regenen op het podium, een wolkbreuk die Tessa’s wedergeboorte moet symboliseren, waar ze zich doorheen moet slepen op weg naar een betere, rechtvaardigere versie van zichzelf. Het tweede deel van de voorstelling zien we Tessa aan de andere kant van het ondervraagdenbankje. Ze klaagt haar verkrachter aan. Met dezelfde energie als eerst, maar zonder de bijbehorende zelfverzekerdheid, moet ze zich verdedigen tegen een advocaat die dezelfde trukendoos hanteert als zij vroeger. Ze vecht zowel tegen zichzelf als tegen een systeem dat vrouwen systematisch benadeelt. De tekst krijgt tegen het einde een wat prekerige toon. Dat is bewust, naar het lijkt, want voor het eerst beweegt dan de camera naar achteren en verschijnt ook het theaterpubliek in beeld. Een op de drie vrouwen is slachtoffer van seksueel geweld, herhaalt Tessa. Een tekst die auteur Suzie Miller duidelijk aan het publiek adresseert. Ons eeuwenoude, door mannen opgetuigde rechtssysteem, zegt ze, kan daar niet mee omgaan. Verandering is noodzakelijk. Dankzij wederom de finesse van Comer wordt dit pamflettistische einde alsnog een meeslepende scène, zodat de impact van dit belangwekkende en adembenemende stuk dubbel en dwars gevoeld wordt.||https://www.volkskrant.nl/cultuur-media/jodie-comer-levert-een-olympische-acteerprestatie-als-nietsontziend-zedenadvocaat~b80a5484/
2022-07-20||Musical Falsettos komt naar Nederland: ‘Dit stuk is één groot spel’||Het openingslied van Falsettos is getiteld Four Jews in a Room Bitching en het zet meteen de toon. In deze Amerikaanse musical uit 1992 kunnen we veel humor verwachten, veel snedige opmerkingen over en weer, binnen de leefwereld van een gezelschap Joodse New Yorkers. In de Nederlandse versie is het lied door regisseur Koen van Dijk behendig vertaald in ‘Vier man zitten te vitten’. De regel erna luidt: ‘Joodse jongens zijn zo ad rem.’ Falsettos gaat over een samengesteld gezin in New York in de jaren 1979 tot 1981. De muziek is van William Finn, die de teksten schreef met James Lapine. Het draait om Marvin, die is gescheiden van zijn vrouw Trina, nadat hij uit de kast is gekomen als homoseksueel. Marvin voedt samen met Trina hun 10-jarige zoon Jason op en probeert tegelijk om zijn nieuwe vriend Whizzer te integreren in het gezinsleven. Zo ontstaat een onorthodoxe familie, waarin de problemen die zich aandienen worden bestreden met scherpe humor en psychiatrische hulp. Mendel, de psychiater van dienst, heeft zelf ook de nodige neuroses en wordt verliefd op Trina. In aanloop naar en tijdens Pride Amsterdam speelt gezelschap OpusOne de eerste Nederlandse versie van de musical, die al een succes was in de VS en Engeland. In een repetitiestudio in Diemen staat een enorm schaakbord opgesteld waar de acteurs overheen lopen. Omdat het licht hellend is gemaakt, is het voor de cast nog even wennen. ‘Het schaken hoort bij mijn personage Marvin en zijn zoon Jason omdat het een intellectuele bezigheid is’, zegt acteur William Spaaij tijdens zijn lunchpauze. Ook aangeschoven zijn acteurs Job Greuter en Rosalie de Jong. ‘Het hele stuk is eigenlijk één groot spel’, vult Greuter aan. ‘Wij zijn pionnen die bewegen, dat is een heel helder thema. Hoe speel je samen het spel en wiens regels volg je?’ De drie jonge acteurs voelen veel affiniteit met de thematiek uit de voorstelling. De 25-jarige Greuter speelt de jonge homo Whizzer, die hij als een ‘stoeipoes’ typeert. Greuter: ‘Hij is een twintiger die opgroeit in een tijd waarin je eindelijk mag zijn wie je wilt zijn. Whizzer gáát ervoor, hij is helemaal zijn flamboyante en losbandige zelf. Ik vind dit een heel mooie rol, ook vanuit mijn eigen identiteit als homoseksuele man. Ik voel me verbonden met die tijd en ben me ervan bewust dat ik veel aan die generatie te danken heb. Dankzij hen kan ik nu in vrijheid leven.’ Rosalie de Jong (35), die de verlaten moeder Trina speelt, heeft juist een connectie met het Joodse milieu. ‘Ik heb een Joodse moeder. Ik ben zelf niet religieus opgevoed, maar wel met de Joodse geschiedenis. Daar kan ik iets mee in deze rol. Trina is een controlerende vrouw, die de zaken moeilijk uit handen geeft. Nou, dat ken ik wel. Bij ons in de familie kunnen ze ook sluw manipuleren. En ik doe het zelf ook. Daarnaast herken ik de Joodse humor uit het stuk; héél cynisch. In onze familie worden bijvoorbeeld op begrafenissen macabere grappen gemaakt, dat is een vorm van ermee omgaan. In het stuk is zulke humor ook te vinden. Psychiater Mendel gaat bijvoorbeeld volledig zijn boekje te buiten. Hij doet alles wat een psychiater niet mag, zoals privé met patiënten afspreken. Ik vind dat heerlijk. Het kan niet en het is een beetje ziek, maar wel leuk ziek.’ William Spaaij (39) heeft geen persoonlijke link met zijn rol, maar begint Marvin wel steeds beter te begrijpen. ‘Hij heeft veel woede in zich, omdat hij niet is wie hij wil zijn. Ik kan me die innerlijke worsteling goed voorstellen, zeker in de tijd waarin Marvin leeft. Het maakt hem niet direct een sympathieke man. Dat vind ik het leukste en het moeilijkste van deze rol. Marvin is net een klein kind, hij denkt dat alles om hem draait. Op een geforceerde manier probeert hij de boel bij elkaar te houden.’ Falsetto (of falset) is een muziekterm die staat voor hoog zingen in de kopstem. In de musical heeft de titel betrekking op de mannelijke personages. Greuter: ‘Falsettos staat voor niet-volwassen mannen. En onze personages hebben ondanks hun leeftijden allemaal iets kinderlijks.’ Spaaij: ‘Er komt ook een lied getiteld Mars van de falsettos voorbij. Dat zingen we met hoge stemmetjes en daarin gedragen we ons superkinderachtig.’ De Jong: ‘Met de Falsettos worden vooral de mannen bedoeld. Voor Trina geldt het minder. Volwassen worden... en dat is niet lullig bedoeld, maar daarin zijn meisjes toch altijd wat sneller dan jongens.’ Diverse gebeurtenissen uit de tweede akte dwingen de mannen om toch volwassen te worden: voor zoon Jason is zijn bar mitswa een belangrijke gebeurtenis, en voor Whizzer dient het noodlot zich aan in de vorm van een mysterieuze ziekte, die later de naam aids zal krijgen. Job Greuter: ‘Er komen grote onderwerpen en heftige gebeurtenissen voorbij, maar toch is Falsettos een heel lichte voorstelling, door de humor en de muziek.’||https://www.volkskrant.nl/cultuur-media/musical-falsettos-komt-naar-nederland-dit-stuk-is-een-groot-spel~b51bc4cc/
2022-07-20||Omstreden premier Wickremesinghe benoemd tot president Sri Lanka||Ranil Wickremesinghe, voorgedragen door de regeringscoalitie, maakt de ambtstermijn af van Rajapaksa, die in 2024 eindigt. Zijn verkiezing is omstreden, omdat de demonstranten willen dat ook hij opstapt. Zij vinden hem medeverantwoordelijk voor de slechte economische situatie waarin Sri Lanka verkeert. Het is al maanden onrustig in het land. De demonstranten zijn met name boos over de sterke prijsstijgingen en de corruptie in het land. Wickremesinghe werd in mei aangesteld als premier nadat de broer van de president, Mahinda Rajapaksa, was afgetreden van die positie vanwege de protesten. Vorige week dwong de volkswoede president Gotabaya Rajapaksa om het land te verlaten en benoemde hij Wickremesinghe tot waarnemend president. Normaal gesproken wordt de president in Sri Lanka verkozen door het volk, maar als de positie voor het einde van de ambtstermijn vrijkomt, is het aan het parlement om een opvolger te benoemen. Vanwege Wickremesinghes geringe populariteit had slechts een handvol van de in totaal 225 parlementariërs van tevoren aangegeven op hem te zullen stemmen. Toch kreeg hij 134 stemmen, tegenover 82 voor zijn belangrijkste rivaal. Dat wijst erop dat Wickremesinghe niet alleen steun geniet van de regeringspartij SLPP. Hij nodigde de oppositiepartijen dan ook uit om met hem samen te werken: ‘Ik hoef jullie niet te vertellen in welke toestand ons land verkeert. Nu de verkiezing voorbij is, moeten we een einde maken aan deze verdeeldheid. We hadden 48 uur om verdeeld te zijn, maar vanaf nu sta ik klaar om met jullie in gesprek te gaan.’ Wickremesinghe voert als premier en minister van Financiën al enige tijd onderhandelingen met het IMF over een financieel steunpakket voor het noodlijdende land. Volgens SLPP-partijsecretaris Sagara Kariyawasam is hij daarom de enige juiste persoon om het land op dit moment te leiden. ‘Dit is een economische crisis en geen politieke crisis’, zei hij na de stemming. ‘Wij vinden dat Ranil Wickremesinghe de enige persoon is met de ervaring, kennis en capaciteiten om oplossingen te vinden voor de economische crisis.’ De vraag is of de demonstranten in Sri Lanka zich daar ook in kunnen vinden. Wickremesinghe was al zes keer premier en deed twee keer eerder zonder succes een gooi naar het presidentschap. Hij wordt gezien als lid van het politieke establishment dat verantwoordelijk is voor de economische crisis waar het land in zit. Volgens critici heeft hij bovendien meerdere onderzoeken naar de Rajapaksa’s vanwege corruptie en mensenrechtenschendingen vertraagd. De afgelopen dagen waren de protesten enigszins verstomd, maar het is niet ondenkbaar dat zijn verkiezing het vuur opnieuw zal oppoken.||https://www.volkskrant.nl/nieuws-achtergrond/omstreden-premier-wickremesinghe-benoemd-tot-president-sri-lanka~bcc6d863/
2022-07-20||Vrouw van Zelensky vergelijkt oorlog met Hunger Games in toespraak aan Amerikaans Congres • Kuleba reageert op Lavrov: ‘Rusland wil bloed, geen onderhanderlingen’||||https://www.volkskrant.nl/nieuws-achtergrond/vrouw-van-zelensky-vergelijkt-oorlog-met-hunger-games-in-toespraak-aan-amerikaans-congres-kuleba-reageert-op-lavrov-rusland-wil-bloed-geen-onderhanderlingen~ba9b831d/
2022-07-20||Kabinet coulanter: onterechte uitkering hoeft na vijf jaar niet meer te worden terugbetaald||Dit schrijven de ministers Van Gennip (Sociale Zaken) en Schouten (Armoedebeleid) aan de Tweede Kamer. De controle op uitkeringen en het bestraffen van fouten, moedwillig of per ongeluk, wordt op een nieuwe leest geschoeid. De afgelopen jaren was wantrouwen de leidraad. Nu wordt het uitgangspunt ‘dat de meeste mensen het goede willen doen’, schrijven Van Gennip en Schouten. ‘Er wordt uitgegaan van vertrouwen.’ De menselijke maat staat daarbij voorop. Eerder kondigde Schouten al een coulanter regime aan voor de bijstand. Van Gennip en Schouten stellen vast dat voor het ‘herzien’ van de werkloosheidsuitkering WW, de ouderdomsuitkering AOW en voor de bijstand nu de maximale wettelijke termijn van twintig jaar geldt. Een uitkering wordt herzien als die deels of helemaal ten onrechte is uitbetaald. Een WW-uitkering duurt tegenwoordig maximaal twee jaar – met een cao-aanvulling drie jaar – maar als jaren later blijkt dat die onterecht werd uitbetaald, bijvoorbeeld omdat het aantal gewerkte jaren niet klopte of het loon lager was dan gedacht, kan dat jaren later plots worden teruggeeïst door uitkeringsinstantie UWV. Bij de AOW kan bijvoorbeeld blijken dat mensen samenwoonden, terwijl aan de Sociale Verzekeringsbank was opgegeven dat het om een alleenstaande oudere ging. Wie alleen woont, krijgt meer AOW. De lange terugvorderingstermijn van twintig jaar ‘legt een last bij de betrokken burger’, aldus de bewindslieden. ‘Die moet over een lange periode kunnen aantonen recht te hebben op de uitkering.’ Het kabinet meent nu dat die last verdeeld moet worden tussen de overheid en de burger. De nieuwe termijn van vijf jaar loopt parallel met die in het belastingrecht. Ook de Belastingdienst kan tot maximaal vijf jaar terug aanslagen herzien. Het kan zijn dat fraudeurs profiteren van de nieuwe maximumtermijn, realiseren de ministers zich. ‘Gelet op het feit dat de meeste mensen van goede wil zijn en niet opzettelijk misbruik maken van het stelsel, vinden we dat het stelsel dit moet reflecteren en niet alles op alles moet zetten om een (zeer) kleine groep na te jagen. Indien sprake is van een dermate ernstig feit dat dit maatschappelijk ontwrichtend is, wordt dit overgedragen aan het Openbaar Ministerie en verder in het strafrecht vervolgd en bestraft’, schrijven de ministers. Het wordt voor uitkeringsinstanties makkelijker om een uitkering te stoppen als het het onmogelijk is om contact te krijgen met de ontvanger, wat nodig kan zijn om de rechtmatigheid vast te stellen. ‘Dit kan leiden tot misbruik van overheidsgeld omdat iemand onterecht een uitkering krijgt en het doorbetalen van de uitkering kan leiden tot steeds hogere terugvorderingen en boetes.’ Momenteel kan een uitkering alleen worden stopgezet bij een ‘gegrond vermoeden’. Bijvoorbeeld: in de bijstand is een verblijf in het buitenland gebonden aan een maximumtermijn. Als een uitkeringsontvanger langdurig niet reageert, kan de uitkeringsinstantie wel een vermoeden hebben dat diegene in het buitenland zit, maar feitelijk wordt alleen geconstateerd dat die persoon niet op zijn adres verblijft. Hij kan ook elders in Nederland zijn. De uitkeringsinstantie kan de uitkering dan niet stopzetten. De ministers gaan ook aan de slag met een nieuw debiteurenbeleid. De uitkeringsbureaus UWV en SVB pleiten er al langer voor dat zij persoonlijke betalingsregelingen kunnen afspreken, passend bij de omstandigheden van degene die te veel uitkering heeft gekregen. Het is de bedoeling dat UWV en SVB ‘bij alle geldschulden, op verzoek, uitstel van betaling verlenen tot maximaal 36 maanden’. De afgesproken betalingsregeling moet eindig zijn. ‘Mensen moeten perspectief hebben op het einde van de schuld en met een schone lei kunnen beginnen. Mede daarom is de mogelijkheid gecreëerd om mee te werken aan een minnelijke schuldregeling’, aldus de ministers.||https://www.volkskrant.nl/nieuws-achtergrond/kabinet-coulanter-onterechte-uitkering-hoeft-na-vijf-jaar-niet-meer-te-worden-terugbetaald~b896c9ba/
2022-07-20||De flitsbezorgers stuiten op tal van obstakels, maar: ‘Dit is een blijvend fenomeen’||Tegenover de rekken met chips en popcorn in het Gorillas-magazijn op het Koningin Wilhelminaplein in Amsterdam zit een handjevol bezorgers, verspreid over twee rijen met stoelen. Een ervan heeft oortjes in en scrolt op zijn telefoon. Een ander staart voor zich uit. Het is wachten op de volgende bestellingen, maar die lijken er deze maandagmiddag, zo net na de aftrap van het spitsuur, nog niet in overvloed te zijn. De elf vrijwel identieke fietsen voor de deur van het grijze pand staan onaangeroerd op de stoep. Ruim een jaar geleden knalde op deze plek nog harde popmuziek uit de speakers. Gorillas had zich enkele maanden eerder als de eerste flitsbezorger in Nederland gevestigd. Met dit jeugdige ‘clubhuis’ als een van de eerste zogenoemde darkstores, van waaruit bezorgers op elektrische tweewielers studenten en jonge gezinnen voorzagen van snelle boodschappen. De sfeer was opgewekt, binnen speelden bezorgers een potje voetbal met elkaar, buiten maakten collega’s een praatje. De belgeluiden voor nieuwe bestellingen volgden elkaar in rap tempo op. Het peloton van Gorillas had de wind in de rug. Net als concurrenten Flink, Getir en Zapp, die niet veel later de markt opkwamen. In juli 2022 ziet de (flits)wereld er anders uit. Gemeenten keren zich tegen de snelle bezorgdiensten na klachten van buurtbewoners over overlast. Darkstores worden uit het centrum geweerd en in de grote steden mogen helemaal geen nieuwe locaties meer worden geopend. Bovendien stagneert het aantal bestellingen nu de lockdowns voorbij zijn en consumenten zelf weer op pad kunnen, zo blijkt uit transactiedata van ABN Amro. Tot overmaat van ramp zorgen de slechte macro-economische vooruitzichten, stijgende rente en het haperende imago van de flitsbezorgers ervoor dat investeerders een stuk minder happig zijn. Voor flitsbezorger Zapp genoeg reden om het verdienmodel niet meer ‘levensvatbaar’ te achten. Vorige week werd bekend dat het Britse bedrijf zich amper een jaar na de start terugtrekt uit de Nederlandse flitsmarkt, al blijven de vier filialen nog even open. Dat het bedrijfsmodel onder druk staat, is al langer duidelijk. Eind juni kondigde Zapp al een mogelijk vertrek aan na de verplichte sluiting van twee darkstores in Amsterdam. Een maand eerder ontsloeg het bedrijf zo’n 250 medewerkers – 10 procent van het personeelsbestand – om de kosten te drukken. Ook flitsbezorgers Getir en Gorillas loosden die maand behoorlijk wat medewerkers om winstgevend te worden. Het ‘kantelpunt’ in de flitsbezorgindustrie leek bereikt en heel lang zouden de flitsbedrijven het niet meer uithouden. Maar dat moet nog maar blijken, zegt Martijn Arets. De platformspecialist voorspelde vorig jaar net als vele economen dat er uiteindelijk slechts één of twee grote spelers overblijven. Maar het vertrek van de eerste flitsbezorger wil volgens hem niet zeggen dat ook de rest snel ten onder gaat. ‘Maaltijdbezorger Foodora vertrok in 2018 ook, maar de concurrenten zijn nog altijd actief.’ Met het afzwaaien van Zapp blijven in Nederland drie namen over: de Duitse flitsbezorgers Flink en Gorillas en het Turkse Getir. Samen goed voor bijna 120 distributiecentra in 39 Nederlandse steden. De achterblijvers zullen juist profiteren van het vertrek van een concurrent, verwacht sectoreconoom transport en logistiek Albert Jan Swart van de ABN Amro. ‘Zij krijgen straks meer bestellingen in hun bestaande bezorggebied.’ Hoewel transactiedata van ABN Amro laten zien dat er sinds het einde van de lockdown in januari minder bestellingen binnenkomen, is de vraag naar snelle boodschappen er namelijk nog steeds. ‘Vooral onder jonge stedelingen’, aldus Swart. Onderzoek van Kantar laat bovendien zien dat het aantal gebruikers nog altijd toeneemt, zij het minder snel. Met de nodige publiciteit, een enorme hoeveelheid durfkapitaal en agressieve marketingcampagnes wisten de flitsbezorgers in anderhalf jaar tijd zo’n 1,1 miljoen consumenten over te halen om boodschappen te bestellen. Vorig jaar, toen nog maar 700 duizend consumenten gebruikmaakten van de snelle service, leverde dat de flitsbezorgers volgens het Food Service Instituut Nederland (FSIN) een gezamenlijke omzet op van ruim 184 miljoen euro. Dit jaar zal dat bedrag oplopen naar zo'n 500 miljoen, schat marktonderzoeksbureau Gfk. ‘We kunnen niet meer om flitsbezorging heen’, concludeert Dirk Mulder van ING. Het is volgens de sectoreconoom detailhandel duidelijk dat het een blijvend fenomeen is. Door de populariteit zullen ook bestaande partijen instappen. Supermarktketens Albert Heijn en Marqt experimenteren in Amsterdam en Den Haag al met flitsbezorging via de maaltijdbezorger Thuisbezorgd en ook Gall & Gall test de snelle service uit. Samenwerking tussen die gevestigde supermarkten en de flitsbezorgers is de volgende, lucratieve stap, denkt Swart van ABN Amro. Zo heeft de familie Van Eerd van supermarktketen Jumbo al geïnvesteerd in Gorillas. De supermarkt levert huismerken aan de flitsbezorger en wil binnenkort de snelle bezorgservice gaan aanbieden via de eigen kanalen. ‘Door hun bezorgnetwerk te gebruiken voor bestaande winkels kunnen de flitsbedrijven de kosten flink verlagen.’ Aan belangstelling van klanten en supermarkten mag dan geen gebrek zijn, dat betekent niet dat alle donkere wolken verdwenen zijn. ‘Bij investeerders is het sentiment rond de start-ups veranderd. Door de stijgende rente, hoge inflatie en onzekere macro-economische vooruitzichten zijn zij terughoudender', legt Mulder uit. Om het uit te houden zijn die kapitaalverschaffers hard nodig, want hoewel de bedrijven zelf het volste vertrouwen hebben in het verdienmodel maakt nog geen van de flitsbezorgers winst. ‘Ze zullen snel zwarte cijfers moeten gaan schrijven’, stelt Mulder, die niet uitsluit dat de flitsbezorgers daarvoor hun prijzen verhogen. Al is de vraag wel hoe interessant de service dan blijft voor de jonge klantenkring. Ook een vollere boodschappenmand is essentieel voor hogere winstmarges. Zo deinzen klanten er niet voor terug om de flitsbezorgers voor één banaan of potje pesto op pad te sturen, constateerde journalist Jeroen van Bergeijk toen hij zelf aan de slag ging als bezorger. Sindsdien zijn er wel minimumbestelbedragen ingesteld. Gemiddeld bestellen klanten nu voor een kleine 17 euro aan boodschappen, meldt ABN Amro. Flink zegt zich niet in dit bestelbedrag te herkennen, al wil het bedrijf het daadwerkelijke bedrag niet delen. De flitsbezorger zegt nog altijd te groeien, net als Gorillas, dat naar eigen zeggen een ‘duidelijke weg naar winstgevendheid is ingeslagen’ in Nederland. Het bedrijf richt zich nu op de meest rendabele landen en hubs. ‘Daarnaast blijven we werken aan onze prijzen en logistiek.’ Getir wil niet ingaan op vragen over het verdienmodel. De flitsmarkt gaat nu volwassen worden, denkt platformspecialist Arets. ‘Vorig jaar kwamen ze als een soort olifant de porseleinkast binnengestampt. In rap tempo openden ze tientallen hubs zonder echt rekening te houden met de omgeving.’ Ook qua arbeidsomstandigheden is er nog ruimte voor verbetering bij de flitsbedrijven. In mei oordeelde de Arbeidsinspectie dat hun zoektocht naar ‘marktdominantie’ leidt tot te hoge werkdruk, zware fysieke belasting en illegale tewerkstelling. ‘Ze beseffen dat er iets moet veranderen’, zegt Arets. Een heus charmeoffensief is al gestart. In mei presenteerden de flitsbezorgers een gedragscode om de buurtbewoners en stadsbesturen weer aan hun kant te krijgen. Ook bij de Gorillas-hub in Nieuw-West. Fietsen staan er nog steeds, maar niet op de stoep. Binnen, op de plek waar vorig jaar nog een balletje werd getrapt, staan ze nu rijen dik opgesteld. De zwarte jassen van de fietskoeriers zijn vervangen door hun eigen kleding en de herkenbare, vierkante rugtassen zijn verruild voor bakken voorop de fiets. Harde muziek klinkt alleen nog uit de oortjes van de koeriers. Veranderingen die volgens Gorillas het gevolg zijn van ‘maandenlang constructief overleg’ met buren, mede-ondernemers en de gemeente. Met succes, want de gemeente Amsterdam meldt dat het aantal klachten over flitsbezorgers is afgenomen. Niet in de laatste plaats omdat een aantal overlastgevende darkstores geheel gesloten is. De gemeente werkt nu aan een speciaal bestemmingsplan voor de flitsbezorgers, zodat zij zich straks alleen nog op ‘passende’ locaties vestigen. Woongebieden vallen daar in principe niet onder, aldus wethouder Reinier van Dantzig van ruimtelijke ordening. Andere grote steden werken aan soortgelijke plannen, tot grote ergernis van de flitsbezorgers. Zowel Gorillas als Flink stelt dat hun verdienmodel niet werkt als alle distributiecentra aan de buitenranden van de stad zijn gevestigd. Als de fietskoeriers 45 minuten onderweg zijn, worden de bezorgkosten veel te hoog, aldus Flink. Bovendien kunnen flitsbezorgers naar eigen zeggen tegenwoordig prima functioneren in een woon- of winkelgebied. Ook platformspecialist Arets denkt dat sommige gemeenten te abrupt handelen. Het grootste probleem is volgens hem dat de flitsbezorgers als een geïsoleerd probleem worden gezien. ‘Hoewel flitsbezorgers duidelijk een grote rol hebben gespeeld in het aanjagen van de on-demandmarkt, vormen ze slechts één onderdeel van de snelle bezorgindustrie.’ Nu consumenten gewend raken aan snelle bezorging is het probleem veel breder. ‘Je kunt alle darkstores gaan weren uit het centrum, maar ook de bestaande fysieke winkels en horeca gaan flitsbezorgen.’ Fietskoeriers die de publieke ruimte claimen als wachtkamer én racecircuit gaan niet meer verdwijnen. Voor het voortbestaan van de ‘originele’ flitsbezorgers lijkt samenwerking met die fysieke winkels essentieel. Al kan het (verplicht) verhuizen naar afgelegen industrieterreinen volgens Arets ook werken. ‘Als het bezorggebied per hub groter wordt, zijn er minder vestigingen nodig.’ Daarvoor is het wel nodig om de tien minuten bezorgtijd, die ooit werd beloofd, te laten varen. Dat gebeurt volgens Arets eigenlijk al massaal. Zeker tijdens de spitsuren worden de boodschappen soms pas na een half uur bezorgd. ‘Maar dat is natuurlijk nog steeds snel.’||https://www.volkskrant.nl/nieuws-achtergrond/de-flitsbezorgers-stuiten-op-tal-van-obstakels-maar-dit-is-een-blijvend-fenomeen~b4967383/
2022-07-20||Voormalige tv-presentator Frank Masmeijer per direct vrij na gratie||Masmeijer bevestigt in De Telegraaf dat hem onverwacht gratie is verleend door de koning. Na zijn uitlevering werd hij in 2019 veroordeeld voor onder meer deelname aan een criminele organisatie en valsheid in geschrifte. Masmeijer ontkende in eerste instantie alles, maar gaf later toe een ‘beperkte’ rol te hebben gehad bij de smokkel van honderden kilo's cocaïne via de haven van Antwerpen. Hij zat vast in België, maar mocht het laatste deel van zijn straf uitzitten in Nieuwegein. De oud-presentator dacht dat hij in de maling werd genomen toen een medewerker van de gevangenis hem vertelde dat hij kon gaan, zegt hij. ‘Ik kan het nog steeds niet bevatten.’ Tegen zijn vriendin Anita, die hem uit de gevangenis ophaalde, zei hij: ‘Geef maar een dot gas, voordat ze zich bedenken!’ De voormalig NCRV’er, die in de jaren tachtig en negentig veelvuldig op televisie te zien was, laat weten dat hij zich ervan bewust is dat gratie ‘bijzonder en zeldzaam’ is, maar zegt dat hij altijd van mening is geweest dat hij een te hoge straf heeft gekregen voor wat hij heeft gedaan. ‘En dat vonden meer mensen, onder wie nu zelfs dus de koning kennelijk ook’, aldus Masmeijer. Gratie wordt in Nederland verleend bij koninklijk besluit. Maar de handtekening van de koning is in principe slechts een formaliteit: in werkelijkheid wordt het besluit om gratie te verlenen voorbereid door het Openbaar Ministerie, voorgelegd aan een speciale rechter, en uiteindelijk genomen door de minister, in dit geval Franc Weerwind voor Rechtsbescherming. Wat zijn redenen waren om Masmeijer vrij te laten is niet bekend. Normaal gesproken wordt gratie alleen verleend in bijzondere gevallen, bijvoorbeeld als na afloop van het vonnis nieuwe informatie naar buiten komt die waarschijnlijk tot vrijspraak of een lichtere straf zouden hebben geleid of als het uitzitten van de straf geen doel meer dient, bijvoorbeeld omdat de veroordeelde chronisch ziek is. Bij Masmeijer lijkt geen van beide het geval te zijn.||https://www.volkskrant.nl/nieuws-achtergrond/voormalige-tv-presentator-frank-masmeijer-per-direct-vrij-na-gratie~b72394a5/
2022-07-20||Huis van Afgevaardigden VS neemt wet aan om opengesteld huwelijk veilig te stellen||De wet die het opengestelde huwelijk beschermt, werd in het Huis van Afgevaardigden aangenomen met 267 stemmen voor en 157 tegen. Naast de meeste Democraten stemden ook 47 Republikeinen voor de wet. De wet beschermt niet alleen het huwelijk voor lhbti-stellen, maar ook het recht van mensen met verschillende rassen om te trouwen. Het is inwoners van de VS pas sinds 1967 toegestaan om te trouwen met iemand van een ander ras. In 2015 werd het huwelijk tussen mensen van hetzelfde geslacht landelijk vastgelegd. Beide verworvenheden zijn gebaseerd op uitspraken van het Hooggerechtshof. De wet van het Huis gaat nu naar de Senaat, waar het aantal zetels gelijk is verdeeld tussen de Democraten en de Republikeinen. Als de conservatieve Republikeinen dwarsliggen, is het onwaarschijnlijk dat de wet zal worden goedgekeurd. De vrees dat het Hooggerechtshof de uitspraken die het recht op het opengestelde en het interraciale huwelijk garanderen zou terugdraaien, ontstond nadat opperrechter Clarence Thomas een memo schreef bij de uitspraak die Roe v. Wade (het landelijke recht op abortus) vernietigde. In die memo schreef Thomas dat het hof ook de uitspraken rond het huwelijk voor gelijk geslacht en het recht op anticonceptie zou moeten heroverwegen. Hij noemde het recht op interraciaal trouwen overigens niet in zijn aantekening. De zwarte Thomas is getrouwd met een witte vrouw.||https://www.volkskrant.nl/nieuws-achtergrond/huis-van-afgevaardigden-vs-neemt-wet-aan-om-opengesteld-huwelijk-veilig-te-stellen~b03b10c2/
2022-07-20||VN-agentschap: Belarus dwong Ryanair-vliegtuig met oppositieblogger aan boord in 2021 tot landen||Het Ryanair-vliegtuig, dat met 171 passagiers onderweg was naar Vilnius in Litouwen, werd onderschept door de luchtmacht in het luchtruim van Belarus. De piloten kregen van de luchtverkeersleiding de opdracht een tussenstop te maken op de luchthaven van Minsk, omdat er een bom aan boord zou zijn. Die werd nooit gevonden en uren na de landing mocht het vliegtuig weer vertrekken, zonder Pratasevitsj en zijn vriendin Sofia Sapega, een Russische rechtenstudente, aan boord. Al langer wordt Belarus verweten dat het land het vliegtuig dwong te landen, al heeft de regering van president Aleksandr Loekasjenko dat altijd ontkend. Begin 2022 werden vier hooggeplaatste Belarussische ambtenaren aangeklaagd in de Verenigde Staten voor luchtpiraterij. Maar ICAO had eerder gezegd niet zeker te weten wie er achter de bommelding zat. Nu komt het agentschap daarop terug. ‘ICAO erkent dat de bommelding opzettelijk vals was en de veiligheid in gevaar bracht. Ook erkent ICAO dat de melding naar de bemanning van het vliegtuig gecommuniceerd werd door hooggeplaatste ambtenaren in Belarus’, liet het agentschap in een verklaring weten. Na de arrestatie van Pratasevitsj was onduidelijk waar hij zich bevond en hoe het met hem ging. Zijn ouders, die in Polen in ballingschap zijn, zeiden dat hun zoon door de veiligheidsdiensten werd toegetakeld. In een video die door de Belarussische staatsmedia werd verspreid, vertelde het oppositielid vervolgens dat hij gezond was en dat het goed met hem ging. Ook verscheen hij op een persconferentie en prees hij de regering. Zo’n maand na zijn arrestatie werd hij onder huisarrest geplaatst. Hem wordt het mede organiseren van massaprotesten verweten. Internationaal klonk er veel kritiek op de arrestatie en de Belarussische schending van internationale luchtvaartverdragen. De EU kondigde naar aanleiding van de arrestatie van Pratasevitsj nieuwe sancties aan tegen het regime van dictator Aleksandr Loekasjenko en Belarus.||https://www.volkskrant.nl/nieuws-achtergrond/vn-agentschap-belarus-dwong-ryanair-vliegtuig-met-oppositieblogger-aan-boord-in-2021-tot-landen~b720abbd/
2022-07-20||Onbegrijpelijk hoe het Duitse volk een dergelijke satraap kan dulden ||Conferentie met den Führer. Mijn indrukken worden bevestigd. Hij weet, dat een oorlog met de Engelsen veel bloed zal kosten, en hij weet ook, dat alle mensen er op het ogenblik afkerig van zijn, dat er bloed vergoten wordt. ‘s Middags bezoek aan Göring. Hij zag er koortsig uit, maar terwijl hij de keten van de Annunziata, die om zijn hals hing (Göring was in mei 1940 door Italië onderscheiden met de Ordine Supremo della Santissima Annunziata, red.), heen en weer liet bengelen, nam hij een onaangename, arrogante houding jegens mij aan. Ik interesseerde me meer voor de weelderige versiering van zijn huis dan voor hemzelf met zijn wispelturigheden. Zijn huis is een zich steeds uitbreidende tentoonstelling van kostbaarheden en het is werkelijk onbegrijpelijk hoe het volk van een bijna socialistisch land kan dulden, dat deze Westerse satraap een dergelijke pracht en praal tentoonspreidt. De terugreis. Ik geef den Duce mijn indrukken weer. Hij was er van tevoren tegen dat Hitler een rede zou houden. Hij vreest dat de Engelsen er een voorwendsel in zullen vinden om met onderhandelen te beginnen. Dat zou een grote slag zijn voor Mussolini, omdat hij meer dan ooit naar oorlog verlangt.||https://www.volkskrant.nl/cultuur-media/onbegrijpelijk-hoe-het-duitse-volk-een-dergelijke-satraap-kan-dulden~b9c8442d/
